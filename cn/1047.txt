全宋诗：王令
　王令　八桧图
　王令　白鸡冠花
　王令　悲秋
　王令　别表弟司秀才
　王令　别陈药院
　王令　别黄端微
　王令　别老者王元之
　王令　别张粤南夫温子坚元白满执中子权黄冀端微
　王令　病起闻说贪山颇有泉石远不能游
　王令　病中
　王令　卜居
　王令　不雨
　王令　不愿渔
　王令　采选示王圣美葛子明
　王令　长风
　王令　长江万顷明如镜
　王令　朝云
　王令　尘土呈介甫
　王令　酬束丈贶诗兼弱叙所怀
　王令　出门
　王令　初闻思归鸟忆昨寄崔伯易朱元弼
　王令　樗高操
　王令　春城望湖
　王令　春愁
　王令　春风
　王令　春梦
　王令　春人
　王令　春日
　王令　春晚二首
　王令　春晚二首其一题原缺，据明本补
　王令　春晚雨後
　王令　春兴
　王令　春雪有感呈王正叔束徽之
　王令　春意
　王令　春游
　王令　春怨
　王令　慈竹
　王令　辞粟操
　王令　次韵和人古松
　王令　次韵介甫冬日
　王令　次韵介甫怀舒州山水见示之什
　王令　次韵介甫集禧池上咏鹅
　王令　次韵立之红叶
　王令　次韵朱昌叔见赠
　王令　次韵子权见寄
　王令　次韵子权京口夜宿见寄
　王令　从光师求花
　王令　答耿奎
　王令　答黄薮富道
　王令　答李公安
　王令　答刘成父四愁诗
　王令　答刘仲美
　王令　答满子权兼简衡父
　王令　答束徽之索诗
　王令　答束孝先
　王令　答孙莘老见寄
　王令　答王簿正叔
　王令　答问诗十二篇寄呈满子权其八龙答水车
　王令　答问诗十二篇寄呈满子权其二耒答鎛三首
　王令　答问诗十二篇寄呈满子权其九水车谢龙
　王令　答问诗十二篇寄呈满子权其六斧问耒
　王令　答问诗十二篇寄呈满子权其七水车问龙
　王令　答问诗十二篇寄呈满子权其三耒问鎛
　王令　答问诗十二篇寄呈满子权其十谢龙水车
　王令　答问诗十二篇寄呈满子权其四鎛问耒
　王令　答问诗十二篇寄呈满子权其五耒问斧
　王令　答问诗十二篇寄呈满子权其一鎛问耒
　王令　答许勤之
　王令　答友
　王令　答友人
　王令　大松
　王令　大舟
　王令　代人送常州张卿挂冠
　王令　代人送常州致仕张待制
　王令　到润望竹林寺忆朱昌叔
　王令　道士王元之以诗为赠多见哀勉因以古诗为答
　王令　登城
　王令　登甘露寺阁
　王令　登瓜州迎波亭
　王令　登郡楼
　王令　诋燕
　王令　东城
　王令　东风
　王令　东园赠周翊
　王令　冬阴寄满子权
　王令　读白乐天集
　王令　读东汉
　王令　读老杜诗集
　王令　读孟子
　王令　读商君传
　王令　读西汉
　王令　短谣
　王令　对花
　王令　对月
　王令　对月忆满子权
　王令　对竹
　王令　多阴
　王令　饿虎不食子
　王令　饿者行
　王令　奉寄伯兄泰伯
　王令　奉寄崔伯易
　王令　奉寄黄任道
　王令　奉寄朱昌叔
　王令　甫里
　王令　赋黄任道韩干马
　王令　感愤
　王令　孤云
　王令　古风
　王令　古监
　王令　古庙
　王令　古兴
　王令　观水
　王令　观饮
　王令　观鱼
　王令　鹳
　王令　广王醇正叔二思诗
　王令　过伍子胥庙
　王令　过扬子江
　王令　寒林石
　王令　寒林石屏
　王令　韩吏部
　王令　何处难忘酒十首
　王令　和洪与权
　王令　和人春雪
　王令　和人促织
　王令　和人放鱼
　王令　和人孤雁
　王令　和人古剑
　王令　和人久雨
　王令　和人双柏
　王令　和束蒙初九日不见菊登高
　王令　和束熙之论旧
　王令　和束熙之雨後
　王令　和孙莘老将赴太平二首
　王令　和朱元弼春游
　王令　呼鸡
　王令　还东野诗
　王令　还萧几道诗卷
　王令　羁旅呈介甫
　王令　寄聱隅先生黄曦
　王令　寄崔伯易
　王令　寄都下二三子失举二首
　王令　寄衡父满翁
　王令　寄洪与权
　王令　寄黄任道
　王令　寄介甫
　王令　寄李常伯满粹翁
　王令　寄李君厚
　王令　寄吕惠卿吉甫兼简林伯通
　王令　寄满粹翁
　王令　寄满衡父
　王令　寄满居中衡父
　王令　寄满子权
　王令　寄满子权二首
　王令　寄束伯仁
　王令　寄宿倅陆经子履
　王令　寄孙莘老
　王令　寄题韩丞相定州阅古堂
　王令　寄题宣州太平县众乐亭为孙莘老作
　王令　寄王正叔
　王令　寄朱元弼
　王令　寄姊夫焦韫叔兼简三姊
　王令　暨阳居四首
　王令　甲午雪
　王令　江城
　王令　江上
　王令　江上词
　王令　江上四首
　王令　交难赠杜渐
　王令　金山
　王令　金山寺
　王令　金绳挂空虚自勉兼示束孝先
　王令　九曲池悼古
　王令　九日寄满子权
　王令　酒船
　王令　举举媚学子
　王令　客次寄王正叔
　王令　客杭思李常伯满粹翁及衡父子权因寄此
　王令　口占示姊
　王令　哭辞
　王令　哭诗六章
　王令　苦热
　王令　快哉行呈诸友兼简仲美
　王令　离高邮答谢朱元弼兼简崔伯易
　王令　李南夫罢举归隐
　王令　帘
　王令　良农
　王令　临别瓜州
　王令　令既有高邸之行而束孝先兄弟索余诗云
　王令　龙池二绝
　王令　龙角砍和崔公度伯易
　王令　龙兴双树
　王令　楼上曲
　王令　楼上望湖
　王令　露筋贞女庙
　王令　鲁仲连辞赵歌
　王令　吕氏假山
　王令　旅次寄宝觉讷师
　王令　落叶
　王令　梅花
　王令　猛虎
　王令　孟子
　王令　梦蝗
　王令　靡靡
　王令　木瓜花
　王令　暮归马上口占
　王令　暮行
　王令　南山雪
　王令　南山之田赠王介甫
　王令　南徐怀古
　王令　偶成
　王令　偶感
　王令　偶闻有感
　王令　偶占
　王令　偶作
　王令　翩翩弓之张兮诗三章寄王介甫
　王令　翩翩水中舟
　王令　平山堂
　王令　平山堂寄欧阳公
　王令　蕲口道中三首
　王令　蜣蜋
　王令　强颜寄任道子权
　王令　琴二首
　王令　琼花
　王令　秋怀
　王令　秋怀寄呈子权先示徽之兼简孝先熙之
　王令　秋居
　王令　秋日
　王令　秋日感愤二首
　王令　秋日寄满子权
　王令　秋日偶成呈杜子长显之兼简仲美刘丈
　王令　秋兴
　王令　秋夜
　王令　去草
　王令　壬辰三月二十一日读李翰林墓铭云以任侠为事因激志示杜子长
　王令　日蚀
　王令　日益无聊赖偶成呈子长
　王令　弱弱谁氏子
　王令　山阳思归书寄女兄
　王令　山中
　王令　山中词
　王令　上聱隅先生
　王令　上杭帅吕舍人
　王令　上黄任道
　王令　上邵宝文
　王令　少年答春愁
　王令　慎交
　王令　士患常不学
　王令　世言
　王令　书怀寄黄任道满子权
　王令　书孔融传
　王令　叔孙通
　王令　蔬兰
　王令　暑旱苦热
　王令　暑热思风
　王令　暑中懒出
　王令　霜风
　王令　思归
　王令　思京口戏周器之
　王令　松
　王令　松江曲
　王令　松休操
　王令　送聱隅黄先生
　王令　送曹杜赴试礼部
　王令　送崔伯易归高邮
　王令　送和秘校
　王令　送黄任道歌
　王令　送黄莘任道赴扬州主学
　王令　送介甫行畿县
　王令　送李公安赴举
　王令　送李廷尉濠梁
　王令　送钱公辅赴举
　王令　送僧自总
　王令　送束徽之入京
　王令　送庭老罢尉金坛
　王令　送雁
　王令　送赠王平甫
　王令　送仲宝叔赴秦幕
　王令　送周器之归润再索
　王令　送朱明之昌叔赴尉山阳
　王令　岁暮呈王介甫平甫
　王令　岁暮言怀呈诸友
　王令　太湖
　王令　泰伯庙
　王令　唐介
　王令　桃源行送张颉仲举归武陵
　王令　题步君叙园亭
　王令　题假山
　王令　题满氏申申亭
　王令　题天长县苏太尉庙
　王令　庭草
　王令　同顾保之游灵隐
　王令　同孙祖仁王平甫游蒋山作
　王令　晚泊
　王令　晚虹
　王令　晚晴寄满子权
　王令　晚岁
　王令　望花有感
　王令　望招隐山花回游江山思崔伯易因寄朱元弼
　王令　闻促织
　王令　闻富并州入相
　王令　闻哭
　王令　闻太学议
　王令　闻雁
　王令　闻邕盗
　王令　我策我马寄王介甫
　王令　我思古人答焦千之伯强
　王令　乌鸱
　王令　无衣一首招黄任道归
　王令　吴江长桥
　王令　吴学士席上作
　王令　武侯
　王令　夕日操
　王令　西园月夜醉作短歌二阕
　王令　惜交诗赠束孝先
　王令　溪上
　王令　鼷鼠操
　王令　袭袭
　王令　洗竹
　王令　戏食雀
　王令　夏日平居奉寄崔伯易兼简朱元弼
　王令　闲居奉寄几道
　王令　小雨
　王令　小酌
　王令　效古
　王令　效退之青青水中薄五首
　王令　效醉翁吟
　王令　谢成父
　王令　谢几道见示佳什因次元韵二首
　王令　谢客二首
　王令　谢李常伯
　王令　谢束丈
　王令　谢束丈见赠
　王令　谢张和仲老宝云茶
　王令　信笔
　王令　学子
　王令　雪中闻鸠
　王令　驯鹿
　王令　鸦鸣
　王令　渰渰
　王令　雁
　王令　燕答
　王令　扬子江阻风
　王令　养贤
　王令　姚坚老见约偶成
　王令　野步
　王令　野外
　王令　夜归
　王令　夜深吟
　王令　夜月
　王令　夜坐
　王令　噫田操四章章六句寄呈王介甫
　王令　倚楹操
　王令　忆江阴呈介甫
　王令　忆润州葛使君
　王令　因忆灊楼读书之乐呈介甫
　王令　饮客
　王令　慵
　王令　幽居感怀寄满子权
　王令　游江阴寿宁寺
　王令　余杭倦游
　王令　於忽操
　王令　雨後
　王令　原蝗
　王令　约僧宿北山庵先寄平甫
　王令　月蚀
　王令　杂诗
　王令　杂诗效孙莘莕
　王令　再次元韵答几道
　王令　再寄满子权二首
　王令　再赠束孝先
　王令　赠别晏成绩懋父太祝
　王令　赠别晏樊父太祝
　王令　赠崔伯易
　王令　赠杜渐子长
　王令　赠黄任道
　王令　赠李定资深
　王令　赠刘成文
　王令　赠庐山者居讷
　王令　赠裴仲卿
　王令　赠慎东美伯筠
　王令　赠孙莘老
　王令　赠王介甫
　王令　赠王平甫
　王令　赠致政郭大丞
　王令　赠周伯玉下第
　王令　张巡
　王令　招束伯仁杜子长夜话
　王令　招夏和叔
　王令　纸鸢
　王令　中秋望月
　王令　中夜二首
　王令　终雌操
　王令　终风操
　王令　众鸟
　王令　舟次
　王令　舟中作
　王令　昼睡
　王令　自讼答束熙之
　王令　陬操
　王令　醉後








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　



全宋诗：王令



王令　八桧图

客有要我八桧吟，手携八桧图来悬。

挂张满壁惕可骇，盼顾左右同嗟叹。

旁摹石刻署名状，各有凭附相黄缘。

或高相扶互倚碍，或断欲蹶犹支颠。

强枝拗回信有力，高干复俯蛟蚢拳。

寻根及枝逮条蘖，例不拔直皆旁偏。

雷疲风休云雨去，蛇龙斗死犹钓缠。

安分爪角与尾鬣，徒见上下相蜿蜒。

不知生时竟何谓，略不参类常木然。

宜乎今古惑昧者，摇摆舌吻归之仙。

一龙盘拳老高大，传云聃者由飞跹。

当时驾鹿蹋以上，迹有町疃遗相连。

多应蝎残鸟喙啄，不尔诞者强鑱镌。

聃能惑人已自幸，岂此上去能欺天。

借如聃功可升跃，鹿亦何幸飞相连。

於中一木特甚异，肤华逆理纽左旋。

传云聃人所自栽，我知此语定凿穿。

苟令实为聃者植，推以天意犹可言。

当年曷不纽向右，若曰世为左道牵。

如何众辄不省究，反重神怪令聃专。

乾坤中含万品汇，此独自异谁令旃。

穷思意虑莫可索，欲世不惑能能搴。

仙书虚荒喜诞妄，推说事理尤绵延。

世人一读即化变，日望飞奋相迷癫。

岂非此木久树此，浸渍亦为异说迁。

故其形植与生死，时以异怪招惊怜。

先时世不早斤斧，放大其老讹夸传。

当年同生好材干，半以直伐成烧燃。

凭妖附诞相树立，卒自死活终完全。

叶枝凋疏不有荫，材直弗柱曲莫辕。

不佑留存护养者，竟以何理惜不捐。

我有尺铁大刚利，久以铸斧磨山巅。

卒无柯柄尚弃置，懒乞月桂求婵娟。

王令

王令　白鸡冠花

如飞如舞对瑶台，一顶春云若剪裁。

谁为移根蓂荚畔，玉鸡应为太平来。

王令

王令　悲秋

岁事荒凉冕易悲，西风日夜弄寒威。

秋来寡妇尤勤织，谁是行人未有衣。

常恐衰颜随节换，空看落叶倚风飞。

从来最是悲秋者，况是悲秋客未归。

王令

王令　别表弟司秀才

吾学老无长，吾日亦自爱。

念当相舍去，反覆互嗟慨。

谋道苟能同，千里如坐会，

又何重子行，吾意自有在。

王令

王令　别陈药院

客居平日有谁亲，一别三年百病身。

为道难言轻感慨，羡君无病更医人。

王令

王令　别黄端微

沧江无纤鳞，太岳无低岑。

凤凰遗其卵，意欲留清音。

昂昂卧虎儿，已有吞牛心。

吴山山虽高，满路红棘林。

不如早西来，草堂松竹深。

王令

王令　别老者王元之

二夷之来始何自，乘我中国方迷昏。

各投阴诬张诞妄，寻附罅隙为株根。

例夸难能压甚畏，钓博天下要推尊。

其流汗漫已不制，尚自冲荡洪其源。

一戎中侵欲内每，犹遣万甲疆埸屯。

何哉二戎日内坏，不思刷去仍资存。

尝闻古人第气类，皆以夷敌禽兽论。

惜乎无伦弗礼义，几希不得人相扪。

吾观世之陷此者，不啻火立足向燔。

岂期之子既自悟，不思跳出乃欲{左足右存}。

余方往就西北食，闻子亦整东南辕。

虽然去就固在子，安忍惜手不试援。

王令

王令　别张粤南夫温子坚元白满执中子权黄冀端微

始吾得三满，自谓得过人。

一日不见之，已恐愚贱滨。

忧思丛中来，腹肠生毛鳞。

轻舟刺而南，久结愿解伸。

入门顾我笑，喜气沃以新。

徐徐相抽寻，轧轧听引陈。

先生固大贤，拟议何可邻。

诸君又相得，热炙香相熏。

而我拱其间，贪喜乃失神。

凤凰朝百鸟，鸱鸦亦来群。

然其气类同，终独凤鹤亲。

发为鸣声和，上下相铿纯。

苟非治平世，不得此类驯。

故其闻之者，舞蹈相摇振。

轻风促回舠，後会无涯根。

作诗谢幸甚，颠倒迷欢欣。

如将铭自贺，又欲书诸绅。

王令

王令　病起闻说贪山颇有泉石远不能游

一病百志堕，起逢秋物阑。

力弱未胜行，厌闻客言山。

言山多在远，虽近尚莫攀。

拏深吾无舟，逐陆谁借鞍。

不如无所闻，收心就恬安。

南轩颇扶疏，古木高四观。

不知秋叶疏，但怪朝影斑。

羸躯便偃侧，藉有藁与莞。

仰攀孤云高，卧见飞鸟褱。

苟此且自适，何能谋所艰。

王令

王令　病中

十日身无一日宁，病源知向百忧生。

寒侵骐骥应方瘦，蠹满榝楠岂易荣。

小合昼闲书帙乱，画堂风静药罗声。

北山扶杖终归去，寄语岩猿莫晓惊。

王令

王令　卜居

吾求一屋逮两月，贫不谋贵何以图。

朼栈自放就穷巷，幸得之喜何敢吁。

颓檐断柱不相缔，瓦堕散地梁架虚。

门无藩阤户不闭，时时犬彘入自居。

主人怜我莫自致，为我补葺加垍涂。

翻翻匠氏乃谁子，颉颃作气厉叫呼。

群庸汹汹助声势，睥睨凌我要我酤。

归来叹息无自得，两日财致酒一壼。

徵多偿少意不惬，弃我忽去如逃逋。

重来閴寂不可问，依旧四壁编空芦。

嗟余虽贫日犹爨，可不善为盎釜谟。

外户不闭古则尔，今也盗贼过街衢。

乞钱买篱作藩固，更学关楗防朝晡。

邻翁问我乃何者，得毋亦以名自儒。

王朝潭潭聚冠盖，几人不载卿相车。

子何布被不盖肉，浪自名士实则奴。

假为无能守编户，犹可自择安阎闾。

胡为惨戚卒困此，去矣何屋不可徂。

此居卑洼不待说，四高中下流无渠。

夏霖连延久积注，往往灶下秋生鱼。

始来图此不自择，终见坐与蚯蚓俱。

何况梁榱日蛀腐，一仆非尔力可扶。

苟求暂安急旦夕，反以身就殒压虞。

乃知穷则失自爱，死得正命有几且。

翁乎尔言诚得矣，我方困甚非真愚。

王令

王令　不雨

去岁秋霖若决川，今春不雨旱良田。

道边老幼饥将死，云外蛟龙懒自眠。

赤日有威空射地，清江无际漫连天。

谁将民瘼牋双阙，四海皇恩不漏泉。

王令

王令　不愿渔

终焉可百为，不愿为渔子。

当时渭阳人，自是直钓耳。

今非结网身，岂有得鱼喜。

试身风波间，等用豢妻子。

古今同为渔，意义不相似。

采薇南山阿，归耕南山下。

食苦心无虞，守约自闲暇。

出处皆有义，在理无用讶。

今人举一隅，何足语学稼。

王令

王令　采选示王圣美葛子明

酒盏厌连行，众客喧已醉。

忽得簿上籍，共出名外仕。

孤昂忽雄轩，泯默亦驯致。

追争相後先，得失自愚智。

随时有能称，逐衅得呵訾。

有非人力为，竟亦天幸值。

或果以祸覆，亦有终自遂。

卒无及物效，徒自高人气。

回樽变新局，忽若已异世。

嗟人久已迷，高爵乐自嗜。

谁为衎衎饱，竟是孜孜利。

矜骄决雄奢，摧折叹淹滞。

昏昏忘所大，扰扰争其细。

安知茫昧间，身非天所戏。

是非未暇辨，欢戚先已至。

退之昔裁诗，颇以豪横恃。

暮年志气得，金玉多自慰。

买居纪堂荣，顾影乐簪佩。

喜将闾巷好，持与妻子议。

彼哉何足道，进退於焉系。

安知九列荣，顾是德所累。

宁论圣人为，适莫固以义。

有时曲肱乐，不以易富贵。

吾曹颇勉修，兹道久自诣。

何必问浮云，斯理固可视。

王令

王令　长风

长风吹百草，劫力亦随靡。

地长风易休，草力复随起。

长风随令归，风去何时来。

百草安正繁，兰生尔何哉。

王令

王令　长江万顷明如镜

长江万顷明如镜，江面无风江水静。

白日当空照江底，蛟穴龙居难隐映。

乱山影落碧波寒，渔翁醉卧愁不醒。

迟暮东南见海门，海门目断烟云暝。

几度狂涛日月低，舟师鼓枻歌相庆。

长江虽长缯网多，纤鳞何处逃生命。

王令

王令　朝云

朝云飞飞来无穷，暮云漠漠昏相蒙。

闲来既自不成雨，拂去安用遮长空。

拟鞭屏翳镀　白日，更谪星伯诛长风。

尽令万物被光景，夜看北斗朝天中。

王令

王令　尘土呈介甫

尘土纷纷起处微，只随风力乱嘘吹。

高张白雾横宫阙，低引轻云暗路岐。

客坐昏蒙归耳目，人行斑白上须眉。

谁知滂霈天飞雨，洗涤轻浮会有时。

王令

王令　酬束丈贶诗兼弱叙所怀

白日立中路，犬去不形相。

夜以盗自来，何敢怨犬伤。

主人忽加念，谢恕犬无良。

盗子愧伏前，有言愿加详。

见赐固已多，恕犬诚未臧。

王令

王令　出门

出门万事非，聊复闭关坐。

亲识久相远，与世绝吊贺。

适时既非谋，接俗益加惰。

外物等不来，何必问客过。

王令

王令　出门

出门将何从，中道忽自思。

彼怀与尔殊，亦合念子归。

乐有诗与书，游有山与陂。

谁言竟无从，犹有影自随。

王令

王令　初闻思归鸟忆昨寄崔伯易朱元弼

去年春日花盛开，尝有鸟啼归去来。

余诗告尔东海志，子笑属我南山杯。

将睎遐综蹈高轶，就拔去迹离俗埋。

同时游者最谁上，朱子峭握凌春材。

门关午景卧正懒，过我呼号如春雷。

邻惊偷窥妇女怪，婢骇奔走儿童咍。

门开纳坐听论列，笑口侈哆倾胞怀。

寒葅半菽要同饭，齑将叫乞喧邻隈。

僧从南浮云异角，尉解西去遗亭台。

心争夸漫诘蜒蜿，日乐虚豁留崔嵬。

柳梢黪黪坌晴絮，杏萼烁烁翻遗埃。

春湖平信照空碧，淮帆晓上搀天桅。

西归颇厄穷饿久，南泛未免丐乞哀。

朼来随人事卑折，忽自顾影惭低摧。

平时客坐不敢语，苟以唯诺偿嫌猜。

胸中纠结浩千万，到口不吐如横枚。

比来颇自拨俗碍，日傍竹树良徘徊。

昏昏万事置不省，知已疏懒心难裁。

一闻春风动啼鸟，猛若重睡忽唤回。

咨嗟岁月急若矢，叹息无地安蒿莱。

比于见人日加懒，行恐合俗老益乖。

不佑飘浮寄兹世，竟亦何计收形骸。

春林沾沾风日好，飞止自便宜尔谐。

何为犹尚归不得，世间万事真悠哉。

王令

王令　樗高操

崇崇北丘，其上有樗。

原校：远者以为梁，或者争以柱。

就而睨之，曾无事於欂栌。

呜呼木乎，其我於远者欤。

王令

王令　春城望湖

春城绿野郁相望，闲客闲来兴自长。

不见暮云成宿雨，空看芳草到斜阳。

花生恶土终成笑，兰不逢人自信香。

虽有尘缨无处濯，坐观渔者满沧浪。

王令

王令　春愁

只闻来客说春游，不逐花前笑自留。

浪说春期计春尽，留春无术只春愁。

王令

王令　春风

春风东来暖如嘘，过拂我面撩我裾。

不知我心老有异，亦欲调我儿女如。

庭前花枝笑自爱，风里草力更相扶。

旁林曲树足飞鸟，不问燕雀鸱鸢乌。

求雌要截各有意，岂但斗竞争春呼。

春巢成多夏卵众，明年计此更有余。

非唯喧呼乱人耳，渐恐巢穴妨人居。

收残射中岂无道，我亦力可弯长弧。

林深枝曲矢不入，况弓待借家所无。

行吁坐盼不可奈，安得静默投身俱。

王令

王令　春梦

湘水茫茫春意关，岑郎一睡片时间。

谁知行尽江南路，枕上离家枕上还。

王令

王令　春梦

春风儿女喜，不合丈夫爱，

日午困魔来，四体倦欲解。

春禽只随花中飞，幸此无声聒我睡。

一梦梦周公，笑与伊尹语。

问今天下贤者谁，何为见弃不见取。

纸传周官十卷书，安用久留不烧去。

二梦梦孔父，戟手怒目瞠。

天下皆曰自孔氏，猎取利禄安荣身。

高官志遂不思道，牵以嗜利露己真。

如何贫贱用我者皆是，富贵用我无一人。

三梦梦我身，化为鸣凤雏。

飞飞两足高，迅迅六翮舒。

直上高高天，天门闭锁阻我回。

我留不肯去，以翼搏天天门开。

天公遣玉女，问我何事来。

再拜谢天公，贱臣无所知。

幸至天公前，敢问无所尸。

臣闻伊尹于汤旦于周，安致天下如山丘。

愚孙騣子相承继，卜世以过天位留。

自从中代来，世世亦有相。

如何反覆无定时，犹以乱割医疮痍。

天公何忍是不救，恰如旁坐观奕棋。

又闻人间人，一一天与命。

孔饥孟退荀杨贱，天公岂不知其贤与圣。

颜子号庶几，早死不久生。

子夏既丧子，左丘亦失明。

伯牛疾牖间，原宪贫病成。

晁错死非命，贾谊夭不卿。

赐死萧雍之，罪免刘更生。

羊祜许国斸墓破，反得坠折无完肱。

又如草木及禽兽，苟推以理亦莫知。

春气不加松柏好，秋风先败兰蕙枝。

蝮虺中人皆已死，鸱枭食母然後飞。

愿天明告臣，以祛臣心疑。

天公未及言，起遂东风吹。

觉来何所喻，壹郁双泪垂。

王令

王令　春人

春人轻飘喜聚散，春筵笑长白日短。

柳芽嚼雪喷尽寒，桃花烧风作春暖。

春衣少年当酒歌，起舞四顾以笑和。

红夭绿烂狂未足，春更不去将奈何。

王令

王令　春日

提壼聒聒惟呼酒，杜宇喧喧只说归。

坐怪鸟声皆有取，静于人事益知非。

已嫌世浊胡为混，能待河清固已稀。

为语夷齐既甘饿，可能分我首阳薇。

王令

王令　春晚二首

三月残花落更开，小檐日日燕飞来。

子规夜半犹啼血，不信东风唤不回。

王令

王令　春晚二首其一题原缺，据明本补

春来还自有游人，常是春归独念春。

落後见花尤更惜，不知谁忍扫和尘。

王令

王令　春晚雨後

东风柔弱事春权，剧雨无端转怆然。

不惜好花都委地，却令远草直平天。

龙蛇久蛰应思奋，蛙蝈乘时已自先。

缘柳由来却堪笑，叶眉愁剧遂长眠。

王令

王令　春兴

眼前红绿日君增，欲遣春愁兴未能。

安得好花浑自实，使无闲地得生荆。

欲图长醉贫无计，起逐东风懒不胜。

芳草斜阳正柔媚，益知高处不堪登。

王令

王令　春雪有感呈王正叔束徽之

彼雪晚何淫，乘时横此临。

必将滋及物，自合大为霖。

也道春来好，何余臈後阴。

冬冥诚不道，苍帝亦何心。

俗口夸同粉，愚观谓似琳。

独于平处薄，火似险中深。

逆吹争为力，凌寒苦助侵。

落疑天未悟，压恐地难任。

蛰户开重墐，冰鱼上复沉。

欲开花谩妒，垂死草奚禁。

短韵徒堪叹，凭君附入琴。

王令

王令　春意

春空漠漠多愁容，春意冉冉随归鸿。

寒云飞高不肯雨，白日翳暗何时风。

闲花野草各意态，浓烟弱柳相昏蒙。

北窗厌睡不知夜，起见海月如秋空。

王令

王令　春游

春城儿女纵春游，醉倚层台笑上楼。

满眼落花多少意，若何无个解春愁。

王令

王令　春游

春风谁相呼，鸟语到庭户。

罢书起何游，系马城西树。

宁须客众随，聊与春相遇。

高林美风竹，疏影有清覆。

可以便行坐，解脱快巾屦。

日长天地宽，飘戾飞云度。

风枝绿未柔，日萼红先露。

芳辰信可尚，嘉兴惜无寓。

旧闻黄公垆，颇枉壮士顾。

予虽轻数子，自适偶同趣。

起解身上衣，就贳青旗酤。

独酌不待劝，兴至还自注。

对物无所语，似若喧哗恶。

虽无歌舞欢，幸可篇章赋。

乾坤本闲暇，人物自纷遽。

劳苦曷不乐，岁月失已屡。

酒阑起四望，落日不可驻。

饥马自知家，何须问归路。

王令

王令　春怨

扫地待花落，惜花轻眷尘。

游人空眷恋，踏去却寻春。

王令

王令　慈竹

不求丹凤食，不学景龙吟。

自有慈仁意，相依岁月深。

潜符君子道，可媿世人心。

徒尔秋郊外，青青数亩阴。

王令

王令　辞粟操

食子之粟，饱复何为。

当人之赐，罪亦何辞。

有以我为是兮，岂无以我为非。

已兮已兮，吾何以胜人之言兮。

王令

王令　次韵和人古松

直枝难立鸟徘徊，地瘦根孤碍石回。

山野不逢终更老，闾阎无用始为材。

更无匠伯身尝过，只有幽人眼暂开。

谁与东风记霜雪，争令平地肯栽培。

王令

王令　次韵介甫冬日

客梦愁生枕，鸡号喜向晨。

朔风能动地，短日更随人。

官柳看埋冻，江海想漏春。

淹留归未得，尘土暗乌巾。

王令

王令　次韵介甫怀舒州山水见示之什

皖上相逢昔少留，登楼隐几听鸣鸠。

山峰行处今何在，溪水流乘此有不。

就食四方甘不系，为生一世信长浮。

共知局促京沙里，回首当时始觉羞。

王令

王令　次韵介甫集禧池上咏鹅

池上溶溶浮暖日，野鹅无数自相於。

谋生迹与风波密，择地心将网弋疏。

毛羽鲜明疑振鹭，声鸣和好似关雎。

应怜豢养轻身者，只直义之数纸书。

王令

王令　次韵立之红叶

雨露三春少，风霜一夜多。

从来有根本，不怕下枝柯。

楚岸枫相属，吴山橘与和。

秋居好相慰，醉色伴吾酡。

王令

王令　次韵朱昌叔见赠

虽无才学可人群，偶有诚心与古亲。

兹世几人能永富，此身何恤不终贫。

生无簪绶身宁屈，死有诗书志尚伸。

自匪与君尝素计，斯言何敢易谋人。

王令

王令　次韵子权见寄

当世雄图不可怀，退居蒿艾自沉埋。

门无来足荆生道，病不能锄草上阶。

自是直方违世易，况将疏懒合人乖。

无由与子同樵种，回首平林浪可柴。

王令

王令　次韵子权京口夜宿见寄

寒江漠漠客帆稀，独泊扁舟望翠微。

已泻绿醽聊自适，更邀白鸟共忘机。

水闲海月寒初上，树尽秋城碧自围。

嗟我相思邈千里，不来同此两忘归。

王令

王令　从光师求花

我有归心不可宽，忆君花好旧常欢。

若令醉眼异乡见，定作故人相笑看。

知有灵根分客易，却忧平地得春难。

只应胡蝶还相识，飞过东风又可叹。

王令

王令　答耿奎

浮生飘泊委蓬蒿，沢澼无封敢叹劳。

心学古人方有媿，身从衰俗忽为高。

苟惭枉道干箪食，肯谓非时爱一毛。

末学从兹益知守，善人不鄙与华褒。

王令

王令　答黄薮富道

角角适时足，力走犹或迟。

从而不逮人，不若坐视之。

而予始用此，已无先人思。

间自念斯世，固亦未易为。

以其得而惭，曷若退自宜。

老身可孔颜，饿死犹夷齐。

予心最乐此，尤喜用自持。

岂将六尺躯，贱易五羖皮。

但无百亩田，得抱刚气归。

年来事穷蹙，露暴无自依。

姊寡不能嫁，儿孤牵我啼。

平生事文字，无路活寒饥。

勉从进士科，束若缚襁儿。

时时忽自笑，往往穷加悲。

有如高飞鸟，中路饥自低。

锐知从食来，不意身投黐。

神龙拏白日，挟雨万里飞。

使其口有衔，安得无驯随。

虽然平生志，固未忍相遗。

闲时自散开，纵吟助嘘唏。

财将舒己私，岂敢偷人知。

黄君道德者，术业何颀颀。

手提九黄钟，旁取折龠吹。

悬知失气类，误以唱和期。

不知里社歌，不可郊庙施。

况余衰病余，有气亦已卑。

加之困俗学，羝角方牵羸。

诗陈尽自道，幸子怜无疵。

王令

王令　答李公安

自古名士纷如毛，多见博带裳衣褒。

如其可学不可逮，三满夫子皆儒豪。

其文渊源尤可爱，江海驾荡相吞滔。

方吾少时未识愧，引领日望声齐高。

穷吭折吻气力绝，始尽退伏非所曹。

近来笔砚思置去，新诗苟有亦自韬。

闲时屡索不肯出，若欲献贵贱厥操。

李君南来久有日，我始得见试捾搯。

忽逢诗挑欲我接，快句锐利磨矛刀。

要令口献近章句，若急献迫不可逃，

颜赫舌涩不可吐，滞若乱绪强抽搔。

惟其自陈尚讷怍，况又听者宁不聱。

退归自与败者比，誓欲弃甲弓矢橐。

新诗见投又须和，咄哉自守何不牢。

王令

王令　答刘成父四愁诗

倦客维扬每自悲，有时双泪等闲垂。

眼前所识皆庸我，天下为忧可语谁。

把臂便嫌逢子晚，开縢乃见起予诗。

卷舒万彻吟千遍，此後多应手有胝。

王令

王令　答刘仲美

多谢刘夫子，殷懃寄我编。

何时共杯酒，一笑似当年。

岁月回霜雪，生涯废简编。

终期收晚学，茅屋送归田。

王令

王令　答刘仲美

莽莽晴川水，寥寥病客舟。

来随风浩荡，去逐雨淹留。

生计梁边燕，归心海上鸥。

多惭故人句，欹卧一长讴。

王令

王令　答满子权兼简衡父

君唱奈高何，君休我试歌。

古今愚智府，天地是非罗。

何日功名就，青云日月磨。

俗儿吾不较，计此竟谁多。

王令

王令　答束徽之索诗

世味久已谙，多恶竟少好。

惟诗素所嗜，决切欲深造。

人安己不休，众耻我独冒。

有如獭行迹，欲改复自蹈。

肝肠困寻搜，吻舌倦抟造。

心灵无余多，为此日有耗。

已勤尚无成，既苦每自劳。

自笑如秋蝉，饥极不止噪。

努力排韩门，屈拜媚孟灶。

惟此二公才，百牛饱怀抱。

我如饿旁者，盼盼不得犒。

不知去几多，穷行究未到。

无门隔籵篱，发罅窥堂奥。

爱之不可入，抵触发狂噪。

借使苟有成，不知竟何要。

孤名非所求，弊俗讵足傲。

况乃非所及，穷海未为浩。

不知何时休，定讫死与耄。

因疑今世人，恐有我同操。

徽之才超高，竿幢出标纛。

为学尚淹蕴，富橐不肯暴。

文章内朱豹，外袭一以皂。

大论尤坚强，推舟出行妔。

珉硄不施功，径欲制珪瑁。

幸此不我陋，教诲日陈告。

昨因语及诗，请我使自道。

屡谢不得命，迫窄遂颠倒。

披坚诱羸兵，伏瓴待穿盗。

取媵虽然必，窘穷亦堪悼。

勉为瓦砖投，幸有金珠报。

王令

王令　答束孝先

纯金出熔炉，烜赫掩炽火。

锦成洗春江，众目炫莫奈。

鱼盐物诚微，误用幸不涴。

君家兄弟贤，我见始惊夥。

文章露光芒，藏蕴包丛脞，

关门当自足，何暇更待我。

固知仁人心，姑欲恤穷饿。

苟论才不才，自合弃如唾。

忆昨西来初，戚惕侍客坐。

交持驾说口，张阖不可鏁。

间发辨经义，铁舌莫摩挫。

高文忽下投，白日骇天堕。

眩怖欲前掩，布帛不可裹。

初视固宜惊，独获亦堪贺。

又如遇贵人，绣锦饰婀娜。

回眸忽自监，恶面复寠祼。

屈降心已甘，叹慎志亦颇。

雄高岂复争，爱恤亦加荷。

大诗又来及，推与太浮过。

自无贤可称，以是恶甚播。

譬如享尪人，豆食止则可。

苟强担石负，蹉跌适足祸。

何以论报心，结草效鬼颗。

王令

王令　答孙莘老见寄

高门鞍马日光荣，势力纷纷起共争。

偶以不能聊自便，敢于兹世独求清。

生无人愧宁非乐，死有天知岂待名。

客食官居同是苟，何须称别异平生。

王令

王令　答王簿正叔

当年论友笑常情，谁使风波忽沸腾。

自有赤心包白日，竟无绮语敌青蝇。

重来赭面还如火，自许清诚卒似冰。

反覆来篇却堪叹，待将遗恨寄朱绳。

王令

王令　答问诗十二篇寄呈满子权其八龙答水车

神龙谢子车，子能未足多。

上润虽已然，下竭将奈何。

王令

王令　答问诗十二篇寄呈满子权其二耒答鎛三首

我用常在金，任金适由木。

苟得金为用，何惜木微曲。

幸得主人随，不恤汗行犊。

必求随主人，我用謕不足。

王令

王令　答问诗十二篇寄呈满子权其二耒答鎛三首

我用於主人，良田无虚种。

主人不我以，我适为无用。

不知主人饥，岁卒安自奉。

由来我求人，孰与求我重。

王令

王令　答问诗十二篇寄呈满子权其二耒答鎛三首

我必为人用，不必用於人。

若也责不耕，君其问诸田。

王令

王令　答问诗十二篇寄呈满子权其九水车谢龙

水车谢神龙，下竭固无奈。

旱则我为用，尔龙尚何谓。

王令

王令　答问诗十二篇寄呈满子权其六斧问耒

大樗吾犹伐，小樗何畏孽。

吾缺犹俟磨，尔折将奈何。

王令

王令　答问诗十二篇寄呈满子权其七水车问龙

来何必召云，去何必飞天。

我名不为龙，何能雨尔田。

王令

王令　答问诗十二篇寄呈满子权其三耒问鎛

一畦失之荒，尔力亦可耨。

天下方漫芜，尔功亦何有。

王令

王令　答问诗十二篇寄呈满子权其十谢龙水车

神龙谢水车，吾语尔来前。

尔虽用於人，我亦用於天。

在物固不同，於用岂殊然。

水下高田乾，尔能俯水取。

假人不尔用，尔受田责否。

吾身虽为龙，动亦天所主。

天犹不有命，我安事为雨。

王令

王令　答问诗十二篇寄呈满子权其四鎛问耒

天下方漫芜，顾我适有庸。

使其已除涤，我将何以功。

我岂大无效，自是用我慵。

王令

王令　答问诗十二篇寄呈满子权其五耒问斧

子斧谁尔为，黑白大分别。

朝伐一樗死，暮伐千樗孽。

尔终不自谋，几日不缺折。

王令

王令　答问诗十二篇寄呈满子权其一鎛问耒

金坚虽不磨，木曲亦已揉。

幸蒙主人用，反要主随後。

适从慵耕儿，虽功不见取。

良田常无收，何塞不耕咎。

王令

王令　答许勤之

不作明堂柱石臣，要当归去老江滨。

不知何处田堪买，抛却浮生一片尘。

王令

王令　答友

客尝疑西伯，何至羑里辱。

瞽鳏虽父子，尚脱井廪酷。

昏主虽圣臣，飞祸安可卜。

致命遂其志，虽穷不为戮。

王令

王令　答友人

幽兰生深林，不佩亦自臭。

天马苟伏皂。驽足日加骤。

兰生喻人学，不为仕乃究。

马伏侔自怠，一失遂永後。

以今曷为言，念子不可逗。

前我初识子，爱其肌骨秀。

又观所为诗，往往擅高右。

迨熟相与言，低俯如有就。

我乐成美者，遽以古诗叩。

上言高雄张，中杂富贵斗。

且将起其贫，固欲激其懋。

尚谓非重游，犹恐信不厚。

挥汗谢为书，戴雨去自奏。

予始喜此诗，若获弦逐壳。

如何答我诗，遽此与前谬。

我始得则谢，实若答雉嗅。

大凡欲有为，当决如蝠狖。

苟进又安退，何自鼠穴首。

吾见人自荒，未有耕不收。

设或坚决为，加以勤自副。

石将为溜穿，曲亦因累揉。

大可入圣域，中能践贤囿。

借使不及然，犹足闻见富。

中吾不可止，在我固无疚。

己迷不自复，惧子遂著陋。

听之无予违，斯言将不又。

王令

王令　大松

十寻瘦干三冬绿，一亩浓阴六月清。

莫谓世材难见用，须知天意不徒生。

长蛟老蜃空中影，骤雨惊雷半夜声。

却笑五株乔岳下，肯将直节事秦嬴。

王令

王令　大舟

大舟无风帆不举，小舟榜入青冥去。

渔子舟中呼且歌，夜半闻鱼谁得多。

王令

王令　代人送常州张卿挂冠

清优四皓官，潇洒二疏颜。

直道空华发，明时独买山。

如闻元老议，尚恐輭轮还。

谁是尘埃者，清风合自攀。

王令

王令　代人送常州致仕张待制

心贪进退适全宜，上印飞书剧去耬。

荐口不加张柬老，明朝竟放孔戣归。

黄堂合有遗思在，青史还留後世稀。

此去江湖见鸥鸟，为言今合信无机。

王令

王令　到润望竹林寺忆朱昌叔

常与幽人过竹林，重来无地豁烦襟。

青山欲去谁堪语，薄俗相期不到心。

何计江湖终隐钓，去随鱼鸟共飞沉。

尘埃闻说难为客，早晚归来忆旧吟。

王令

王令　道士王元之以诗为赠多见哀勉因以古诗为答

利剑不刺鼠，大钓不联鲕。

天昏白日沉，剑决浮云披。

地荡海水摇，钓引九鲸縻。

固其用不常，安得易用为。

当其未效间，是亦铅与铍。

吾非小丈夫，胸中少翘奇。

少年嗜勇黠，跨压百雄低。

两眼皆豚羊，一腹千麃罴。

使气睨群辈，问今当我谁。

四海有守兵，谓予皆耻之。

左手将醢戎，右手期锄夷。

书足记姓名，剑亦弃不治。

不愿当世是，不羞群曹嗤。

曰富贵在我，又何有年时。

块视勒山功，芥拾封侯龟。

一日忽自悟，吾岂虔强儿。

旧闻有六经，条理两可师。

无不至圣人，有学中自隳。

勿遂谓不及，吾由未尝追。

好勇不好道，吾将自诛非，

浩乎如有年，茫乎其若思。

望禾如未获，专乎如有期。

夜或不记寝，昼或忘其饥。

不以儒自劫，不以庸自卑。

树而不可拔，山而不可移。

拒之不使杂，磨之不容疵。

孰为古之圣，孰为今之推。

孰远不可到，孰高不可訾。

置易功其难，力险肆自夷。

上自太古先，跂轩而望羲。

下至三代来，尧舜禹汤姬。

周公汲汲劳，仲尼皇皇疲。

轲况比踵游，雄俞磨肩驰。

或示我使向，或导我使随。

或凿我未开，或完我已亏。

或退而我引，或坠而我提。

或辅而我夹，或颠而我支。

或砭我赘疣，或膏我疮痍。

浴我挍我垢，酝我酿我醨。

计昔以较今，悮是而恨迷。

固知於圣贤，实辱再造私。

道远致力多，功大收效迟。

今而所存者，财一毛於皮。

苟曰成不成，我有罪未知。

如夫用不用，敢系天为辞。

若寒馁贫贱，此於我何居。

若夸毁誉訾，此其如予奚。

王君异学者，见我加嗟咨。

叙其念惜心，投以引勉诗。

语爱则然尔，独理似或遗。

辄自讼由来，强答非所宜。

王令

王令　登城

病来万事懒自宜，高城有楼闲登跻。

来期清风脱日热，坐厌远日看天低。

闲郊草树漫蒙昧，落日燕雀争依栖。

临风一叹人不会，直气飞去添虹霓。

王令

王令　登甘露寺阁

忽忽劳生岁月催，时偷高迹出浮埃。

风沾草树红朝动，春入川源绿夜回。

欲出壮怀临八极，可无樽酒到高台。

江山不与人相语，似待忘言野客来。

王令

王令　登瓜州迎波亭

海面清风万里宽，偶来知已脱尘关。

自嗟客世无虚日，却被斜阳占尽山。

海鸟不来青蟑静，渔师归去暮江闲。

从来云水有期约，直待功成是厚颜。

王令

王令　登郡楼

江城朝雨湿晴烟，楼上风帆送去船。

苟得息肩闲几月，时来开口笑山川。

田园啼鸟三春月，江海扁舟万里天。

何计脱身来此老，青山白发两忘年。

王令

王令　诋燕

金屋人娇奈燕何，暮帘好卷放来过。

今年已见燕无数，何况明年燕更多。

王令

王令　东城

昔予出东城，初见垄上耕。

忽忽自北至，岁月令人惊。

虽云一草死，万物尚华荣。

谁能当此时，叹息微阴生。

王令

王令　东风

东风来几日，穷巷不见春。

不知得花由，只见插花人。

东风能几时，听尔多欢欣。

徒恐春风归，汝我同悲辛。

王令

王令　东园赠周翊

尝闻东园游观嘉，晚趁时节亦自到。

东风不知来者多，一日芳蹊踏无草。

山樱著子寒尚迟，江梅殒蘤香可吊。

扶疏枝叶未成荫，偶来正值斜阳照。

千株红杏暖自酣，风引高炬烧晴燥。

夭桃未老已抽青，略略朱旗冠翠纛。

虽然素李不争华，似洗朱丹夸莹皓。

其他百种不可名，如列锦绣快晴曝。

何低何高何後先，一一尽解承春笑。

杨花轻佻最得力，飞过青天去何冒。

弱柳低垂弗辞贱，以力凭风为春扫。

黄鹂嘲啁声语和，似对游人见情抱。

蝴蝶填委不知数，飞乱人眼漫颠倒。

黄蜂虽忙不为身，以甘遗人竟何道。

子规终日劝客归，吾无间然念何报。

嗟余多病所趋乖，又懒讙呼逐年少。

经年一春为嘉时，行过不恤每自谯。

然虽无酒不解歌，素游尚少贫交召。

何时期子早再游，风雨不可旦夕料。

王令

王令　冬阴寄满子权

玄云载雨惜不下，北风吹急水相黏。

周遮覆盖不通透，锢结已厚难披燖。

微阳未复老阴壮，计去暖律时犹淹。

青天何可一日失，渐恐此去无由瞻。

日驭自惧不得脱，略出急入地下潜。

凭阴托寒恣凌烁，风伯得意欣沾沾。

但幸天公不省悟，谁顾地下人嗟谗。

隔绝霜露旷不下，帝有润泽何由沾。

非惟勾芽冻夭折，亦恐万类由兹歼。

九龙衔火互相暖，称有日职借不甘。

群儿锐奋不量度，欲仰吐气吁以炎。

惟有壮士抱剑卧，思得美酒聊自酣。

王令

王令　读白乐天集

北邙山下一孤坟，流落三千绮丽文。

後世声名高白日，当年荣利等浮云。

屏除忧愤归禅寂，消遣光阴在酒醺。

若使篇章深李杜，竹符还不到君分。

王令

王令　读东汉

汉鼎重焱逆血熬，当时天子亦勤劳。

不能乘作唐虞计，未会严陵所谓高。

王令

王令　读老杜诗集

气吞风雅妙无伦，碌碌当年不见珍。

自是古贤因发愤，非关诗道可穷人。

镌鑱物象三千首，照耀乾坤四百春。

寂寞有名身後事，惟余孤冢来江滨。

王令

王令　读孟子

去梁无故又辞齐，弟子纷纷益不知。

天下未平虽我事，己身已枉更何为。

後来谁是闻风者，当世何尝不召师。

士要自高无顾世，遗编今亦有人疑。

王令

王令　读商君传

利害从来识所存，固难轻重与人论。

赵良不自身为客，刚欲都君使灌园。

王令

王令　读西汉

汉得孤秦万弊时，当年丞相要无为。

洛阳年少空流涕，谁谓书生果有知。

王令

王令　短谣

窗中灯冷晖重绿，窗前西风叶相逐。

晓霜披瓦月上轩，枕梦不成雁声续。

拂衣起步行绕壁，万虑无成泪沾臆。

铁房老剑涩不青，闪系入柱不可索。

白昼出门归路迷，冬日易夜还空归。

人将豪杰视如草，天困英雄未与时。

长鲸滞斩海波摇，塞甲不卷边尘嚣。

吾徒憔悴乃如此，安得长喙呼重霄。

王令

王令　对花

忧悉卒卒人无乐，花草纷纷物又春。

安得无忧与无虑，对花还作笑歌人。

王令

王令　对月

柳梢地面绝微风，一片寒光万里同。

冰骨直疑潜里换，尘心都觉坐来空。

蚌胎有露珠成颗，蟾窟无云玉作宫。

莫怪幽人吟到晓，不知清兴自无穷。

王令

王令　对月忆满子权

长风掠海来，吹月散百链。

青天豁四碧，云霭不容缘。

窗轩飒先秋，露气入簟扇。

宽庭生夜凉，蚊口不得擅。

人静暮客去，坐偃适自便。

清牵睡思醒，明发醉胆健。

披风睨白月，瞪视不为眩。

未甘景独胜，思出大句衒。

狂搜得无奇，猛吐复自吮。

篇成若奴婢，气骨终凡贱。

弃置不复收，叹感退自旋。

起探君寄诗，兀坐讽百遍。

駮哉刻雄劲，百札洞一箭。

间逢骋新奇，春云弄晴霰。

古镜终重厚，九鼎挂一铉。

吾尝笑夫人，语富则自愿。

及婴爱君念，始自信惓惓。

阅女当求嫱，慕士在获彦。

鄙哉寻常者，何用目识遍。

得逢诚幸多，既别遂堪喭。

乖离时况久，会合卜未先。

思之不可见，飞魂不身恋。

秋城崔嵬高，围我屹若圈。

安得擘风翅，飞出不自殿。

巧为相见谋，反覆竟未善。

惟当远相要，共借月为面。

相离苟同天，举目亦两见。

又况相去间，财止百里县。

不知道可否，寄诗代请劝。

王令

王令　对竹

竹风何撩萧，昼静发寒籁。

修纤谔天官，提揖纵玉佩。

岂无俗子遇，自会幽人爱。

心虚中养恬，节密外御介。

春萌喜含养，夏箨竟分解。

无花与物争，有荫亦人赖。

威威南山凤，尔飞何时届。

道远宁不饥，寒枝久虚待。

岂非缯缴虞，安有羽翮态。

当奈叶间虫，蠹尔所食坏。

王令

王令　多阴

寒云惨四垂，万景浩成悲。

白日不可见，青天自取欺。

晚烟先夜色，宿雨借寒威。

泥潦莫相涴，西风会有时。

王令

王令　饿虎不食子

饿虎不食子，饥鹰不雌求。

虎饿不择肉，盛怒遇子收。

鹰饥爪喙狞，尚与雌同韝。

人岂二者然，恩义宜绸缪。

亲戚不宜怒，割恩以为仇。

此割非常割，此伤无血流。

肉割愈有日，恩割伤不收。

一割大义死，再割面相仇。

亲戚尚皆然，况又他人俦，

是己与世绝，子世何足尤。

王令

王令　饿者行

雨雪不止泥路迂，马倒伏地人下无。

居者不出行者止，午市不合入空衢。

道中独行乃谁子，饿者负席缘门呼。

高堂食饮岂无弃，愿从犬彘求其余。

耳闻门开身就拜，拜伏不起呼群奴。

喉乾无声哭无泪，引杖去此他何如。

路旁少年无所语，归视纸上还长吁。

王令

王令　奉寄伯兄泰伯

心迹牵羁逐势分，一生襟抱向谁论。

十年漂泊迷南北，千里忧思厌梦魂。

书托远怀期日月，眼和衰泪望乾坤。

何时得就归来赋，老守桑麻聚一门。

王令

王令　奉寄崔伯易

功业尝闻亦有时，可能天命出依违。

终看世态真何道，不得吾心自合归。

廊庙得逢应有义，草茅虽老尚知非。

秋来客况无他异，时向西风诵式微。

王令

王令　奉寄黄任道

蒿莱日日没幽居，时得新诗亦自娱。

为有远怀希稷高，或时飞梦见唐虞。

久谙末俗难谋道，益厌庸儿妄问儒。

绝笔断弦无意寄，笑将远目睨清虚。

王令

王令　奉寄朱昌叔

劳劳忽忽欲谁从，要有田园去自终，

衰俗未佑谁得失，古风期与子穷通。

三年客兴看秋叶，万里归心寄断蓬。

知有世嘲无意解，自惭疏懒甚扬雄。

王令

王令　甫里

甫里先生得古风，放身全入隐沦中。

足磨汉榻星辰动，笔挫吴天物象空。

往事欲寻人寂寂，旧田安在雨蒙蒙。

当时引重高才者，谁是曾来一亩宫。

王令

王令　赋黄任道韩干马

天宝天子监天厩，吐蕃入马上天寿。

紫衣驭吏偏坐前，骑入都门不容骤。

西极苜蓿得气肥，六闲飞黄卧嗟瘦。

千秋殿下谁把笔，当时人无出干右。

传闻三马同日死，死魄到纸气方就。

铁勒夹口重两衔，墨丝乷尾合双纽。

天门未上人就观，老胡惊嗟失开口。

生搜朔野空毛群，死断世工无後手。

当时天子惜不传，送人御府置官守。

胡尘勃郁燕蓟来，宫阙萧骚既焚後。

谁弃千金出手收，足踏万里避奔走。

几经蹂碟道边尘，今日宁无纸上垢。

樽前病客不识画，但惊马气世未有。

冀北骏骨无时无，生不逢干死空朽。

世工无手不肯休，任使气骨陋如狗。

王令

王令　感愤

二十男儿面似冰，出门嘘气玉蝩横。

未甘身世成虚老，大见天心却太平。

狂去诗浑夸俗句，醉余歌有过人声。

燕然未勒胡雏在，不信吾无万古名。

王令

王令　孤云

一片孤云逐吃飞，东西终日竟何依。

旁人莫道能为雨，惟恨青山未得归。

王令

王令　古风

古风何寥疏，世方盛夸慕。

利涂剧先趋，直轨迷曲注。

浑浑九河翻，仡仡百川注。

分争或多岐，敛枕才一趣。

睢盱承至欢，讋叠谢绝怒。

才得升斗多，勉售形骸顾。

不知万锺得，孰与一日裕。

况承丘山羞，愿易顷刻遇。

谁能脱近役，自放就遐骛。

航湖足茭鱼，拔野厌芼茹。

行招千古游，坐与来世语。

延风敞虚襟，揖月坐嘉树。

此意固有然，童儿未堪预。

王令

王令　古监

一片灵光合有神，不知熔铸更何人。

春耕破冢衣冠尽，鬼手摩天日月新。

鉴面只知西子姣，照心难见比干真。

主人深有收藏意，当待清明不受尘。

王令

王令　古庙

古庙隆隆敞庭扉，风雨剥壁黦柱榱。

我来安知神所依，穹堂竜窣风旛旗。

神君庞躯突须眉，视我睨睚坐倨箕。

惕烁观者骇不怡，群鬼後先张福威。

直东之厢步逶迤，且益所见怪可嘘。

马牛羊犬杂豕鸡，或戴以首旁四支。

间有人面身亦非，老祝趋前为众词。

口吻嗫嚅言嗢吚，称别状类顾东西。

唱号名字分何谁，空虚冥寞非所期。

岂亦以此为人尸，视其肤革已彪狸。

宁有中反恬肝脾，又有机器身挈持。

传言疠疫此乃资，古之日行历虚危。

犹恐盛阴鬼所随，磔傩於门驱使驰。

今安取此庙以祠，不念延虐殆尪羸。

农凶年多苦饿饥，苟幸得饱不择祈。

来则拜叩尽敬只，幸天之泽偷自归。

民德且恐报之时，餸肴丰鲜牲鱼肥。

欲奠以献更濯卮，进谢千语拜百低。

工鼓於庭巫舞衣，祝传神醉下福禧。

农谢神去祝彻之，庭前匕割弃余遗。

鹄乌下争趁不飞，回顾神面如故时。

意者不为祭谢移，鸣呼神固非吾知。

王令

王令　古兴

出门将何从，与物随纷纷。

不得所欲为，还与俗人群。

外迹久已非，独嗟心所存。

自信有可羞，彼人何足论。

王令

王令　古兴

飍飍树头叶，翻翻水中浮。

暮潮通长河，载入江海流。

颠倒湿就溺，纷沦来不休。

行人坐成叹，风恶久藏舟。

王令

王令　观水

细如虾蚓足留连，大可蛟鲸出自然。

当使川流应到海，只今坎止亦成渊。

民忧不见尧咨日，地碍何由禹凿穿。

何惜卧龙无意思，不随云去雨春田。

王令

王令　观饮

不饮虽然合众难，何妨众客自盘桓。

已看手足互颠倒，更听人人自谓欢。

王令

王令　观鱼

江渚日夜归，江痕下汀矶。

渔者不自劳，推舟就寒漪。

得鱼乐几多，忽忘身在泥。

未闻任氏风，岂信丝缗非。

王令

王令　鹳

毛羽人将鹤品流，斜阳高处自迟留。

人言杀尔三年旱，应是巢成更不忧。

王令

王令　广王醇正叔二思诗

木落不去根，水流常背源。

木落方病寒，尚覆本根温。

水流忘由来，散乱卑湿牵。

读子二思诗，起予二者言。

木实类君子，老有孝感存。

水亦人迹然，动由名利牵。

使我父母感，一夕身百翻。

人世但可悲，小官何足言。

情义有相夺，心迹固此分。

勉之多自宽，行见西归辕。

王令

王令　过伍子胥庙

西风骚客倦游吴，吊古心怀此暂舒。

鬼籾久应除佞嚭，民思今果庙神胥。

虽然邪正皆归死，奈有忠谗各异书。

回首旧江江水在，怒涛犹是不平初。

王令

王令　过扬子江

长江来何从，远自西极詹。

中破蜀山流，始与巴水兼。

川原日混合，泪射势益严。

奔浑万里流，不自顷刻淹。

骇如泻天来，急若赴海添。

潮汐日往复，旦暮难安恬。

攻冲气何雄，吞囓势未厌。

因思禹功成，自匪尧谋佥。

久已口效噞，岂复头今黔。

余来方冬时，怒风何沾沾。

掀轰驾高浪，山阜相联粘。

有如合万鼎，就沸烹群检。

天阳盛焚烁，鬼力争炰燖。

声势欲状说，有口嗟如箝。

须臾稍收敛，晴风荡氛{上雨下殲}。

涵澄动自息，拂拭良无纤。

宛然帝女镜，仰照青天奁。

遐观清神心，俯视分眉髯。

有如尧舜时，惠泽四海沾。

登贤默与虑，流恶声无沾。

洗除岩穴空，荡涤昏奸歼。

思波浩滂沛，浸润咸滋渐。

群山西南来，垂天下帷幨。

霜风月凌厉，紫翠生觚廉。

无波互澄照，黯惨画一缣。

扁舟出中流。俯仰迷顾瞻。

人生贵自便，苟信何用占。

方期谢黄尘，窃身放苍蒹。

闲从鱼鸟游，默相蛟龙潜。

筑室近钓岸，巉崖插居檐。

行春掇芑薇，坐晚登鱨鮵。

仰思峻极高，俯爱善下谦。

更与虚旷间，日放诗锋銛。

行求避世交，望醉江城帘。

出处要皆道，终穷亦何嫌。

王令

王令　寒林石

尝闻千岁松为石，岂意今逢林出屏。

苟非木根久自化，岂此石理能有灵。

世间万怪浩莫问，枉哉山海徒有经。

舒山虢水固险异，疑有神手藏幽冥。

王令

王令　寒林石屏

虢山之远数千里，虢石之重难将持。

舟车虢来每苦重，釜盎尚弃不肯携。

苟非世尚且奇怪，孰肯甚远载以来。

何况虢人自珍秘，得一不换千琼瑰。

流传中州盛称赏，主以诧客客见祈。

世人贱真珍贵假，见者喜色留肤皮。

强材美干立修荫，罗列满野谁复窥。

我尝客坐例一见，实亦可爱小且奇。

初疑秋波莹明净，鱼子变怪成蛟螭。

鳞须爪角尚小碎，但见蜿蜓相参差。

又如开张一尺素，醉笔倒画胡髯髭。

如何石上非自然，犹是软弱从风枝。

高楼晓凭秋色老，烟容雨气相蒙垂。

乔林隐约出天际，醉目远暝分茫微。

不然谁家老图书，破碎偶此一片遗。

借令人手弄点画，尚恐巧拙成瑕疵。

如何石理自生长，安得当世无猜疑。

高堆黄金募辩说，万口利锐如磨锥。

或云南山产巨怪，意欲手把乾坤移。

先偷日月送岩底，次取草木阴栽培。

天公怒恐寖成就，六丁桃斧摩云挥。

世人乘此得分裂，锻琢片段贸财赀。

至今风雨虢山夜，树石号作鬼神悲。

又云春气入山骨，欲自石里生蒿藜。

根株芽枿未及出，卒遇匠手相鑱隳。

多称老松已变石，此固剪截根须离。

又云鬼手亦能画，多向石室成屏帷。

固知物怪浩难尽，谁能向此明是非。

城狐老能男女变，海蜃口或楼台吹。

世间自是有此类，何必诘曲穷所归。

细思此屏竟无用，石不中祔木莫支。

徒将文理有小异，招聚瞽说成笼欺。

咄哉闭口不复论，为语爱者无我讥。

王令

王令　韩吏部

宣尼来谷叱强齐，吏部深州破贼围。

始信真儒能见用，可为邦国大皇威。

王令

王令　何处难忘酒十首

何处难忘酒，君臣草昧初。

谋臣偷贼胆，力士斡凶锄。

日月明将霁，乾坤害欲除。

此时无一盏，何以壮雄图。

王令

王令　何处难忘酒十首

何处难忘酒，天心渴太平。

焚山急贤出，拔草恶奸生。

议尽刍荛口，歌回雅颂音。

此时无一盏，何以快舆情。

王令

王令　何处难忘酒十首

何处难忘酒，登贤入用初。

一身兼禹稷，四海再唐虞。

去圣千年恨，明时一日舒。

此时无一盏，何以酹享衢。

王令

王令　何处难忘酒十首

何处难忘酒，王朝四海中。

鱼鸢上下乐，羌狄朔南通。

万玉丛丹陛，千簪合辟雍。

此时无一盏，何以乐成功。

王令

王令　何处难忘酒十首

何处难忘酒，君王宴豫年。

群谋安一统，无口议将然。

闲暇开元後，优游大业前。

此时无一盏，何以慰遗贤。

王令

王令　何处难忘酒十首

何处难忘酒，王臣立荩方。

群邪终自直，万死不摧刚。

社鼠旁难塞，龙鳞逆易伤。

此时无一盏，何以洗忧肠。

王令

王令　何处难忘酒十首

何处难忘酒，穷边壮士歌。

寒弓弯未试，秋剑拔新磨。

月落阴山暗，沙昏伏甲多。

此时无一盏，何以陷前戈。

王令

王令　何处难忘酒十首

何处难忘酒，欃枪世不平。

孤儿未胜甲，孀母送为兵。

气绝心肝裂，号穷血泪横。

此时无一盏，何以活余生。







卷381

王令

王令　何处难忘酒十首

何处难忘酒，穷才世不知。

出门无直道，开口碍当时。

白发无端速，青山不忍期。

此时无一盏，何以慰忧思。

王令

王令　何处难忘酒十首

何处难忘酒，亡君复旧游。

黍离经故国，麦秀悼前羞。

远目何胜尽，行车逆自留。

此时无一盏，何以谢悠悠。

王令

王令　和洪与权

沟中老弱转流尸，夫不容妻母弃儿。

常得民愚犹是幸，不然死等更何为。

布衣空有蒿莱泪，肉食方多妾马思。

君也天心省民数，未加死所又何辞。

王令

王令　和人春雪

莫叹年来雪句迟，雪迟诗句更依微。

风来海国盐波涸，春人仙田玉气肥。

雏鹤暖娇摇羽脱，老龙枯痒退鳞飞。

天工人代如端的，安得吾能及九畿。

王令

王令　和人促织

秋虫何尔亦匆匆，何处人心与尔同。

梦枕几年悬客泪，晓窗残月破西风。

人思绝漠冰霜早，妇叹穷阎杼柚空。

更有孤砧共岑寂，平明华发满青铜。

王令

王令　和人放鱼

春溪水暖绿蒲沉，两两游鳞跃紫金。

必以直钓应不得，果知非命亦何心。

舟吞远海鲸鲵老，饵满平湖网罟深。

纵尔岂知吾有意，渭川人去事难寻。

王令

王令　和人孤雁

朔碛云深忆旧行，心惊汉月忽骞翔。

江南水阔无天地，漠北沙寒有雪霜。

远目送飞沉暮霭，西风吹影过斜阳。

衡南未到归何日，须信张罗近稻粱。

王令

王令　和人古剑

安知岁月几经今，传记汗漫不可寻。

得自废墟埋万古，失曾飞将购千金。

客思秋水龙泉冷，士叹中原虎穴深。

好与壮夫同隐约，铁房寒涩壁尘侵。

王令

王令　和人久雨

拂拂春郊起绿烟，群农日日望岂年。

龙移海去遗天漏，蚓得泥深乐地穿。

忆酒有心吞俗价，伤春无语寄哀弦。

无田却作无忧者，嬴得岂凶一听天。

王令

王令　和人双柏

一时封植由谁力，万古樵莱偶自全。

不惜以材同失地，好留更老共支天。

人疑久有神灵守，客爱生无雨露偏。

为语长松号孤劲，得秦封爵果何缘。

王令

王令　和束蒙初九日不见菊登高

从来秋菊不曾栽，敢向西风怨不开。

我自伤秋有高兴，非关特为菊花来。

王令

王令　和束熙之论旧

当年龆龀偶同门，餬口重来已十春。

仰叹早成浑属子，始知老拙尽输人。

火烟论友劳薰灼，桂蘖为生合苦辛。

待看圣贤堂奥去，愿持箕帚扫遗尘。

王令

王令　和束熙之雨後

猎猎风吹雨气腥，谁翻碧海踏天倾。

如何农畯三时望，只得官蛙一处鸣。

何处断虹残冷落，有时斜照暂分明。

当车收辙云藏迹，依旧晴空万里平。

王令

王令　和孙莘老将赴太平二首

先生素志已形诗，弟子何妨鼓瑟希。

时若伊周方有任，命如孔孟可无归。

要终四海乘槎去，高谢西山食粟非。

此道难言身未果，且当从世共依违。

王令

王令　和孙莘老将赴太平二首

纷纷世俗竞朱金，仕道人人说直寻。

但以一官求养志，岂於千古有遗心。

嗜偏羊枣情何甚，戏及牛刀意自深。

何日山林遂归计，南风进讲五弦琴。

王令

王令　和朱元弼春游

闭门无著只疏慵，谩出留连与众同。

柳却有情愁落日，花惟能笑谢东风。

恨无日到三春外，尽看人狂六极中。

泛泛相逢且相笑，久将吾道付穷通。

王令

王令　呼鸡

鸡呼鸡来前，犬嗾犬至止。

夫岂必可召，役以食乃尔。

令吾曷为悲，人而鸡犬为。

自计无自存，西山谢夷齐。

王令

王令　还东野诗

吾於古人少所同，惟识韩家十八翁。

其辞浩大无崖岸，有似碧海吞浸秋晴空。

此老颇自负，把人常常看。

于时未尝有夸诧，只说东野口不乾。

我生最迟暮，不识东野身。

能得韩老低头拜，料得亦是无量文章人。

前日杜子长，借我孟子诗。

三日三夜读不倦，坐得脊折臀生胑。

旁人笑我苦若是，何为竟此故字纸。

童子请我愿去烧，此诗苦涩读不喜。

吾闻旁人笑，叹之殊不已。

又畏童子言，藏之不敢示。

奈何天下俱若然，吾与东野安得不泯焉。

王令

王令　还萧几道诗卷

武夷山骨插青冥，秀气中蟠产俊英。

高似君平于市隐，穷如东野以诗鸣。

骅骝老骋青云足，绿绮纯含太古声。

顾我自忧衰病久，为君双眼暂时明。

王令

王令　羁旅呈介甫

羁旅迫岁晚，班毛混满簪。

游无輠下马，坐乏囊中金。

尘涨风声浊，天昏雪气深。

幸闻清论数，竟日解悲吟。

王令

王令　寄聱隅先生黄曦

王朝簪笏拥天扉，肯以经纶假布衣。

老信苍生终有命，穷忧当世益思归。

一身谁作千年雍，两眼空看万事非。

闻说韦编日开阅，可应三复叹知几。

王令

王令　寄崔伯易

扰扰闾巷士，过我何所为。

屡来徒我烦，不来我弗思。

少年乐知闻，喜与客子随。

晚岁事恬默，与世益参差。

骑马出寻人，中路辄自归。

归来亦何乐，书史自相期。

已与往者亲，可无兹世违。

欲语无所得，起视北雁飞。

念子远千里，昔别今已期。

寄声虽云多，所得竟亦稀。

近者忽报书，期我往就之。

不知予苦穷，系此不可离。

尚迫朝暮忧，宁有道路资。

人生少所同，老去财几时。

予势既若此，子复不肯来。

但恐百年间，龃龉终莫齐。

诗以寄子招，亦以写我悲。

王令

王令　寄都下二三子失举二首

翘翘数子拔群伦，落笔文章妙有神。

清世暂时藏琬琰，红尘终不卧麒麟。

淹留京国三年客，牢落江河一病身。

得丧穷通虽付命，双眸忍泪已沾巾。

王令

王令　寄都下二三子失举二首

太学虀盐共苦辛，寒窗笔砚日相亲。

梁王台畔一分袂，扬子江头三换春。

箧里黄金须买酒，鬓边白发解欺人。

穷通得丧谁能定，况是男儿有此身。

王令

王令　寄衡父满翁

只卓来篇不许双，社坛高处立旌幢。

自知孤敌难为胜，欲竖长幡一面降。

须学依墙勤哭楚，莫同伏弩助收庞。

何时玉手归重搦，笑倒秋醪潋灩缸。

王令

王令　寄洪与权

剑气寒高倚暮空，男儿日月鏁心胸。

莫藏牙爪同痴虎，好召风雷起卧龙。

旧说王侯无世种，古尝富贵及耕佣。

须将大道为奇遇，莫踏人间龌龊纵。

王令

王令　寄洪与权

与权江南来，适自满门会。

初无合我志，财以客面待。

时时相钓探，稍稍互酬对。

根源豁披张，扃鐍失分解。

君然颔还嗟，我恐敬若戴。

相逢时既多，相待两交快。

予初请子交，子曰何可外。

中又谢不德，卒曰吾而爱。

既而第以年，子合我兄拜。

扬虽士云多，往往事冠带。

中间满夫子，崛出百万最。

更以子从之，而吾米则稗。

朋从偶许攀，会合日与在。

春晨巧夸招，月夕因论话。

书狂逸飞蛇，棋毒甚含虿。

相谋务奇胜，聚口笑拙败。

贪髈不知岁，冬律忽移再。

余饥奔先西，饿色面留菜。

子待去亦恨，书以问我奈。

别来君何如，思子我心痗。

朋分无旧欢，世险有新态。

高言足瑕疵，俗学牵细碎。

贫知身贵重，病觉学力怠。

壮心已无多，况去日有退。

豫期後相见，顽陋徒老大。

好勤寄余书，思子百忧萃。

王令

王令　寄黄任道

劳生滚滚欲何如，去发纷纷日满梳。

万古圣贤同梦寐，百年天地只蘧蓏。

诗书计出田园後，岁月期收道路余。

安得优游似濠上，共将谈笑戏观鱼。

王令

王令　寄介甫

已推事业皆归命，空有文章自满家。

借使牛羊虽有责，岂于凤鸟独无嗟。

人留孟子皆非道，客议扬雄正自哗。

贤哲相望每千古，得逢犹说与时差。

王令

王令　寄介甫

天门廉陛郁巍巍，势利宁无淡泊讥。

谁与跖徒争有道，好思吾党共言归。

古人踽踽今何取，天下滔滔昔已非。

终见乘桴去沧海，好留余地许相依。

王令

王令　寄李常伯满粹翁

我思古人不可见，独以两眼纸上求。

苦读才疲即伏枕，亦冀梦寐从之游。

每疑贤圣世间有，岂独古出今则不。

心之所藏弗面见，常恨世腹不可搜。

虽然其中充美者，间或外发文章彪。

扬淮而南谁名声，盛说李满乾万喉。

青天白日所同见，众亦不敢加瑕疵。

而余零丁始就学，独矫众弃先拈收。

要其所学与必至，不止颜孟须孔周。

决将健走独取到，顾我不肯少待留。

新诗惠见荐自讋，若遇重压并见投。

星机织成副地锦，神冶铸出舂天矛。

辉光交华目反眩，噍咀过美涎井流。

退归畏爱复愿学，恍若见富潜谋偷。

顾其才力非当对，犹以一发紖十牛。

使我苦勉不少得，搦笔欲下先惭羞。

有如姣恶各具体，肉骨不可强雕锼。

或云才华乃天与，何寡不益多仍裒。

几时高车得会合，预期蹈拚呼旁陬。

临风呻哦欲有寄，自恨拙茧无长抽。

王令

王令　寄李君厚

一笑东风去十年，重来稚子已差肩。

脱衣呼客家声旧，把酒论心士气全。

病骥远思牵直道，老鹰秋梦入青天。

自言出处身无累，一把穷通寄自然。

王令

王令　寄吕惠卿吉甫兼简林伯通

踷踷门外马，客至知谓谁。

昔面尚未逢。那论心相知。

揖客拜上堂，谢客辱弗遗。

寒暑相问酬，唯诺坐无为。

静默近尤远，多言足瑕玼。

勉从客所论，还顾所雪非。

念此废无益，对书坐长嘻。

独思同怀子，念远莫见之。

岂无寄我书，岁晚若苦迟。

闻颇困王事，岂无闲暇时。

况有同僚贤，相期在书诗。

人生天地间，常恐食所縻。

去就两莫谋，会合宁有期。

余病不自乐，旧学益以隳。

近者非所同，远者劳梦思。

江水日夕东，道途宛而夷。

寄书当在勤。无谓往还稀。

王令

王令　寄满粹翁

心爱满夫子，论师不敢交。

诚明大中性，二五老阳爻。

後学谁思进，吾蒙久辱包。

思之无见日，梦把客门敲。

王令

王令　寄满粹翁

满子吾逢久，皇皇未见闲。

老成终到孔，穷死亦为颜。

学术思无际，诚明去一间。

吾虽有心者，力苦未能攀。

王令

王令　寄满衡父

寒业落傞傞，荆榛刺出柯。

四邻松竹少，晚岁雪霜多。

兹世居无可，劳生计奈何。

此心须见子，不敢向人歌。

王令

王令　寄满居中衡父

前会去莫追，後见来无期。

别叹後见难，悔恨前会稀。

惟吾衡父兄，金纯玉光辉。

裁磨杀圭角，不与瓦砾齐。

大匠陶百竓，不问履下泥。

一衡举十钧，何弃毫与厘。

余独何为人，乃不忍使遗。

有如横道刍，万足踏不疑。

子何哻好殊，独俯掇以归。

整束使不茨，欲令杂兰芝。

兰芝有天香，刍贱杂则非。

然其厕置间，适与薰染资。

文章每借观，罅隙窥晴曦。

议论使坐听，穴瞶闻英池。

春园或承招，游骑亦许随。

剧云爱风枝，爇火围夜棋。

纵谈心开张，倒笑冠欹披。

匹马载以来，东首颈脰疲。

夜梦不厌劳，百里夕一驰。

想见目与眉，百障千藩篱。

不虞自投置，遂若鸟遭黐。

何时获因缘，连箠促马蹄。

誓当尽晨昏，不复起退辞。

王令

王令　寄满子权

西北风吹数纸诗，神门枢钥鬼关机。

九原黄土英灵活，万古青天霹雳飞。

我是懦夫无壮志，近思近日窃余辉。

高楼暮插晴空肋，东望君心著翅归。

王令

王令　寄满子权

昔心何悠悠，今学益漫漫。

莽如浮江可，浩不际崖岸。

生虽乐文子，勤不偿几案。

重编空堆尘，折简久枯汗。

徒知陈市肆，表列环四畔。

已无探讨勤，胡可贤否按。

零丁晚观玄，泯灭旧习彖。

得指来岁期，失忘去日筭。

尝闻勤惰间，已是愚智判。

蒙羞欲何颜，避耻愧无翰。

不能绳己怠，何力禁人叛。

文章触世嫌，议语限客窜。

时牵好恶卑，俗挠是非乱。

早衰夺旧刚，多病袭新懦。

心经衣食艰，事废米盐半。

何谋脱身去，割迹与俗断。

耕荒食新收，凿窒复旧贯。

念生如冬冰，至死仅春泮。

其间能几时，何恃苦自缓。

翩翩淮南英，显显士林冠。

方予未为游，辱子昔同閈。

篇章觌新华，论说听横捍。

包奇晚自走，去实王府玩。

近书何相撩，颇以名见谩。

不知老者拙，弃此久已断。

子方勇自树，解辔纵新騛。

行期拾舂青，采缀绾归腕。

乖离思旧欢，迁徙就新绊。

无琴虽自歌，有酒欲谁伴。

闲暇当寄诗，持此资贸换。

王令

王令　寄满子权

吾爱子权诗，苦嚼味不尽。

穷思欲名状，百比无一近。

初如贪追兵，屡请忽许进。

旗旄左右幢，戟剑後先刃。

方争奋拏先，忽睹斩乱猣。

徐驱得平郊，万甲合一阵。

偏裨走起颇，中间坐吴膑。

喊呀斗志酣，彷佛穷敌訒。

前军奔交兵，後马走断紖。

须臾声金收，万噪快一儁。

群降挑戈矛，叩拜乞用衅。

苍黄请命间，窃视不敢瞬。

玄云压空虚，半夜暴霆震。

睡耳起欲掩，惊仆失肝肾。

壮者固已然，况余乃龆龀。

及其久详味，欲吐复自恡。

有如罗百珍，次第嘬嚼顺。

贪丰不辞多，爱美忘余餶。

故其留人口，虽久咽喉润。

何时匹马来，畏爱气两振。

唯其未合间，如不获谢蔺。

望风为此诗，颠倒犹合烬。

王令

王令　寄满子权

子权今谓何，又不治简书。

子素赐我多，岂以此遂疏。

予亦如常时，病与贫

俱。

冉冉草没阶，客脚不踏庐。

贵者事名位，崖岸夸异殊。

贤者纵肯来，顾我欲取无。

惟余龊龊徒，吾亦羞与居。

潭潭一室空，编帙环三隅。

暴阳不忧偿，偷饱幸未诛，

且可延朝昏，忧思老顽愚。

独有思子怀，涕下时喑鸣。

王令

王令　寄满子权二首

窗前午枕梦忘还，门外清风旴　掩关。

天下谁当千古後，床头自笑六经闲。

能将道系穷通里，安用身居进退间。

自愧公心犹有蔽，清时无日不思山。

王令

王令　寄满子权二首

终年谋食亦何得，浪取穷愁只自侵。

饿死有时非正命，劳生几不愧常心。

百年此去尘埃在，万古从来意思深。

莫说山林是轻往，穷来无计得山林。

王令

王令　寄束伯仁

身逐南舟去不回，匡庐留滞得徘徊。

峰头夜宿平看斗，岩下朝阴府听雷。

西顾波涛浮日月，东归天地入尘埃。

何时得遂幽栖志，常把韦编静处开。

王令

王令　寄宿倅陆经子履

勋业悠悠未可贪，直须随处酌醺酣。

君知仕路三无愠，我与人情七不堪。

闻借朱衣为别乘，想回青眼忆高谈。

东风尚有西行约，甬水桥边定解骖。

王令

王令　寄孙莘老

默默曹自得，劳劳非吾任。

不与君子逢，谁复明此心。

偶客来自南，口有千里音。

知无木索勤，颇复山水吟。

对之为一笑，欣如获千金。

宣城风物佳，古语昔已忱。

太平又其有，道途邈幽深。

溪流渺弯环，山劫屹抱临。

况复寂寞人，黄绶事陆沉。

公田秫既收，客席酒屡斟。

悔予昔南浮，不往一就寻。

波涛忘日月，疾病废古今。

归来就羁衔，外虑日已侵。

适时愧非才，对客辄自瘖。

譬如火灸肤，暂忍久莫禁。

惟思百亩田，为可足釜鬵。

投身脱世箝，敛足蹈古箴。

寄言所同怀，相期在中林。

王令

王令　寄题韩丞相定州阅古堂

始闻定作阅古堂，又闻定有阅古诗。

扬之远定五千里，思得两翅擘以飞。

偶闻人来说堂事，初敞两壁无尘疵。

闲时公来命绘匠，亲以玉指交画挥。

教令某载若某状，匠拜奉命唯不辞。

左图守相父母吏，右状将帅熊罴姿。

长冠峨峨伟笏佩，斗以玄白为裳衣。

屹如丁宁立以议，逊若避让行而随。

图成俨毅色可讋，过吏不敢窃目窥。

仍令大笔署行事，写出黑胆朱肝脾。

死者有灵如不泯，合有英气来附兹。

故公之谋不知出，宜有神鬼阴助其。

茫茫九泉谓已朽，岂意一旦存形仪。

请留中壁素莫绘，待千岁後公以归。

当搜国匠第一手，状写公像存依稀。

要知文完武绳备，遗与万世瞻思资。

我知观者定堕泪，不复岘首羊公碑。

又闻当世大手笔，磊砢诗句相撑支。

手搏蛟龙拔解角，爪擘虎豹金脱皮。

郓州溪堂遂寂寞，韩诗尘蔽人不吹。

想应从此传万世，粹玉贯串珠萦累。

小戎何为尚缩伏，久滞公斧血不滋。

何时功成事业就，两手一扫清三垂。

归来天子喜以颔，泰阶辉焕平无欺。

次招当世草茅士，各仗呈露心腹披。

缔裾联缨上廊庙，留与後世图为师。

然後回谢阅古堂，彼合异代今一时。

王令

王令　寄题宣州太平县众乐亭为孙莘老作

令君架亭乐荒幽，得地适与万景投。

亭成虽名为众乐，地偮无客谁与游。

讼休民去吏随散，独有文字与令留。

把书开阖坐自笑，回视令职忘卑陬。

昔闻酒贱喜易醉，今说鱼美予何忧。

弹琴有声尚近俗，要解弦绝以意求。

况持高怀屈下邑，志气略与彭泽侔。

身婴民忧手持版，心爱山水宁非俞。

景好不见但闻说，使我耳目私相仇。

亭前行迹不破草，亭下野鸟常喧啾。

山云朝嘘翠巘出，海月夜下清溪浮。

春花夏荫已有爱，况使风雪回冬秋。

借予不得与快意，共上岑崒望九州。

黄山闻好眼未识，梦想欲到迷无由。

图传粉墨固未好，愿假壮笔一揽收。

果逢来篇骋雄胜，若执造化穷雕锼。

一时文工岂不伟，千里寄我何以酬。

耳昏俗语久欲洗，为我一谢山前流。

王令

王令　寄王正叔

微生不过人，气力两眇麽。

力学失自谋，径古与今左。

病世相陷贼，树性期刚果。

岂不中是时，然亦未尝过。

奈何众好殊，未语咻已夥。

伥伥独何之，云云锐亦挫。

忠言不售耳，直面屡得唾。

怒目瞠以环，谤口焰而女。

出门先自羞，有衣恍疑裸。

过市不成步，伛偻侔鳖跛。

周旋不出扉，迷若蚁循磨。

人恶固为甚，自厌近亦颇。

媚世定有术，欲学从谁可。

必也泥自售，恐由此始祸。

贤子远相问，幸有以教我。

得报速是宜，翘企不容坐。

王令

王令　寄王正叔

形骸饫餍城市劳，思得远去与俗逃。

借来马病行欲到，著鞭迫急翻奔跳。

连绵半日走十堠，急雨随湿衣与袍。

到家觅火烘衣湿，亟书名纸挥墨毫。

由来道同志易合，顾人谓我此可交。

形秽向逢珠在侧，联坐愧用狗续貂。

喜爱常令对面目，招延不许他有庖。

玄谈直抵世不到，大论许致君为尧。

喧呼脱落笑绝倒，中乐不肯旁诮嘲。

久孤得聚气遂振，张目视人皆麽幺。

促席捉手坐接膝，不肯放去逾分宵。

平明懒睡未及起，稠叠仆足烦见招。

披囊示我文数纸，晚霞烂漫新晴霄。

魂迷心醉不敢议，畏伏缩若鼠见猫。

同骑疲马远眺望，独止不进须连镳。

江东山水雅岂富，熟视若在图书杪。

嶙峋高疑地作限，浪渺远若天不包。

是时高秋鲈可鱠，爱欲弃绶同鱼舠。

直道有知私自贺，生平郁结数日消。

笑颜快意面改色，食饮惬足肠生膋。

今之腐儒不可洽，欲近俗气先腥臊。

寻常语我我不听，视如秋月鸣蜩蟧。

数日忽得正叔语，温玉摐击金相敲。

胸怀坦傥气焰大，天马断辔鲸横涛。

惜乎偶会复促别，归鞭行袖相交飘。

还家日益无聊赖，口久不语如著胶。

畏人常先走木猭，得食每後残桃螬。

飘风西来岁月晚，寒压天面低不凹。

一夕浓霜死群翠，病若火逼毛发焦。

鸣鸿南飞地得暖，鸦乌暮去林有巢。

使人对之亦自感，平时乃此穷途号。

百忧丛侵方寸乱，顶发不痒手自搔。

时时强酒期自醉，不忍把笔私成骚。

近嫌文字不足学，欲出简札临渊抛。

惟思边堠愿得到，耳静意若闻金刀。

安得铁马十数万，少负弩矢加矛腰。

力在快战不愿守，直令痺斗而血鏖。

东西南北四问罪，使人不敢诬天骄。

增尸为城骨筑垒，滴血衅地尘不嚣。

归来再拜贺太平，亟出敌首都城枭。

如何壮志不可遂，穷愁压挫朱颜雕。

因君佑我故道此，以代面语相喧呶。

王令

王令　寄朱元弼

春城春雨绿春潭，冉冉归舟上去帆。

爱子有诗留我别，悔予无酒僯君衔。

东风随卷行人袖，落日犹明去客衫。

好有新诗寄幽寂，我心无泊似摇{左方右参}。

王令

王令　寄姊夫焦韫叔兼简三姊

风舟挽晴江，载客日夜行。

身远心在家，腹肠何由平。

未知所到期，先计还归程。

时寻别时语，涕泪下纵横。

仰观风中云，下视水上萍。

共在天地间，可无同飘零。

泻此樽中酒，美鱼其饮羹。

虽饱不厌饥，强醉终自醒。

笑言虽在远，音问犹有形。

愿因东南风，时寄西北声。

王令

王令　暨阳居四首

出无王事牵，入不治居舍。

蒿藜入墙屋，尘垢变几架。

糟糠苟无忧，智力取自暇。

逢诗即废日，得客辄忘夜。

积懒遂成性，习勤反如诈。

几不类怠傲，愧耻将何谢。

王令

王令　暨阳居四首

身非爵与官，车马久不谋。

家无田仓储，雀鼠非我仇。

朝出从入居，诗书讲前修。

暮从儿子嬉，欢笑何所忧。

闲将筋力疲，懒使志虑收。

斗糈尚烦送，谁谓能无求。

王令

王令　暨阳居四首

自吾暨阳居，已见月四周。

流年不我谋，寒暑忽已遒。

老来何足叹，苟死固可羞。

子今用力薄，暮齿将何收。

王令

王令　暨阳居四首

斯道久泯泯，斯人固悠悠。

归豚非吾心，在礼恶不酬。

从人效屈伸，俯仰不自由。

於命有当然，信矣何足羞。

王令

王令　甲午雪

平居汩汩喜自堕，万事过目不省窥。

一年南北两见雪，未始把笔成一诗。

朝看气象浩茫昧，夜归瞑想通幽疑。

梦乘虚空谒帝所，硄祔象柱承琼榱。

坦涂壁垩相照射，鹤扇亏蔽狐腋帷。

帝旁鲜鲜舞万女，宝绡雅冶吹裳衣。

累蠙贯瑀错组佩，斥弃朱黛素两眉。

撩搔王母戏华发，袒脱姑射争肤肌。

提璫掷珥互投报，顾我尘垢加笑讥。

其傍临临立万鬼，帝所宠与借色辞。

密叮细紵赐裘舄，笑齿发露寒差差。

诸神敛避不敢望，弃唾堕落成珠玑。

朝懽唏怡弃烟霞，暮慨吁吸成云霏。

互偷天帑购党与，散布万珏分千珪。

纨罗练縠不计数，逆取倒曳交横披。

鞭驱巨灵劫夸父，挥斧解系关星机。

东观貀颓堕壁角，南顾秃魋亡斗箕。

其他杂冗莫分辨，徒见漫乱如箩筛。

雷公争前泣诉帝，至此岂可无省知。

愿分羽卫勑天讨，助以积雹千山齐。

金神拥遏按行道，後乘驾以万玉蝩。

实分联翻夹铁盾，玉戟钩孑横珠旗。

天风萧萧吹缟素，贝甲合阵穷天围。

磨砮插羽注万矢，强弩竞发相联飞。

奸穷诈极不保守，引组自缚相连归。

累俘奏凯闯天陛，越雉拔羽按舞仪。

帝呼祝融付焚弃，散灰下地无留遗。

徵朋索党计轻重，斩戮屏翳囚风师。

扶桑曈曈露轩豁，日御复反天衢驰。

觉来四顾骇皓白，心与恍惚争是非。

冬雷无声电不照，疑亦众鬼乘其私。

天高地下非所职，且可把酒无嗟咨。

王令

王令　江城

江城酒熟贱卖醉，江人提鱼不到市。

半道得钱相和歌，翁倒子扶相枕睡。

江南山高不见天，江北水远无复地。

马惊堕崖舟覆波，可惜行人死声利。

王令

王令　江上

浩渺烟波不可名，我来闲自渥尘缨。

久思沧海收身去，安得长舟破浪行。

天阔水云连黯淡，日闲鸥鹭自飞鸣。

屈平死後渔人尽，後世凭谁论浊清。

王令

王令　江上

羃羃江城没远烟，暮云归族忽相连。

春江流水出天外，晚渡归舟下日边。

杏萼春深翻浅缬，柳花风远曳晴绵。

无钱买得江头树，输与渔人系钓船。

王令

王令　江上词

江之水兮东流，泝湍流兮寄人舟。

舟无裮兮载函重，风乘波兮棹人用。

济不济兮奈何，横中流兮涕滂沱。

来何为兮不待，今虽嗟兮安悔。

舟方乘兮人不吾以，覆且溺兮我则同人死。

江之水兮东流，济欲济兮何由。

水浸浸兮滩露，暮涛下兮夜潦收。

舟不行兮推之於陆，力不足兮汗颜，

行无由兮涂足。时不逝兮奈何，

归日暮兮涂远，去风高兮水波。

行踌躇兮伫望，聊逍遥兮永歌。

江之水兮东流，沿湍流兮望归舟。

舟来归兮何时，步芳洲兮濯足，

陟南山兮采薇。江风波兮日暮，

望夫人兮未来。江之水兮东流，

沿湍流兮望归舟。风滔滔兮浪波苦，

嗟往者兮未还，惜行人兮将去。

去何适兮归何时，执子手兮牵子衣。

行何如兮来复，济岂无兮他时。

王令

王令　江上四首

风吹平江起长澜，野客坐啸酒在颜。

兴来就上南山观。固应散发游更好，

何用美质加弊冠。

王令

王令　江上四首

梦载十舟胜一钩，曳缗万里悬十牛。

饱食身至东海投。还踞秦山待鱼食，

所得果可餵九州。

王令

王令　江上四首

山头斫竹下作竿，系钩沉水坐岸观。

饵微水浊鱼不干。栖迟终日或有得，

归去犹可妻子欢。

王令

王令　江上四首

江头风平可照水，衣冠面目略相似。

与我同笑固相喜。何用妄携客子来，

不可与语祗相视。

王令

王令　交难赠杜渐

两鼠共谋渴，相饮期入水。

一鼠下缒缶。一鼠上衔尾。

前鼠以之跌，後鼠以之死。

鼠死何足噫，夫人才可悲。

平地把手笑，乘崖拨足挤。

贼防易为力，壮楗完墙篱。

交防难为人，笑面恶肝脾。

前日信其是，今日悟其非。

安得先知明，有如灼火龟。

然则奈之何，期子同吁戏。

王令

王令　金山

马蹄行尽九州闲，无处欢娱得破颜。

只有此中宜旷望，谁令天作海门山。

王令

王令　金山

长江从天来，意欲以地分。

西山避之逃，东山开为门。

木石所不捍，土沙固随奔。

东西两随海，势已无完坤。

如何中流居，独遏万里浑。

坤维赖系得，地灵烦窥扪。

不然已飘泊，两分不相存。

禹力所不除，天意固可论。

余欲沉九渊，下视万古根。

畏强激常情，中立爱此墩。

诗成欲谁和，感慨心徒烦。

王令

王令　金山寺

万顷清江浸碧山，乾坤都向此中宽。

楼台影落鱼龙骇，钟磬声来水石寒。

日暮海门飞白鸟，潮回瓜步见黄滩。

当时户外风波恶，只得高僧静处看。

王令

王令　金绳挂空虚自勉兼示束孝先

金绳挂空虚，日月系两垂。

天童坐戏弄，纵掣成东西。

百年未死间，昼夜无穷期。

短短固可惜，舒舒定非宜。

有闻未之行，有学未及知。

白发已班疏，朱颜亦童黎。

智虑昏晚年，聪明退前时。

纵欲加自修，去日何胜追。

奈何少自废，老则成空悲。

王令

王令　九曲池悼古

刳地决凿波，深流隐木鹅。

樯高帆系锦，堤暖柳藏河。

泰甚心方兆，颠危念则那。

去都如脱屣，东下若廖疴。

殿脚千论女，宫眉斛计螺。

迷楼插空远，水调揭声和。

忠切闻无路，愚谀面自阿。

君颜未回笑，贼首已称戈。

运去天移鼎，人迁地见禾。

当年遗废沼，及此尚名歌。

古往悲奚寄，今传迹未讹。

水寒波刺甲，土老岸髯莎。

落照留归鸟，西风困旧荷。

暮林迷远屿，夕霭暝前波。

亡国谁堪问，羁人恨自多。

凭栏不成去，归意为蹉跎。

王令

王令　九日寄满子权

懒将衰病照清流，为有归心欲白头。

幸自好花开便笑，不甘为客见成愁。

长歌欲强秋风醉，高处先输俗子游。

我在无聊元亮死，当年今日共悠悠。

王令

王令　酒船

刳木以为舟，盖取诸涣象。

有能为其模，黄金役良匠。

虚中无樯楫，所载惟佳酿。

绣段围华堂，妖姬发清唱。

坐乘欢来时，落日翻红浪。

试问醉乡游，何如江海上。

王令

王令　举举媚学子

举举媚学子，居曰不吾知。

知而有不能，无乃失於欺。

不知未为患，不欺浩难期。

咄哉天下怀，何以天下为。

王令

王令　客次寄王正叔

夜长梦反覆，百瞑百到家。

岁计晚未成，客愁与日加。

长途千万门，何地容我过。

而子壮亦贫，与余同一歌。

王令

王令　客杭思李常伯满粹翁及衡父子权因寄此

始予既迂疏，城郭非所乐。

闻吴富山水，思往颇计校。

脱身东南来，见实与闻效。

吴之山棱棱，吴水清不挠。

岂无适之径，以可泳以棹。

而独何为然，反门自闲罩。

念我西北州，数子吴莫较。

正心醇无醨，粹行莹不疱。

递言张圣贤。赓口唱弟孝。

大非友宜当，实可师而效。

我愚不敢望，时以管觇豹。

进如暗赴明，退必丑厌貌。

自耻以别白，疾匝天地趠。

坐思朝成痴，梦遇夜不觉。

山水虽素喜，实不如诲教。

鸣呼何时归，作诗以自闹。

王令

王令　口占示姊

盎竭囊空且笑歌，更从吾命听如何。

不须直有牛羊乐，只以无求富自多。

王令

王令　哭辞

一哭摧心肝，屡哭雕朱颜。

心肝摧日痛，朱颜雕日乾。

二十人未肚，我衰已毛斑。

古人不得见，今人诚可叹。

王令

王令　哭诗六章

死者徒已死，思之恨无涯。

生者非素心，还作死者嗟。

今古悲略同，斯道竟奈何。

哀弦直易绝，哭词曲难歌。

王令

王令　哭诗六章

朝哭声吁吁，暮哭声转无。

声无血随尽，安得目不枯。

目枯不足叹，无目心自安。

目存多所见，不若无目完。

王令

王令　哭诗六章

切切复切切，泪尽琴弦绝。

愤气吐不出，内作心肝热。

朝浆渴不胜，暮潦浊不清。

何以慰我怀，安得沧海冰。

王令

王令　哭诗六章

器莫傍沧海，泪落长海流。

流深风涛多，驾荡覆我舟。

不若洒春草，荆榛芜蔓茎。

怨气触草死，犹得香兰生。

王令

王令　哭诗六章

朝歌忧思多，暮歌无奈何。

偶叹气亦绝，未恸血先沱。

泪落入口少，不如出眼多。

安得常病躯，不为瘠且瘥。

王令

王令　哭诗六章

目虽泪所出，由来心乃源。

白日照我面，意欲乾丸澜。

而不照我心，我泪何由乾。

况在重云遮，使我何自安。

王令

王令　苦热

土燥木根焦，禽穷自拔毛。

龙遗赤日走，天避火云高。

虎惧千山炽，鲸忧四海熬。

风微不饱腹，蝉亦为身号。

王令

王令　快哉行呈诸友兼简仲美

脱巾草坐踏地歌，花影落酒生红波。

拔剑横膝仰面笑，醒眼不识天为何。

平时尘土埋英雄，却学弄笔为雕虫。

太阿补履不足用，老骥捕鼠终无功。

安得雄心大胆子，与之把臂论心事。

不使生前眼见仇，何用死时尸磔市。

人生病老多壮时，百岁只如梭过机。

安能局促努筋力，眼穿仰望丹桂枝。

王令

王令　离高邮答谢朱元弼兼简崔伯易

昔来何悠悠，今去亦泛泛。

岂自果进退，姑且便饮啖。

三代今去辽，士食久已滥。

徒死不为义，可无苟石担。

平生堕百为，且就投铅椠。

束身入世程，开口就人叹。

怒喜有失得，眉睫烦窥瞰。

野鸟或在笼，山猿有终槛。

能安此为命，虽失亦何憾。

予尝勇自明，磨古得前监。

抱关贤所容，较猎圣或暂。

庶未负初学，尚为神所监。

予行人之嗟，我笑不为颔。

子独辱所厚，以诗系归缆。

命和始自书，狂言庶非儳。

王令

王令　李南夫罢举归隐

梦寐风仪近十年，尘埃无路睹云天。

清朝未得荣簪绂，黄卷何妨乐圣贤。

物外高情谁与共，人间佳句已争传。

欲知富贵终难动，一片丹心本寂然。

王令

王令　帘

高明庭宇好崇基，枉把疏帘窣地垂。

必欲满堂阴有乐，谁能暗室自无欺。

卷舒未必风无意，间隙须防燕解窥。

莫道人终可遮障，可终遮障亦何为。

王令

王令　良农

良农手足胝，老贾不亲犁。

歉岁糠糟绝，高门犬马肥。

天心不宜咎，人理自谁尸。

安得悠悠者，来同予一悲。

王令

王令　临别瓜州

十年来往常依依，此日复去来何时。

青山有意退弗忍，白发不逢归未迟。

乾坤不尽万里望，草木无限西风悲。

尘缨欲濯恶独洁，沧浪流去清无涯。

王令

王令　令既有高邸之行而束孝先兄弟索余诗云

扰扰利学者，久不可与谋。

读书乃何为，老不知轲丘。

弗恤义所在，务期高爵收。

尝闻失则嗟，不闻得之羞。

知谁洪其源，使世乘其流。

於今已汗漫，更久将遡游。

尝闻古人言，饕餮为共兜。

谓恶岂必多，偷饱德弗修。

不知自思者，舍此何所由。

故余早知惧，誓将异人求。

宁为寒饿嗟，不同富贵讴。

此行况有获，师德高前修。

因尝请子行，勉子无逗遛。

於吾乃何有，同病不独瘳。

虽爱谓予然，尚疑子终不。

惜子有高材，竿幢揭华旒。

苟能自摆去，不为世学囚。

行将见远到，强弩射弱菆。

何必请予诗，自合治子輈。

王令

王令　龙池二绝

满目尘埃白日阴，皇天无命且深沉。

终当力卷沧溟水，来作人间十日霖。

王令

王令　龙池二绝

尽道神龙此有灵，一池澄静暮痕清。

如何蟠屈无飞志，却放鸣蛙有怒声。

王令

王令　龙角砍和崔公度伯易

尝闻蟨出轩辕丘，其长百寻围十牛。

民惊臣愕争论酬，帝亦谓应土德修。

赐蟨傍海连十洲，卑朝食壤暮饮流。

仍命九龙狎其游，视龙有角急起羞。

亟去诉帝龙有忧，帝怜不呵许为谋。

召一龙食系其喉，挥万力士乘其头。

披肉断角塞蟨求，蟨取而冠万鬼{左扌右歲}。

雷号电泣竟莫捄，鼋擗鼍踊吊蛟虬。

奋穴出哭劳鳝鰌，八龙怒走乞天仇。

天赐六丁皆剑矛，取蟨拔角磔大幽。

下龙载帝问何由，臣攀堕髯不可留。

竟去不知天所尤，龙冤虽复骨不收。

传流下古说易浮，我闻其语疑有由。

以龙易蟨理若不，爱不知蔽似有繇。

人皆伤龙为叹呼，我独鄙其与祸投。

尝闻龙德神自周，出飞于天入海休，

弃此不处与蟨俦。以养就人理固偷，

果恐以此嗟何仇。我来佰爱遗角觩，

是非欲竟理莫搜。君学穷物功搳掊，

其说独挽万茧抽。当有实论破众廲，

勉矣投以钓海钩。

王令

王令　龙兴双树

春城花草穷朱殷，俗儿趁走脚欲穿。

闲来无悰喜自适，时到双树为奇观。

庄如天官植幢盖，毅若壮士苍衣冠。

老枝叉芽忽并出，似欲并力擎青天。

灵根深盘不可究，疑与地轴相拘挛。

不知培栽竟谁手，而又始植为何年。

行扪步遶不可问，但见茂色连云烟。

东风牵人少游此，佛屋日日重门关。

虽有大荫人不及，於此尤得志士怜。

束蒿为楹樗为柱，居者略不忧其颠。

乃令遗材抱美植，不得总载桷与椽。

高堂倾欹未支柱，匠者日亦经其边。

不思大干有强用，反以斧钝难其坚。

吁今谁是爱材者，定知惜此双树篇。

王令

王令　楼上曲

逆口不唱当时歌，当时笑声与曲和。

忍目不视当时字，当时字写当时意。

当时意断字空存，纵有前歌不忍闻。

楼凭西北栏干暖，病眼看天泪瘴昏。

望望行云迷笑电，晓梦依稀有时见。

只眉聚绿眼揉红，犹似临归别时面。

秋夜迟迟夜灯短，翠被孤眠不成暖。

旧时笑月不长圆，如今愁看月空满。

武陵几欲寻归路，桃花迷人不知步。

霜余芳草不成青，暮鸿飞入斜阳去。

王令

王令　楼上望湖

楼上人肠渴欲枯，楼前终日望平湖。

无舟得往沧浪去，为问渔人得意无。

王令

王令　露筋贞女庙

待夫以死如知命，信己轻生可谓贞。

指尔为愚今尚众，莫言吾志不难行。

王令

王令　鲁仲连辞赵歌

秋风起兮天寒，壮士醉酒兮歌解颜。

螳螂何怒兮辙下，蚁何斗兮穴间，

纷扰扰兮谁者则贤。井方崩兮治隧，

屋且压兮雕椽。生则役兮弗系念此，

祸至而知悔兮，身忽焉其已死。

陶唐虞夏兮，今则古矣。

彼秦且帝兮，连有蹈东海而死耳。

王令

王令　吕氏假山

鲸牙鲲鬣相摩捽，巨灵戏撮天凹突。

旧山风老狂云根，重湖冻脱秋波骨。

我来谓怪非得真，醉揭碧海瞰蛟窟。

不然禹鼎魑魅形，神颠鬼胁相撑挟。

王令

王令　旅次寄宝觉讷师

小雨破宿暑，晓风忽焉遒。

山深树翳阴，蜩蚻应已秋。

清坐想高绝，语言谁应酬。

岂不念一往，抱病终自留。

羁旅少往还，有来或非俦。

命仆一谢之，纵我冠屦休。

移床上高堂，解书散床头。

於此有嘉兴，念世谁与谋。

独思山林入，兹意可绸缪。

何当买田庐，共遂丘壑游。

王令

王令　落叶

暮秋木落剥霜红，俄觉平林一夜空。

茂遂本凭枝干力，却辞枝干逐西风。

王令

王令　梅花

晓枝开早未多稠，屡嗅清香不忍收。

万木已知春尽到，百花常负後来羞。

东风也合相和暖，腊雪无端欲滞留。

满眼萧疏正堪惜，莫将棋笛起人愁。

王令

王令　梅花

风吹冬暖变春暖，江梅艳艳横新枝。

经年不逢间何久，忽此相遇如有期。

初开珊珊尚寂寞，仙人缀佩悬瑶玑。

从日重来不可辨，漫漫月树留寒辉。

清香芬敷去何远，可惜不使蝶得知。

游人争至无弱夜，对之但笑果喜谁。

不知春工用何术，抟造万物皆可为。

得非各使出所巧，约与斗竞合一时。

不然裁剪未易给，鞭役众鬼宁不噫。

终年成功财几日，旋亦堕坏良可悲。

传闻昔时大烹享，九牛合鼎羊豕随。

一取所实荐滋味，神啜不吐人食宜。

安知後世无所用，儿嚼不美还弃之。

古今万事皆若此，为尔绕树成嗟咨。

王令

王令　猛虎

猛虎出白日，其欲未易量。

人人有怒心，常惧不敢戕。

壮士独何者，忿气裂怒肠。

脱身拔剑去，奋跃如惊翔。

虽挟必胜术，岂无邂逅伤。

虎不食壮士，壮士自虎当。

意贪众人完，岂暇为躯防。

虎死众人惠，虎存忧一乡。

果哉彼丈夫，赖有一剑将。

使其无所操，未免伏道旁。

有剑不刺虎，为谋信非臧。

无剑徒虎争，虽勇适为狂。

利剑亦可嗟，人有我独亡。

日暮南山阿，直道何可望。

一虎固已尔，况复千豺狼。

王令

王令　孟子

孟子不肯比伊尹，仲尼方可期文王。

圣贤自得固厚重，庸俗始以己较量。

微生喜以佞面诋，臧氏恶非礼所当。

惜哉二子不自重，以人可否何不详。

王令

王令　梦蝗

至和改元之一年，有蝗不知自何来。

朝飞蔽天不见日，若以万布筛尘灰。

暮行啮地赤千顷，积叠数尺交相埋。

树皮竹颠尽剥枯，况又草谷之根莇。

一蝗百儿月两孕，渐死高厚塞九垓。

嘉禾美草不敢惜，却恐压地陷入海。

万生未死饥饿间，支骸遂转蛟龙醢。

群农聚哭天，血滴地烂皮。

苍苍冥冥远复远，天闻不闻不可知。

我时心知悲，堕泪两目。

发为疾蝗诗，愤扫百笔秃。

一吟青天白日昏，两诵九原万鬼哭。

私心直冀天耳闻，半夜起立三千读。

上天未闻间，忽作遇蝗梦。

梦蝗千万来我前，口似嚅嗫色似冤。

初时吻角犹唧嗾，终遂大论如人间。

问我子何愚，乃有疾我诗。

我尔各生不相预，子何诗我盍陈之。

我时愤且惊，噪舌生条枝。

谓此腐秽余，敢来为人讥。

尔虽族党多，我谋久已就。

方将诉天公，借我巨灵手。

尽拔东南竹柏松，屈铁缠缚都为箒。

扫尔纳海压以山，使尔万噍同一朽。

尚敢托人言，议我诗可否。

群蝗顾我嗟，不谓相望多。

我欲为子言，幸子未易呶。

我虽身为蝗，心颇通尔人。

尔人相召呼，饮啜为主宾。

宾饮啜釂百豆爵，主不加诟翻欢欣。

此竟果有否，子盍来我陈。

予应之曰然，此固人间礼。

傧价迎召来，饮食固可喜。

蝗曰子言然，予食何愧哉。

我岂能自生，人自召我来啜食。

借使我过甚，从而加诟尔亦乖。

尝闻尔人中，贵贱等第殊。

雍雍材能官，雅雅仁义儒。

脱剥虎约皮，借假尧舜趋。

齿牙隐针锥，腹肠包虫蛆。

开口有福威，颐指专赏诛。

四海应呼吸，千里随卷舒。

割剥赤子身，饮血肥皮肤。

噬啖善人党，嚼口不肯吐。

连床列竽笙，别屋连嫔姝。

一身万椽家，一口千仓储。

儿童袭公卿，奴婢联簪裾。

犬豢羡膏粱，马厩余绣涂。

其次尔人间，兵皂倡优徒。

子不父而父，妻不夫而夫。

臣不君尔事，民不家尔居。

目不识牛桑，手不亲犁锄。

平时不把兵，皮革包矛殳。

开口坐待食，万廪倾所须。

家世不藏机，绘绣锦衣襦。

高堂倾美酒，脔肉脍百鱼。

良材琢梓楠，重屋擎空虚。

贫者无室庐，父子各席居。

贱者饿无食，妻子相对吁。

贵贱虽云异，其类同一初。

此固人食人，尔责反舍诸。

我类蝗名目，所食况有余。

吴饥可食越，齐饿食鲁邾。

吾害尚可逃，尔害死不除。

而作疾我诗，子语得无迂。

王令

王令　靡靡

源源世俗尚依违，靡靡风流日正微。

吾病未能终是是，人言何似喜非非。

况当天下难能地，欲拨憸人未发机。

要格君心是知术，不然应合买山归。

王令

王令　木瓜花

簇簇红葩间绿莇，阳和闲暇不须催。

天教尔艳呈奇绝，不与夭桃次第开。

王令

王令　暮归马上口占

林密村村暗，寒鸦处处啼。

水光连野白，雪意逐云低。

风劲童呵指，泥深马失蹄。

客心兼暮色，归去两凄凄。

王令

王令　暮行

晴烟去人高，暮色上天半。

山衔日入深，云伫星出缓。

涂昏归鞍长，林近去翎短。

悠悠宵偃慵，衍衍暮行款。

南城岌高跻，近野匝四坦。

来期遐思舒，暮云所见罕。

星星飍风灯，历历吹月琯。

静乐遗世喧，清思破尘懒。

心通江海浮，气寒天地满。

兹兴将谁同，儿辈未宜筭。

王令

王令　南山雪

世於利禄不择义，苟可走夺足恐蹉。

家储千金吝铢两，不敢尽费乌用多。

百年到死财几日，恃若固有理则那。

庄生尝以富为病，爱其放达与俗过。

南山衣雪变群玉，举以卖世售几何。

山翁固亦富自喜，稚子无诮贫犹歌。

王令

王令　南山之田赠王介甫

南山之田兮，谁为而芜。

南山之人兮，谁教堕且。

来者何为，而往者谁趾。

草漫靡兮，不种何自。

始吾往兮无耜，吾将归兮客吾止。

要以田兮寄我治，我耕浅兮谷不遂。

耕之深兮石挠吾耒，吾耒挠兮耕嗟难。

雨专水兮日专旱，借不然兮颖以秀。

螟悬心兮螣开口，我虽力兮功何有。

然不可以已兮，时宁我违而我无时负。

王令

王令　南徐怀古

昔人战血化为土，今人常怀昔人苦。

大江冥冥截海流，铁瓮城高排万虎。

乾坤未定龙蛇争，日月须归仁义主。

江山本不为英雄，英雄自负江山死。

王令

王令　偶成

十日九自病，偶平还苦吟。

万金无枉志，千古有遗心。

静隐支凭几，寒搔发解簪。

南风久寂寞，谁继五弦琴。

王令

王令　偶成

种花红不实，俗客醉仍喧。

拔去树嘉谷，日无人过门。

王令

王令　偶感

壮志老来退，穷愁无易功。

风云诗气焰，天地醉心胸。

午枕著不觉，昼门关更慵。

由来自疏拙，底处不相容。

王令

王令　偶闻有感

鲸貀海翻飞陆尘，铁房孤剑枯紫鳞。

挤排壮士仆不起，天公始自夸为神。

谁令夷路牙枿横，不拔不锄安得平。

长星作彗倘可假，出手为扫中原清。

王令

王令　偶占

卒卒往来舟，翻翻逐利谋。

中流谁自溺，方去不回头。

王令

王令　偶作

女丑忌明镜，不知自羞人。

士丑忌公言，不知自修身。

羞人不出前，丑声日可湮。

修身无不至，令问日益振。

镜与言何尤，见忌不见亲。

王令

王令　翩翩弓之张兮诗三章寄王介甫

翩翩弓之张兮，其亦弛则藏兮。

惟此乘马，不秣而驾。

惟彼乘驹，不驾以刍。

王令

王令　翩翩弓之张兮诗三章寄王介甫

翩翩弓之觩兮，其亦弛则橐兮。

厩我乘马，不适以驾。

同彼乘驹，亦食以刍。

王令

王令　翩翩弓之张兮诗三章寄王介甫

瞻彼车兮，既徵其辐。

有驹斯服，有马斯牧。

心之忧矣，聊以反覆。

王令

王令　翩翩水中舟

翩翩水中舟，既满何用载。

主舟者谁子，无乃忽於败。

兼济虽期仁，过任适为害。

自是人致然，已溺何足怪。

王令

王令　平山堂

豁豁虚堂巧架成，地平相与远山平。

横岩积翠檐边出，度陇浮苍瓦上生。

春入壼觞分蜀井，风回谈笑落芜城。

谢公已去人怀想，向此还留召伯名。

王令

王令　平山堂寄欧阳公

废苑繁华未可寻，孤城西北路嶔崟。

檐边月过峰峦顶，柱下云回草树阴。

宾客日随千骑乐，管弦风入万家深。

知公白玉堂中梦，未负当时壮观心。

王令

王令　蕲口道中三首

舟行邈栖迟，江流潏排荡。

鱼惊跃或出，鹭下飞何扬。

交游偶相舍，偃息聊自放。

回首失匡庐，云霏暮方上。

王令

王令　蕲口道中三首

稍稍江上雨，声入窗壁寒。

悄悄舟中人，曲肘自枕眠。

安卧不成寐，起坐浩长叹。

离家日逾百，行路忽已千。

昔与燕俱来，今见北雁还。

道里苦不通，寄书如弃捐。

风水相喷薄，归期渺无端。

空令秋夜梦，反覆如循环。

王令

王令　蕲口道中三首

维舟泝江流，人力与水争。

回视东下人，恍如御风行。

谁能倒长江，奔泻暂西倾。

聊用快客意，何惮鱼龙惊。

王令

王令　蜣蜋

扰扰蜣蜋不足评，区区只逐粪丸行。

若乘饮露嘶风便，又作人间第一清。

王令

王令　强颜寄任道子权

强颜求世亦何从，畑石时时得复空。

何日能无寒饿役，此身得与圣贤终。

人生汲汲须高致，世态浑浑未易穷。

安得相逢共相语，荒城回首又春风。

王令

王令　琴二首

古风寥落欲何寻，常记南风素意深。

闻说五弦弦不断，欲于何处借人琴。

王令

王令　琴二首

不独区区操缦间，要期追逐古风还。

吾民有愠何当解，学得南风不敢弹。

王令

王令　琼花

无双亭下枝，密密复稀稀。

蚌碎珠骈出，须牵蝶合围。

会须珍作宝，常恐散成飞。

况是东风後，游人莫易归。

王令

王令　秋怀

槭槭庭前树，朝零非昔稠。

呦呦草虫鸣，暮急晓未休。

聏虽无不平，岂亦有哀忧。

胡为劳吟呻，与士伤感投。

壮士亦何者，哀哦与虫酬。

所抱不列陈，调苦难谣讴。

高目有远见，直怀羞曲求。

蒿藜袭久安，功名忘前休。

日月忽未几，天地今复秋。

少壮负所怀，老大将安谋。

生无及人功，死骨埋泉羞。

胡为不奋飞，徒与寒饿仇。

王令

王令　秋怀寄呈子权先示徽之兼简孝先熙之

树哭寒蜩草哭虫，何堪羁客愤时穷。

卒无可乐群书外，百不堪言一叹中。

云黯暮天沉白日，土尘平地断清风。

夫君若问秋来况，泪满遗编发乱蓬。

王令

王令　秋居

秋居寒萧疏，秋意愁交井。

饱犬无吠志，饥乌有凶声。

庭空鸟交下，墙穴鼠更争。

浩叹欲出门，日暮不可行。

王令

王令　秋日

秋日不照天，秋云自明晦。

脱叶下衰草，蜩蝉事今退。

天地功方成，草木犹怨顇。

志士感所怀，长吁下清泪。

王令

王令　秋日感愤二首

击剑高砍四顾遐，男儿何事系如瓜。

蛟龙不是池中物，燕雀乌知陇上嗟。

命有傥来犹末耳，天徒生我使穷耶。

谢安未是才难者，底事苍生却盛夸。

王令

王令　秋日感愤二首

坐睨归鸿起自嗟，西风吹落泪痕斜。

聚书老懒堆尘楮，利剑寒酸蛰铁蛇。

自是卧龙犹戢角，浪嗟穴虎向生牙。

从来思掷班佣笔，况是西山旧有家。

王令

王令　秋日寄满子权

楼前暮霭暗平林，楼上人愁意思深。

未必薄云能作雨，从来秋日自多阴。

三年客梦迷归路，一夜西风老壮心。

欲作新声寄遗恨，直弦先断泪盈琴。

王令

王令　秋日偶成呈杜子长显之兼简仲美刘丈

丈夫不合自穷愁，藜藋先须天下忧。

君不唐虞皆我罪，民推沟壑更谁尤。

须将兼济为吾事，若只诚身亦我羞。

满纸古人皆有道，如其所学愿轲丘。

王令

王令　秋兴

秋风吹人有高兴，醉怀感物伤盛衰。

秋来纵得蒿艾死，岁晚已非兰蕙时。

哀歌不入俗耳听，大笑自与万古期。

长鸿冥冥尔飞好，虽有缯缴安所施。

王令

王令　秋夜

秋夕不自晓，百虫齐一鸣。

时节适使然，鼓胁亦有声。

争喧鼠公盗，竜窣蛇阴行。

独有东家鸡，若心为昏明。

王令

王令　去草

毵毵出土初如直，嫋嫋随风竞自斜。

漫借人锄劳剆拔，只消夜雨又萌芽。

良田力尽农夫叹，直道春荒志士嗟。

满目青青尽芜蔓，更於何处问蓬麻。

王令

王令　壬辰三月二十一日读李翰林墓铭云以任侠为事因激志示杜子长

嗟吾为颛蒙，木朴无所思。

成童始就学，数岁通书诗。

十五尚意气，自待固不卑。

尝为富贵易，有如涂上泥。

苟意欲自进，足至则履之。

二十忽自笑，学乃谋寒饥。

倘富贵是致，其亦垄断为。

虽曰为学难，我易易则宜。

墙篱号障塞，犹可钻隙窥。

岂此圣人道，苦勉不及期。

反覆私自念，已急犹惧迟。

思而或有得，行之固不疑。

跛以见圣贤，不及犹可随。

道远志所毕，矣驱亦忘疲。

逮兹五十年，财若穿铜鎚。

柄执似可役，持用宁无施。

何意甚困踬，不及庸常儿。

多病骨出露，薄食筋力羸。

鼠饱昼睡穴，鸡飞暮乘埘。

世既鸡鼠俦，宜吾安穷奇。

王令

王令　日蚀

钱塘山人大署壁，曰十月朔日且蚀。

坐者跳起行者留，愚闻之惊智为惑。

我时过市偶自停，眩两目视闹耳听。

自嗟身贱不有位，安得置此诛四刑。

惟此丙申日在未，天面黯郁昏不济。

举头仰日已半亏，群阴得志云不披。

尘函欲开镜尚掩，谁把白壁涂之泥。

大哉玄象浩难测，安有庸人似术得。

天乎反成竖子名，不念吾皇禳以德。

吾闻日名为大明，光一自出灭月星。

今乃为之成薄蚀，安得君子不为小人乘。

王令

王令　日益无聊赖偶成呈子长

一夕西风叶下柯，羁人憔悴发沉疴。

穷来无子知难得，命薄于人可奈何。

困卧牛衣空有泪，剧弹铁剑不成歌。

陶家壁冷尘埃满，何日云雷起铁梭。

王令

王令　弱弱谁氏子

弱弱谁氏子，鲜鲜一何姝。

来奔富人家，妻与富人俱。

严妆问夫子，我岂彼室如。

夫子笑遣之，彼宁与汝都。

升堂由阼阶，德色溢以舒。

亲宾不敢笑，退语相唏吁。

高堂聚群婢，唯诺相咨睢。

家事忽不图，顾指取自如。

朝令拆柱薪，暮遣藩篱除。

风雨半夜来，百黉生不虞。

屋压盗随至，夫死别嫁夫。

东邻有淑子，惟不事铅朱。

端居待人求，正色不敷腴。

清镜见白发，行媒不顾闾。

不知爱妻人，取舍何异欤。

王令

王令　山阳思归书寄女兄

淮风情舒舒，楚水日夜流。

风能驾吾帆，水可载我舟。

余归知几时，子望悬百忧。

念我兄弟寡，商参各殊州。

十年不一逢，会合何所由。

幸逢子来归，与我相慰投。

甥儿入吾牵，甥女出吾留。

子吾笑其间，贫不知可愁。

心如熙春阳，乐若醉酒酬。

忆我别子日，将行更逗遛。

泣恐伤子心，泪出仰目收。

别日才几时，别思日九秋。

心随西北风，目望东南楼。

主人仁且贤，怜我羁旅游。

晨粳玉炊香，暮酒金注瓯。

盘蔬罗春青，豆脯兼夕鱰。

为食岂不美，义咽不下喉。

要当归子同，半菽饱亦优。

始予志所学，义当望轲丘。

朼来与世评，众口忽起咻。

尝观世金朱，此道久已偷。

胡为不奋去，附世如赘旒。

而子亦待人，特以贫不谋。

参差两如此，偃蹇势略侔。

要当去引去，逸世出网罘。

遐追避世徒，子与侍巾裘。

吾将亦娶妇，力以石臼求。

贸田结归庐，种树屋四周。

子居课桑蚕，我出鞭耕牛。

教妻绩以筐，使儿饷东畴。

坐笑忘岁时，聚首成白头。

归乎当何时，诗以侑子讴。

王令

王令　山中

山中亦有出山路，山人自不与世通。

拂衣起行饮流水，枕书就卧听松风。

地宽江河竞摇荡，天阔日月争西东。

乾坤自为四时役，万事不到幽人胸。

王令

王令　山中

山头树青青，山水日泠泠。

攀树挂冠裳，饮水青肺肠。

嶞然古心高，忽与世态忘。

有道不足名，无责身始康。

王令

王令　山中词

山中兮何游，登彼山兮乐天高。

弃吾马以取步，降吾车兮足两履。

石当道兮行旁，木碍上兮下俯。

曾蹈险之非艰，聊凭高兮下顾。

何所视之乃牛，而独见之如鼠。

彼促促者出其下兮，曾其身之非伛。

吁嗟徂兮，离娄之死则已，

古之不较其为短长兮，何独计其高下。

山高兮崔嵬，山之路兮百折而千回。

趋前行而就挽，笑顾後使推之。

彼游者谁兮，何以子之车来。

王令

王令　上聱隅先生

夫子儒门杰，心诚行亦醇。

玉金精粹美，椒桂性芬辛。

一入随邦计，咸期利国宾。

生民待儒效，天意属人伦。

蜀犬争惊日，邹人不识麟。

穷途千古泪，白发四方尘。

弊世谁思救，仁贤自合振。

爱狙徒食费，好鹤浪轩驯。

不结临川网，偷安厝火薪。

忠言惊苦逆，恬议贵因循。

漆轨书三上，清时死九滨。

不思防蚁坏，徒欲卫龙鳞。

当道豺狼愎，升堂犬马嚣。

旱余云不雨，命塞器藏身。

独抱遗经老，来为後进陈。

手提三圣出，口压九师堙。

众耳雷霆震，群观日月新。

韦编重断绝，文席互酬询。

鲁变全归道，陈粮绝更贫。

贱生无自幸，俗系弗容亲。

盆覆徒经日，黾埋不伏人。

短诗徒自讼，已伏下斯民。

王令

王令　上杭帅吕舍人

玉海澄中粹，金山拔外佳。

无前谁与敌，独进不容偕。

列象明星璧，遗思结馆娃。

一麾迎日下，四海望霖乖。

今见诣佥允，从来注意谐。

推满常己任，济域定民皆。

富裕吴中俗，优游治外怀。

樽环常满客，醉拥坐添钗。

贱子儒名业，平生客旁淮。

尘埃方困顿，时命两沉埋。

居拙思营窟，炊穷欲析骸。

毛生祢衡刺，麻系吕匡鞋。

海远狂图酌，天高妄欲阶。

请虽非义得，来实为贫嗟。

况是常瞻目，将希未施崖。

虽然愚者虑，庶享恶人斋。

肉骨非难力，铭心谢莫涯。

定须为进互，庶或未愚柴。

王令

王令　上黄任道

家世无双旧，材资第一良。

山川储地秀，日月合天光。

远色抵千古，洪声压四方。

道如天未丧，子让世谁当。

文斧摩空运，儒工缩手藏。

熔金斥淄石，截玉出端刚。

追复轩羲旧，裨终典诰亡。

夸传争噍噍，问望蔚堂堂。

章甫通期冠，缁裘讵合裳。

计量遗丈引，收取竟寻常。

有渐虽宜贺，论才固在伤。

偶来官簿版，何异任牛羊。

客有装垂橐，时穷道括囊。

贫才完竖褐，义不及妻糠。

剑折终羞屈，兰移不改香。

幸偷容足地，耻学及羹墙。

同日如无善，当年尚取狂。

互乡前事在，北面有先望。

王令

王令　上邵宝文

出处身之道，穷通命所关。

孔犹闻宋逐，轲亦退梁还。

兹道方中否，流风有後艰。

客来方病宪，人戚不堪颜。

士有高山仰，身尝逸驾攀。

径心思古到，独手欲今扳。

憔悴穷年学，乖疏五两纶。

鱼盐闻古隐，畎亩识今闲。

蹈海时何谓，无田力亦孱。

清醒甘泽畔，富贵奈墦间。

进壮羝羊触，行屯乘马班。

食贫欣道在，愠见笑儿顽。

时已输雌雉，心犹耻瘠环。

偶逢邦有道，喜瞔涕无潸。

观水求窥海，知天愿适山。

虽归滕国圣，尚贱许行蛮。

进效无横草，希仁等弃官。

圣门犹进惑，惠政况先鳏。

自道非能赋，几希不敢删。

误知何以报，忠信赤心殷。

王令

王令　少年答春愁

花枝袅袅笑当觞，且作春风几日狂。

纵使春归犹有酒，酒酣春去亦何伤。

王令

王令　慎交

昏镜无好面，恶土无善禾。

镜不但自昏，损人颜色多。

地恶根不长，禾死其奈何。

必欲识己真，擦镜除埃尘。

必欲得善禾，易地勤耕耘。

安得浪与儿，诵口而思身。

王令

王令　士患常不学

士患常不学，不学常罔然。

学成安所施，用舍系诸天。

孔孟去已久，寥寥泣遗编。

斯道未易为，今古如同年。

王令

王令　世言

纷纷世俗言，病客久厌听。

圣贤没已远，是非久无定。

六经纸上言，黑白欲谁证。

独有自信人，中得不外竞。

王令

王令　书怀寄黄任道满子权

西风吹云空，晴日露高晒。

驽马无速骋，归客思远届。

长林剥霜红，远水漾寒派。

露虫悲自咽，风菊老犹介。

昔予来方春，焰焰树生态。

今归亦未几，马踏落叶坏。

时物固有然，盛衰信难概。

吁嗟为生劳，黾勉计无奈。

伊余有遐致，久此困俗械。

尝思摆绝去，自放出世外。

高怀乐天宽，远目斥人碍。

有田足晨昏，有圃具葅菜。

父母不待养，妻子固易赖。

世孰得丘山，亦孰失蒂芥。

人自能轻重，吾将守所爱。

六经老诚明，万古熟成败。

得时为醢盐，滋味和鼎鼐。

失犹有万世，令名自沽卖。

自视久已明，决不事谋蔡。

寄诗侑子觞，期子和而再。

王令

王令　书孔融传

戏拨虎须求不啮，何如缩手神中归。

虚云坐上客常满，许下惟闻哭习脂。

王令

王令　叔孙通

弟子从来学未纯，异时得失亦频频。

一官所买知多少，便议先生作圣人。

王令

王令　蔬兰

晓折寒蔬野圃间，荒林深处有芳兰。

世无贤士纫为佩，犹有幽人日取餐。

王令

王令　暑旱苦热

清风无力屠得热，落日著翅飞上山。

人固已惧江海竭，天岂不惜河汉乾。

昆仑之高有积雪，蓬莱之远常遗寒。

不能手提天下往，何忍身去游其间。

王令

王令　暑热思风

坐将赤热忧天下，安得清风借我曹。

力卷雨来无岁旱，尽吹云去放天高。

岂随虎口令轻啸，愿助源毛绝远劳。

江海可怜无际岸，等闲假借作波涛。

王令

王令　暑中懒出

暑云无雨易飞扬，旱日当天不可望。

浪走俗尘无远到，不如嘉树坐余凉。

已嫌风少难平暑，更被蝉饥取实肠。

梦到周公才我事，如何陶令说羲皇。

王令

王令　霜风

霜风裂寒窗，余响到我床。

闻鼠有啮声，不省何物伤。

儿呼须我起，顾无灯烛光。

伏枕置所念，去梦通扶桑。

王令

王令　思归

平生孤愤自潸然，不作春蚕但食眠。

干禄有心羞枉道，无田虚日望丰年。

每将浩叹期黄卷，已许多忧竞白颠。

旧笑古人轻独往，近来还自忆林泉。

王令

王令　思京口戏周器之

江南别日醉方醺，贪爱青天带水痕。

忘却碧山归路直，误投浮世俗尘昏。

终期散发江边钓，当有渔舟日系门。

但恨故人犹喜仕，他时胸腹未堪论。

王令

王令　松

直道峷峷日蚢拳，雷拔僵龙出霭烟。

但假深根常得地，何忧直干不扶天。

虽然世匠遗抡度，肯与凡材较後先。

可惜春风爱桃李，独令霜雪漫年年。

王令

王令　松江曲

松江深处八九尺，去眼百里长风波。

吾山井泉废不汲，一泓不知深几何。

君家自无千尺绠，那知江深不如井。

王令

王令　松休操

蔚彼南山，有松其猗。

孰堂而基，孰坏不支。

远莫与识，其斩以狙猿之杙。

是近是度，谓家之无桷。

呜呼松乎，余归此休乎。

王令

王令　送聱隅黄先生

黄风吹土截天横，瘦马眷鞭驱不行。

尚说苦心酬直道，谁知白发为苍生。

平时夷虏恬忠荩，常日公卿足仰成。

虽有英雄无用处，却令老去买牛耕。

王令

王令　送曹杜赴试礼部

霜风琅琅鸣鼓鼙，鸟寒夜噪树折枝。

居者不出行者归，厩马解衔车弃脂。

长河夜冰船就维，百贾晏起朝闭扉。

为问当今行者谁，出门千里到何处。

母送拊背父叹嘻，儿惜欲去哭挽衣。

上马反顾纷涕洟，非所愿欲去何为。

家虽有田丰岁稀，所得偿公不及私。

况望膻芗事庭闱，结发从学今十期。

始自有志痻孔姬，岂愿从世成依违。

高堂华发纡素丝，暮年待子为光辉。

望我日人莫报之，苟得一笑辱弗辞。

况望三釜家无饥，吾於二子久所知。

怪其才高所就卑，今乃语此诚可思。

近闻天子变典彝，欲拨旧况收新奇。

子行出仕适其期，骅骝得路无衔羁。

罗酒行矣无自迟，去取天宠酬亲慈。

王令

王令　送崔伯易归高邮

山头乔木长山高，山下泉深没榜篙。

春牛毕耕已闲瑕，春马还有人游遨。

田中青旗署沽酒，道上双孙扶白毛。

子有归资好来比，我方飘泊可嗟劳。

王令

王令　送和秘校

野客从谁忽解颜，乐闻高论厌樊间。

致身富贵时宁少，仕道功名古亦艰。

好说青山从我老，当分白日与君闲。

扁舟闻说明朝别，何日音书可到山。

王令

王令　送黄任道歌

吾门之达兮，尔可款以入兮。

进之不时兮，吾岂不尔待兮。

何後未至兮，前已过之。

来犹有望兮，去何胜追。

俯吾著而即兮况堂若室兮。又歌曰：敖耶学耶，

为来往耶。衣之荼荼，

冠膝膝耶。何进趋之舒，

不若退走之速耶。虽终不吾听兮，

犹无贻我嗟。

王令

王令　送黄莘任道赴扬州主学

子之来兮东之舟，暮不至兮谁牵以留。

子之去兮西之马，朝何亟兮不秣而驾。

驾胡适兮徂扬，扬之郊兮泮之央。

泮之冰兮春之水，泮之莪兮芽茁於涘。

泮之鹭兮洁白以止，泮之土兮除扫不滓。

泮之人兮立以望子，久不可待兮足并以跂。

子未至兮谓奚，子之至兮何以慰之。

招其来而挽其去，纳以宽而不严以恕。

增其长而救厥玷失，培其根而使华以实。

泮之人兮子喜，子先何适兮不夙吾治。

王令

王令　送介甫行畿县

厩牧三年厌苦频，况令持斧似行春。

民氓堕窳怀宽政，吏士因循倚近亲。

被水田畴思货种，经冬鳏寡待周贫。

想今愈有江湖兴，亦欲同君一钓纶。

王令

王令　送李公安赴举

行子冠上尘，梁宋道傍土。

尘逐冠敝损，人来还复去。

马蹄日月长，踏尽西北路。

近者何纷纷，姿状颇秀举。

传言天子诏，士得四方赴。

来如鹊翅翻，去若蝇头聚。

市儿屈指计，过百日未暮。

昔周方盛时，得士才十数。

唐虞此为盛，中复容女妇。

昔何称才难，今也宁异趣。

但恐所取异，今古殊尺度。

失君乃高才，久有及物虑。

今又奋绝去，挺拔欲自树。

余穷非所知，久有山林素。

但无百亩粟，乃就群才赋。

仕道得亦嗟，困穷失为惧。

二者各有命，予亦何所与。

王令

王令　送李廷尉濠梁

直道无适可，小官真漫论。

夫君自行义，而我更何言。

独柱难为刀，横流不奈浑。

此心持送子，饮泪档前樽。

王令

王令　送钱公辅赴举

广庭簪绂立差肩，黼坐雍容第众贤。

士得采衣如昼锦，人瞻归马若天仙。

况提巨笔乘时出，应有高文与世传。

我久疏慵无壮思，聊倾病耳待江边。

王令

王令　送僧自总

吾病不喜语，客来佰寒暄。

颊舌且不能，况事交字间。

彼总乃吾旧，不见今三年。

一日踏我门，告我将南迁。

问之行所止，其去何由缘。

言方学从师，惜以日月闲。

将求佛所宗，就乞世未传。

浮舟江海波，蹀屣山岳颠。

行方极所到，未可岁月还。

谓余昔同游，当得送以言。

噫佛与吾学，两分不相全。

今余与子遇，无异东西辕。

共憩中道间，邂逅相留连。

我驾志在远，子驱良亦遄。

吾终不尔从，尔终不回旋。

两各剧所勤，相远日益悬。

又出所为文，要我加量铨。

荧荧掇其英，晔晔粲满编。

惜哉不经师，如珠莫钻穿。

虽有可宝资，终以无用捐。

吾观古人书，盖亦不但然。

道德蔼於中，口实助使宣。

岂有拔其根，而望华可搴。

不知源所来，何用其流沿。

人材苟不长，得一且可专。

六经众子文，其治自足观。

身当圣人时，来学浩万千。

独颜才庶蔑，他固未可肩。

人有老於行，不闻可逃天。

子何不从此，去就异说挛。

弗思自解纵，又欲引世缠。

常观己论徒，耻出妻子前。

彼髠以为羞，尔以为忻懽。

生弃父母养，士得执以鞭。

彼为则遇刑，尔还自称贤。

羞恶所不存，尔说尚何先。

予欲收子身，解去子所牵。

浴以青冷波，佩以兰与荃。

相从中道驱，障塞异道偏。

爱之幸其听，不听诚可怜。

王令

王令　送束徽之入京

出处身之道，穷通命有时。

九门无直谒，千里去何为。

南亩春耕近，西风去马羸。

白云况多很，归计莫令迟。

王令

王令　送庭老罢尉金坛

心无畦畛见天真，落落男儿七尺身。

莫叹一官淹圣代，聊将三釜慰慈亲。

月明空照居民侣，风急随飘去马尘。

寂寞西轩人别後，海棠花好为谁春。

王令

王令　送雁

来时群雁去相随，病眼看天远不知。

为有客愁归未得，独凭斜日望多时。

迟迟南国无春雪，细细东风满柳枝。

蝴蝶黄莺有期约，好加归翥莫令迟。

王令

王令　送赠王平甫

士学何漫漫，近习忘远绍。

文章多自名，谁出得高调。

子才希世珍，拔俗起孤峭。

如解万里骏，不以羁縻要。

篇章缀清新，霞电绚天廀ˉ。

夜归借之读，掩纸疑有耀。

洗手脱世尘，飞身就遐眺。

舌骨谁谓朽，死魄如可召。

缩手不愿学，神巧谢人妙。

余材生何偏，日月费吟啸。

收奇欲身名，揽古愿独吊。

平生勇前争，未始却自料。

一日接大敌，说舌忽忘挑。

如秋九磨镜，迫我以丑照。

贪观朝日明，退失两目了。

愿假斧斤惠，刻形近天肖。

寄声诚甚勤，献璞定逢笑。

王令

王令　送仲宝叔赴秦幕

秦关千古有雄名，秦地宁时息战争。

草野英雄无敌国，朝廷勋德倚长城。

锦缠红帕将军府，紫电清霜武库兵。

绝幕烽烟沉远候，太平金鼓杂讙声。

淮西司马新恩重，鲁国儒生旧望清。

黑胆赤心男子事，大弨长剑丈夫行。

待垂买谊言余饵，就试终军请去缨。

纵不首传函报死，亦须颈系背笞生。

当年功业鲸鲵尽，振古勋名日月明。

莫叹暂从红幕去，待于归望碧幢迎。

愚时若忝书功笔，未信燕然有旧铭。

王令

王令　送周器之归润再索

何须别子始沾衣，久有江南去梦飞。

为语青山幸相望，壮夫终不白头归。

王令

王令　送朱明之昌叔赴尉山阳

朱使拜书天上回，去以身试百里障。

青衫飘若风外荷，借马载出尘土上。

准眉崭如见天秀，独立系马万里望。

身躯虽小胸腹宽，沛如绝海横秋涨。

久宜脱绝事高致，岂愿卑冗劳俗状。

高堂华发亲老矣，四海无家寄几杖。

世外言高信独奇，人前腰折嗟已强。

尉官虽小俸虽薄，犹有余钱买甘养。

想当家帷奉颜面，彩衣躬淬妇子饷。

诜诜儿女戏满前，累累诸兄坐相向。

人间此乐不可幸，一笑自足百辱当。

时消固应稀盗贼，俗弊宁不烦笞掠。

好偷闲暇事简编，思予宁无尺字况。

王令

王令　岁暮呈王介甫平甫

岁暮远为客，一身归计深。

尘沙日翳翳，雨雪夜阴阴。

喜色开南信，悲怀动北琴。

感时须寂寞，何独少陵心。

王令

王令　岁暮言怀呈诸友

万事无成只一吁，穷年况复叹穷途。

功名未立头先白，贫病相仍气尚粗。

富贵早知皆有命，穷通料是不由吾。

会须开口随时笑，一曲长歌醉倒壼。

王令

王令　太湖

西南无尽望，吞恐罄吴郊。

海近私凭蓄，天低不敢包。

蛟龙宜自宅，蟨蛭莫令巢。

远浦才分点，归樯略认梢。

水乘潮更阔，地过底宜坳。

鸟绝烟维断，风凌浪脊交。

大穚横作画，别岸缺成爻。

吟恐诗无气，图忧笔费抄。

归输范蠡得，官许季鹰抛。

去忆心应系，归夸口定劳。

穷何须蹈海，来好卜编茅。

著户生同隐，居民钓自庖。

沧浪未容濯，鱼枻夜停敲。

王令

王令　泰伯庙

古庙郁崔嵬，朱门傃道开。

今人不为让，间或乞灵来。

王令

王令　唐介

以谏得罪者为谁，四海多作唐介诗。

俗儿口狭文字碎，欲状介事语反卑。

嗟嗟我亦介之徒，此恨不助掀目眉。

三更灯死百虑息，四睫不交双目眵。

推枕起坐壮介节，以手扪臆为介思。

信乎介亦壮男子，直能金铁其肝脾。

雷霆之怒万钧重，人主之威犹过之。

一语所犯百死在，要领可断族可夷。

堂堂介也人之难，不畏所畏将所持。

奉书入奏伏文陛，身视赴死如食饴。

面折庭诤语论险，直舌铁硬坚不移。

天子怒叱大臣语，众笏交抵侔戈挥。

如何面笑目不瞬，气不略讋颜怡怡。

即日议下得远斥，中使临遣监妻儿。

奈何左右口吻毒，只有死请无还辞。

然今天子甚明圣，虽暂盛怒终复归。

呜呼能对治乱监，介也能擦其瑕疵。

语曰五谏吾从讽，仲尼逮有激而为。

後世巽懦禄位徒，缘此粉饰尸素非。

必也事有不得已，宜乎讫死争不回。

伟哉介也已不朽，日月为字天为碑。

寄语琐琐媒孽子，介纵蹈死吾何悲。

王令

王令　桃源行送张颉仲举归武陵

山环环兮相围，溪乱乱兮涟漪。

花漫漫兮不极，路缭缭兮安之。

弃舟步岸兮欲进复疑，山平阜断兮忽得平原巨泽，

莽不知其东西。桑麻言言兮田野孔治，

风回地近兮将亦闻乎犬鸡。信有居者兮，

盍亦往而从之。语何为乎独秦，

服何为乎异时。见何惊兮遌错，

貌何野而栖迟。问何迂兮古昔，

听何感而喑噫。秦崩晋代兮河覆山移，

天颠地陷兮何有不知。上无君兮孰主，

下无令兮孰随。身群居而孰法，

子娶嫁而孰媒。既弃此而不用，

何久保而弗离。岂畏伏於乱世兮，

犹鱼潜而鸟栖。宁知君之为扰兮，

不知上之可依。岂惩薄而过厚兮，

遂笃信而忘欺。将久习以成俗兮，

亦耳目之无知。眷叙言之绸缪，

与欢意之依稀。及情终而礼阕，

忽回肠而念归。更酸频而惨頾，

叹异世之从容。惜暂遇之偶然，

嗟之离而莫同。舟招招而去岸，

帆冉冉以行风。豁山霭之披袪，

赫晓日之曈曨。惊回舟而返盼，

忽迳断而溪穷。目恍惚兮图画，

心輈张兮梦中。何一人之独悟，

遂万世之迷踪。惟天地之茫茫兮，

故神怪之或容。惟昔王之制治兮，

恶魑魅之人逢。逮後世之陵夷兮，

固人鬼之争雄。抑武陵之丽秀兮，

故水复而山重。及岸悬而磴绝，

人迹之不到兮，反疑与夫仙通。

君生其地兮，宜神气之所锺。

观颜面之峭峭兮，其秀犹有山水之余风。

悯斯民之无知兮，久鬼覆而仙蒙。

愿穷探兮远览，究非是之所从。

因高言而大唱，一洗世之昏聋。

王令

王令　题步君叙园亭

我爱练湖春柳好，四十里围青玉城。

平流中澄绿镜匣，远山旁卧翠虎横。

黄林主人乐此地，瞰压湖面开以亭。

常将醉目望野色，数曲老画谁家屏。

山禽水鸟尽相识，飞入栏壁驯不惊。

有时落照到波上，一眼万叠金鳞明。

伊余与世既龃龉，奈此有地来归耕。

回头把眼看市道，愁向尘埃著脚行。

王令

王令　题假山

扰扰人心巧谓何，我肠愚只爱无它。

目前好且留平地，浪爱山高险自多。

王令

王令　题满氏申申亭

申申亭者名自谁，河东丈人身铭之。

方其作亭自休息，固欲申畅名其题。

虽然自奉颇幽乐，岂敢兼忽当世为。

若日所忧非所及，因以遯世无闷辞。

丈人疏高喜自适，去不限灼来无时。

门无宾僚车马绝，室有几杖衣冠欹。

夜径行招海月伴，昼榻坐与天云期。

春林喧和鸟声好，胜听俗论相哑咿。

尘埃纵尔得风力，卒不到此徒自飞。

亭前朱朱有冶态，亭下白白无俗姿。

好木留存竟见实，恶草锄拔无容茨。

尝闻景胜未易敌，须有大句相参差。

故吾经年不敢往，日望诗老力可支。

偶来为游适已晚，花梢尚有春余遗。

高哦遶树惜时节，拾嚼红片行逶迟。

回看北林竹万颗，寒气欲起凌人威。

清风时来助气势，寒甲夜聚言语私。

方将投闲日来此，脚踏树下成交蹊。

无端尘土又为隔，明日跨马西北驰。

心思梦好定频到，不必直俟归风吹。

王令

王令　题天长县苏太尉庙

唐室无臣覆手移，坐看悍媪制庸儿。

思量可惜当年死，却是西来问鼎师。

王令

王令　庭草

庭草绿毰毸，庭花闲自开。

长源抱寒去，轻燕逐春来。

时节看风柳，生涯寄酒杯。

伤春欲谁语，游子正徘徊。

王令

王令　庭草

平时已多病，春至更蹉跎。

恶土种花少，东风生草多。

客愁浑寄泪，野思不堪歌。

独有诗心在，时时一自哦。

王令

王令　同顾保之游灵隐

闭门不知春色到，出城始见江梅开。

行探幽泉至高绝，共坐巨石聊徘徊。

时逢天风吹客过，还有野鸟惊人来。

林间躬借所未历，归马空载斜阳回。

王令

王令　同孙祖仁王平甫游蒋山作

山形郁盘陀，石路随直纡。

荫松坐兴长，饮泉百烦除。

忆望江上楼，采翠横晴虚。

爱之不能去，取席卧与俱。

若逢佳宾客，不暇外礼拘。

意爱交自然，笑语略可无。

常思一往游，杖履穷昏晡。

忽从贤豪招，气类喜不殊。

更以肴酒随，倾泻谈笑余。

仰跻苍崖巅，下视白日徂。

夜半身在高，若骑箕尾居。

懽余悲感集，论说追古初。

在昔天下衰，群奸起相屠。

相地视八极，怀险归此者。

全吴既臣魏，余晋仍避胡。

此山古所瞻，形势高四隅。

游者昔为谁，名字不见书。

想当出尘樊，盘祌望八区。

固宜有高兴，何亦妄滞濡。

忆在初元年，虎狼出当涂。

众豪泣相盟，万甲聚一呼。

楼船下三江，千里悬旌旗。

忠谋屈巨猾，弱力张远图。

氙灵诉明神，至此尝踟蹰。

想当得请初，胜势先群诛。

虽时幸成功，偪仄已可吁。

岂无当时人，缩伏岩下庐。

约身甘贱贫，卑势无忧虞。

坐视扰扰中，同为祸福驱。

我当明时人，木石聊自娱。

遗祠今莫问，故邑已成墟。

归谢山下民，相期在犁锄。

王令

王令　晚泊

月形如张弓，下影射秋水。

寒江风静时，逮目失洲沚。

渔歌去时唱，归和讙未已。

岂无人间乐，自快适为喜。

客子有倦怀，归心动秋苇。

更假沧浪清，聊用洗尘耳。

王令

王令　晚虹

晚虹随雨过山巅，谁插青云倒挂悬。

可惜两垂空到海，不令一直径冲天。

不堪暮霭难相蔽，常到斜阳亦可怜。

好使渴来能剧饮，且教浮壑减清渊。

王令

王令　晚晴寄满子权

常恐朝阴至夕曛，好风吹去信多勤。

得逢白日忽开眼，可惜青天尚有云。

安得植梯悬碧落，共操长帚扫妖氛。

恨无玉纩充天耳，垤鹳鸣鸠愿不闻。

王令

王令　晚岁

晚岁意不适，新诗老无情。

万古共一叹，百年行半生。

贫忧世累重，贱喜身责轻。

义有不可嗟，非吾不能平。

王令

王令　望花有感

春来几时余不知，但怪日日柳梢好。

我嗟无地自种花，常恐东风只生草。

谁家有园不可入，时时纵欲信自到。

寒梅最香落已阑，桃杏虽迟亦颠倒。

高枝飞鸟夜踏空，低树狂儿日摧拗。

惟余零落满地红，主人更听奴频扫。

悲来四顾慷慨歌，要且倾酒浇颜酡。

春归欲挽谁有力，河浊虽泣行奈何。

王令

王令　望招隐山花回游江山思崔伯易因寄朱元弼

春山晒日开百花，红紫乱眼生交加。

青一晴高褰翠幄，绣被堆叠帝所家。

平江千里铺一席，扁舟脱若弃履舄。

安得一醉眠千年，世间万事都弃捐。

王令

王令　闻促织

衰草风来响不知，破窗灯灭月藏辉。

白头老妇无机织，卧听邻儿懒捣衣。

王令

王令　闻富并州入相

元首赓歌乐股肱，四方强远喜声盈。

忠贤不死天心在，辅弼终归圣虑精。

中国自今应更重，本朝前日可嗟轻。

要须待见成尧舜，未敢轻浮作颂声。

王令

王令　闻哭

冬温春疫早，死者晨满街。

但闻哭子悲，不闻哭母哀。

老慈爱益深，壮刚气则乖。

嗜欲夺天性，情恩占妻孩。

诗三百具存，声已亡南陔。

人情古不美，况复嗟今哉。

王令

王令　闻太学议

白日流上天，牛虱无遁形。

万目尽为用，而不骇日明。

穴鼠夜值萤，嗾嗾相聚惊。

鼠穴不日通，鼠足不日行。

已矣不自识，乃此萤爝矜。

鲕虾陷井坎，莫与江海争。

笼禽不失飞，讵识云汉冥。

咄哉浮薄儿，勉为高大营。

王令

王令　闻雁

可怜饮啄镇随阳，何处闻时最断肠。

万里波涛九秋後，五更风雨一灯旁。

乾坤莽莽连舟楫，缯缴纷纷羃稻粱。

安得入同羁旅意，悠悠南北不相伤。

王令

王令　闻邕盗

病中双泪语前流，藜藿无端肉食忧。

常叹平时轻死士，未知谁手付天矛。

好将弓剑随军去，况是英雄得志秋。

若使班超终把笔，由来何路取封侯。

王令

王令　我策我马寄王介甫

我策我马将安从，

人之冲冲谁适逢，

言归於东。

王令

王令　我策我马寄王介甫

我策我马将安求，

人之悠悠谁适谋，

言东之游。

王令

王令　我策我马寄王介甫

井则有泉，渴者俯之。

燎之阳阳，寒者附之。

君子则高，吾则仰之。

王令

王令　我思古人答焦千之伯强

我思古人兮，不古今之异时。

生兹世之谁期，欲勿思而奈何。

独斯人之不见，聊永怀而自歌。

乐吾行之舒舒，忘兹世之汲汲。

睇万里以自惊兮，岂宁俯以效拾。

载重道远兮，予欲行而谁与。

累九鼎以自重兮，顾尪羸之弗举。

矫身以为衡兮，权世之重轻。

广道以为路兮，听人之来去。

王令

王令　乌鸱

雄乌无空冲，雌乌无定飞。

一巢不易成，两口千柴枝。

已高惧风颠，已下忧人窥。

欲集更自翔，既安复重移。

乌巢又生乌，复哺犹可期。

鸱枭亦有巢，母死子後飞。

呜呼造物者，於此竟谁尸。

王令

王令　无衣一首招黄任道归

岂曰无衣，不能素裳。

缝齐有锵，直韍以方。

岂曰无衣，不能素履。

絧以为戒，夙夜以无怠。

素裳戋戋，谁涉不褰。

素履几几，谁涉不止。

始也何所为，我推我宗。

恶余之无从，睢盱以为恭。

今也既宣我力，群心慝慝。

毁予以自德，曾莫肯己直。

尔我目矣，何为而眊。

聪亦云听，曾莫有告。

谋及於道，佛且乩以笑。

谓白盖黑，或者亦以赤。

行何必有足，巧言以成迹。

以我有常，从尔罔极。

翩翩者舟，在河之涘。

人待不至，亦以自济。

嗟尔君子，归欤予迟。

王令

王令　吴江长桥

老匠铁手风运斤，一挟刃入千山髠。

明堂有在不见用，此为失地犹济人。

西巨泽江海通，狞风撼地波撑空。

当道独能支地险，更东安得与天穷。

莫比垂天绅，莫比跨地带。

渴龙枯死乾无鳞，绝海失舟踏鲸背。

秦帝东游逐仙迹，累重肉多飞未得。

三洲水隔不到山，借得紫虹千万尺。

平时尘土埋英雄，吾亦弃剑来游东。

欲观水尽朝宗海，安得身乘破浪风。

为约他年可归处，频倚栏干不思去。

季鹰范蠡不足奇，待我为名千古归。

王令

王令　吴学士席上作

尘沙欺客日冥冥，喜对贤豪耳目清。

烂漫共夸文字饮，欢娱谁忆管弦声。

风牵翠幕灯相照，月挂朱帘酒屡倾。

後夜想当繁剧处，梦魂还绕北池行。

王令

王令　武侯

三顾虽然志意深，出非由道此何心。

平时胸腹能多少，且与群儿梁父吟。

王令

王令　夕日操

煜煜夕日，逝何忽兮。

有辉而星，尔留曷其。

我视而冥，我适不行。

王令

王令　夕日操

我尽日乃倾，独何求於尔星。

煜煜夕日，不尚有朝。

皦皦君子，去谁繇招。

死如可从，生百不聊。

王令

王令　夕日操

绎绎道周，伊谁之园。

夙不筑自垣，今安以樊。

人各有心，亦不思旃。

王令

王令　西园月夜醉作短歌二阕

我有壹郁气，从来未经吐。

欲作大叹吁向天，穿天作孔恐天怒。

琥珀春拨醅，泛艳红出杯。

无客尚有月，把对心尚开。

踏地长歌仰天笑，突兀坐见朱颜颓。

从他日月人老，一醉万事皆悠哉。

丈夫身在不忧困，未必天心竟不回。

王令

王令　西园月夜醉作短歌二阕

醉眼不识天，疑是高帐幙。

忿月喝不住，起欲取绳缚。

谁令吾不饮，饮剧始知乐。

若令东海解醉人，吾亦去取北斗酌。

王令

王令　惜交诗赠束孝先

千金得宝刀，不若得锸归。

宝刀虽云利，邂逅伤疮痍。

伤疮有复日，伤皮无完时。

不若远所伤，取锸安自持。

一凿以成井，再凿以深资。

清泉冽其中，定德发不移。

饮可沃吾心，浴能清吾肌。

此道如必尚，庶几有常为。

既庸铭我前，又书荐余知。

王令

王令　溪上

溪上清涟树老苍，行穿溪树踏青阳。

溪深树密无人处，只有幽花度水香。

王令

王令　鼷鼠操

鼷鼠鼷鼠，实食其牛，

牛则不知。彼牛彼牛，

既卜以郊，伤则免之。

王令

王令　袭袭

袭袭前修与後生，要言高爵是身荣。

却将猎较诬师圣，不见三年学有成。

王令

王令　洗竹

去年春笋密相扶，洗去心图翠色疏。

高节欲令人尽见，枉枝何惜手亲除。

临川常可持为钓，待凤犹能饱有余。

须看月明风劲夜，寒声薄影满茅居。

王令

王令　戏食雀

秋风云气寒，秋雨昼夜兼。

饥禽湿不飞，左右烦顾瞻。

有雀独飞下，施徐入吾檐。

毛羽刷参差，嘴距交钓銛。

跳乘新舂箕，取饱公不嫌。

而吾本有意，听之取微纤。

忽惊自飞去，鴥聿不少淹。

反就高高枝，啁{左口右哲}气不恬。

嗟乎此微类，岂不无以厌。

来既冒弹射，固难责其廉。

然余乃无罪，见怒何过严。

王令

王令　夏日平居奉寄崔伯易兼简朱元弼

天风变春和，昼日差夏永。

门阑闭无事，燕雀去益静。

纷翻诗书帙，弃散懒收整。

时来就枕卧，复可取窥省。

心恬逐物闲，亦阔与世屏。

鲜鲜南山暖，秀色在修岭。

苟嫌安坐慵，还可远游骋。

自缘智能薄，反得闲暇幸。

交朋久相远，疏懒欲谁警。







卷382

王令

王令　夏日平居奉寄崔伯易兼简朱元弼

惟怃庭下树，阴影日已敷。

癯癯闭门人，簟席自卷舒。

高枝就远冠，曲枝挂裳裾。

还来从此息，卧视诗与书。

桓桓门外客，从徒驾骊驹。

不知来何闻，乃肯顾我闾。

呼儿往应门，谓言出在涂。

非我敢厌客，非客与我疏。

以予拙语言，无以得客娱。

一不当客意，恐与世患俱。

不如两相忘，何能效纷如。

王令

王令　闲居奉寄几道

门前一径长寒莎，耳冷不闻车马过。

疏竹有风堪待月，空庭无雀可张罗。

道心自觉闲中得，懒性还从病後多。

回首西城望诗老，此心此性复如何。

王令

王令　小雨

一夜风声惊屋破，四邻叩壁呼我贺。

久知旱势非所期，果见雨逐浮云过。

庭塘流注已有余，田亩不沾亦何奈。

雷嗔电笑竟何为，幽人空废南轩卧。

王令

王令　小酌

平生从事漫徒劳，时以休闲近酒醪。

东海可从谁自重，南山如与客争高。

老将日月来双鬓，生委乾坤寄一毛。

更展韦编探万绝，懒从人世问滔滔。

王令

王令　效古

流沙不胜车，弱水不载舟。

谓言行子归，无苦事远游。

寄子素丝裳，闻子衣苦单。

失今不来还，岁冕将奈寒。

王令

王令　效退之青青水中薄五首

双只水中凫，足短翼有余。

飞高既能远，行陆安事俱。

王令

王令　效退之青青水中薄五首

双只水中凫，来疾去闲暇。

江湖风晚波，泛泛自高下。

王令

王令　效退之青青水中薄五首

双只水中凫，已往又回顾。

弋者窥未知，舟来避还去。

王令

王令　效退之青青水中薄五首

双只水中凫，常在水中居。

还有笼中鹜，腾轩仰不如。

王令

王令　效退之青青水中薄五首

双只水中凫，食饱不出水。

灵凤来何时，源鹄志万里。

王令

王令　效醉翁吟

山岩岩兮谷幽幽，水无人兮自流。

始与谁兮乐此，昔之游者兮今非是。

清吾樽兮洁吾斝，欲御以酒兮谁宜寿者。

山蘼春兮野鹿游，亭无人兮飞鸟下。

喜公有遗兮乐相道语，从人以游兮告以其处。

高公所望兮卑公所游，公为庐兮燕笑以休。

摭山果以侑酒，登溪鱼而供羞。

仰春木以搴华，俯秋泉而漱流。

公朝来兮暮去，肩乘舆兮马两御。

来与我民兮不间以处，谁不此留兮公则去遽。

花垂实兮树生枝，我公之去兮今忽几时。

知来之不可望，悔去而莫追。

人皆可来兮公何不归，青山宛宛兮谁为公思。

王令

王令　谢成父

旧说诗无三百年，于今拭目读君篇。

已嗟吾道微如线，不意斯文未丧一。

金玉有声情不俗，蕙兰之臭美尤全。

尘埃满眼逢何晚，气类相期久合坚。

以义求人今遂得，于心无媿果为贤。

不须剌口论憔悴，吾辈恓惶自古然。

王令

王令　谢几道见示佳什因次元韵二首

曾酬唱和向家溪，嫫母终惭敌艳妻。

岂意误将三献玉，翻来轻博一丸泥。

利能绝地同庄剑，巧可凌云上鲁梯。

巾衍珍藏虽已固，祗愁飞去化为霓。

王令

王令　谢几道见示佳什因次元韵二首

篇篇光绝夺春华，中有纯音正灴邪。

跛鳖久惭追骏足，降旗今已怯崇牙。

清新格调空吟讽，猥冗言辞自咄嗟。

为我指迷终有得，曲蓬从此长丛麻。

王令

王令　谢客二首

扰援车马各，各以势利奔。

自问闾巷人，何为亦纷纷。

与客成往还，勉就俗所敦。

礼不经圣人，颇厌後世烦。

欲问无所得，归视纸上文。

非以孔子心，尚拜阳货豚。

乃知偪仄间，心迹久已分。

去矣可奈何，更问来者门。

王令

王令　谢客二首

跹跹出何为，奄奄归就卧。

不知身所谋，徒与俗相和。

本无声利求，久厌车马过。

诗书虽满前，走奔不暇坐。

收身衣食余，抱病岁月破。

得不胜所忘，进亦何可课。

前躅杳难跻，下愚旋易堕。

得劫有然尔，命矣何可奈。

王令

王令　谢李常伯

人从东南来，忽得连纸诗。

行义不赫晔，名声无萎蕤。

虽尝误见辱，旋则拜席归。

别久谓已忘，不图犹记之。

长封大书字，顾我已忸怩。

开縢把之读，推与果失宜。

剥虎蒙羊猪，借使出类奇。

见豺先自奔，遇豢还群随。

是故古之人，为己贱若斯。

有闻未之行，季路终不嬉。

名浮过所实，孟氏耻以非。

今而承所赐，乃此亦可噫。

贤者宁过哉，当是我有欺。

忍愧读终篇，喜惊改肝脾。

咛咛教诲言，举举仁义辞。

初令探本根，喻以海与池。

乾坤老六经，遗编烂孔姬。

尚恐惑异说，教之无迁移。

强闻终日乾，仁不三月违。

卒以二者终，要我勉不疑。

百诵百再拜，下泪如挂糜。

交朋百愚谀，此语闻之谁。

忆初从粹翁，睡耳忽得提。

震惊破百昏，寐觉悼前迷。

今而去之久，茅塞心丛茨。

骤承夫子言，快斧加芟荑。

旧秽忽划削，新除坦平夷。

念当不舍去，戴服同冠衣。

犹恐免袒间，复作须臾离。

且将鑱之心，不止涅之皮。

二者苟一能，终死庶不遗。

平生苦嗜诗，此篇况骤驰。

喁哦夜不休，齮嚼午忘饥。

仰嗟天骨雄，俯叹人莫为。

星明有常高，日圆无食亏。

读久口益嚵，舌软涎流垂。

想当措意初，嚼云吐虹蝩。

唇牙哆华鲜，肺肠涌光辉。

故其纸上言，飘有霄汉姿。

何可对酬谢，约海量珠玑。

王令

王令　谢束丈

喜赴西招足屡蹉，自惭愚鄙取无他。

能终末学生何幸，得活诸孤赐最多。

愧面未甘徒已矣，报心全寄命如何。

须知下客终思用，不必时时强铗歌。

王令

王令　谢束丈

卓郑簪裾密作林，相如贫病强来临。

藜羹才饱无他志，肉食饿充有媿心。

死马偶能逢市骨，滥竽常恐负知音。

古来一饭皆论报，何日王孙遂有金。

王令

王令　谢束丈见赠

贱生不自辰，亲没身孤零。

家无一棱田，不得农以耕。

巧智不迨人，工贾难自名。

妄来觑文字，朱墨纷纵横。

合穷心狂高，不肯束世程。

揭欲望孔孟，今昔相招迎。

去古远莫到，复今难回行。

穷步匍匐归，失虎犬不成。

颠倒尘土中，甚若鱼噞羹。

祖死不反骨，姊寡归携甥。

苍黄无为谋，叹慨私失声。

叩头屋厦借，解衣锅盖赓。

畑石固莫致，升掬犹时营。

学左世共笑，身贱人交轻。

父戒子勿效，妻引夫无朋。

妄承西来招，喜色转以騢。

非惟迹脱死，始有心期生。

儿童相回环，朋友推弟兄。

有问多无对，新闻多惭惊。

自羞陋浅人，偷窃幸未黥。

风窗敞清虚，饱腹摩膨脝。

睡足起有书，案几交堆盈。

自喜主人仁，不我贤而惸。

新诗重来贶，褒扬借光荣。

何以示相谢，心铭踰血盟。

王令

王令　谢张和仲老宝云茶

故人有意真怜我，灵莊封题寄荜门。

与疗文园消渴病，还招楚客独醒魂。

烹来似带吴云脚，摘处尘无谷雨痕。

果肯同尝竹林下，寒泉应有惠山存。

王令

王令　信笔

纷纷世趣竟多途，失在从人得在吾。

苟获一时儿女笑，定罹千古圣贤诛。

微生何事疑人佞，孟子当年亦自迂。

满眼悠悠懒商较，尽留来者议贤愚。

王令

王令　学子

琐琐来学子，从我问古风。

谓言古之人，学不求世功。

以其明智余，施与天下同。

能知学为身，自不恤穷通。

童子顾我笑，是言得无蒙。

斯道使可遵，曾不闻父翁。

谓言童子归，益自谋厥躬。

吾不能尔言，亦不必尔从。

王令

王令　雪中闻鸠

孰谓拙者鸠，已厌不可弹。

吾寒方病雪，尔何雪自唤。

寒城千万家，什伍赤两骭。

通衢结沮冰，走指堕或半。

门闭市无人，灶冷烟不爨。

俗以雪为贺，我独雪之叹。

富贵宜为忧，不忧亦何患。

王令

王令　驯鹿

日日野心新，笼栏外强驯。

祗消指马相，便有逐原人。

昔起歌宾兴，今无伏囿仁。

豺狼好牙爪，应笑角如麟。

王令

王令　鸦鸣

庭前佳树绿阴成，树杪飞鸦去就轻。

自顾主人无败德，岂嫌尔口有凶声。

平生直道常多祸，两耳清风一听鸣。

辄莫为人轻自动，须知弹射易忘生。

王令

王令　渰渰

渰渰轻云弄茖晖，坏檐巢满燕来归。

小园桃李东风後，却看杨花自在飞。

王令

王令　雁

万里长为客，飞飞岂自由。

情知稻粱急，莫近网罗求。

关塞风高夜，江湖水落秋。

哀鸣徒自切，谁谓尔悲愁。

王令

王令　燕答

春日楼台暖气低，东风无主自东西。

寻常帘幙有多少，何处画梁无燕泥。

王令

王令　扬子江阻风

扬子江风十月初，四驾巨浪渺无隅。

常忧倾摇地为动，意欲起塞天无虚。

大舟不行就系岸，小舟分去争得鱼。

舟中壮士起坐笑，有酒更为斜阳酤。

王令

王令　养贤

万锺岂不多，财得孟子辞。

千乘友子思，犹曰须我师。

古贤不易养，养贤则已而。

今贤养自易，无於古加疑。

王令

王令　姚坚老见约偶成

初正布新和，余腊争近候。

升腾阳力微，恇怯老阴斗。

江云荡空碧，疏雨沐清昼。

林梢释冬枯，土蘖壮春簇。

委蕤风日舒，刻画山野秀。

关关先春鸟，格磔弄晴味。

无人与调和，终日自嘲诟。

唯君卜近适，通我许来就。

迁延日屡蹉，叹惜月复彀。

人生诚多故，世事那可究。

惟当自推置，障绝俗虑寇。

休闲倘能俞，疏懒当自宥。

徒行苟惮劳，借马欲谁厩。

清酤如定携，佳客可先购。

勉之无使迟，梅萼已堪齧。

王令

王令　野步

久撄末俗喧，脱就绿野静。

方随巾屦便，那暇宾客命。

林红落春衰，草绿争夏盛。

时从老农语，久伫行子听。

谓言劳苦後，各以闲暇庆。

时逢瓶盎酒，亦有肴核称。

喧嘲忽无次，歌唱仍相咏。

酒阑纷起坐，白发忽两凭。

儿乘旁树嬉，牛卧前篱瞑。

予方困俗累，爱此近天性。

何当从之归，买舍与相并。

王令

王令　野外

绿野爱平宽，偶来或永叹。

村儿骇车马，野犬吠衣冠。

乱草无闲地，斜阳有去鞍。

良田半蹊径，始信直行难。

王令

王令　夜归

冲冲行路自多岐，已踏归途尚虑非。

迄犬只知人是盗，不知人亦夜来归。

王令

王令　夜深吟

叩几悲砍涕满襟，圣贤千古我如今。

冻琴弦断灯青晕，谁会男儿半夜心。

王令

王令　夜月

可嗟落日志悠然，便有群星出见天。

夜月自明人自爱，不妨人亦闭门眠。

王令

王令　夜坐

破窗多穿风，冷烛无定焰。

滴沥随衣泪，反覆到心念。

趋生迷夷涂，失城陷深堑。

病拙未为疗，膏肓不容砭。

无家可容归，有灶亦断掭。

凫短鹤脤长，饮啄两自赡。

天有不可问，何独於我欠。

吾观序卦辞，否乃适泰渐。

而余何为者，独此不见验。

譬如白为缁，一造遂永染。

久生人所羡，我独处之厌。

安得盖棺去，手足同一敛。

王令

王令　噫田操四章章六句寄呈王介甫

谁能采芹，不适有获。

果蓏树之，则食其实。

岂弟君子，孔敬且力。

王令

王令　噫田操四章章六句寄呈王介甫

田彼黍矣，则食於秋。

我人之耕，载芟载薅。

岂不惮劳，将食无攸。

王令

王令　噫田操四章章六句寄呈王介甫

田彼黍矣，几不螽蝝。

我人之耕，而不谋年。

唯其不谋年，是用卒食于田。

王令

王令　噫田操四章章六句寄呈王介甫

伐木伐木，无废於勤。

不足柱榱，犹用以薪。

岂弟君子，无易於人。

王令

王令　倚楹操

马则食葵，而余则饥。

盗则得羊，二余无兄。

谁知为此兮余不聊生，谁余哀兮余思身。

中忽忽兮外不知其啸吟，

野哉邻妻兮曾谓余淫。以己逆人兮，

余不知其何心。亡羊奔奔，

岂不有邻，子可闭门。

亡羊不复，去何自逐，

身则非牧。雾蒙蒙兮水漰漰，

谓兄无行兮兄行。不忍一失於邻而忍失厥身，

虽然殒子之身兮，其亦如亡羊之邻。

王令

王令　忆江阴呈介甫

江上城隍古镜中，城边山色翠屏风。

鱼虾接海随时足，稻米连湖逐岁丰。

泰伯人民堪教育，春申沟港可疏通。

朱轮天使从君欲，异日能忘笑语同。

王令

王令　忆润州葛使君

六朝游观委蒿蓬，想像当时事已空。

半夜楼台横海日，万家萧鼓过江风。

金山寺近尘埃绝，铁瓮城深气象雄。

欲放船随明月去，应留闲暇待诗翁。

王令

王令　因忆灊楼读书之乐呈介甫

忆昨灊楼幸久留，乾坤谈罢论睢鸠。

它时已恨相从少，此日能忘共学不。

南去溪山随梦断，北来身世若云浮。

行藏愿与君同道，只恐蹉跎我独羞。

王令

王令　饮客

青山何岩岩，江流自浑浑。

欲由白石道，先自长松门。

其间有万景，轩豁忘乾坤。

适可得以心，不可为客论。

安得山水交，共无世俗言。

携琴写古声，酌泉求清源。

适时固虽疏，谋道岂不敦。

谁能歌此诗，侑我饮客樽。

王令

王令　慵

衣冠慵整鬓慵梳，万事从来静有余。

却笑嵇康慵未得，区区犹作绝交书。

王令

王令　幽居感怀寄满子权

卜得幽居四绝邻，寻常庭巷断蹄输。

门前犬豕卧横道，城上牛羊下视人。

满眼夕阳闲草树，回头归路正埃尘。

思君未有东来计，何日双眉对面伸。

王令

王令　游江阴寿宁寺

寥萧枝上风，蜩蛰以秋告。

黯靉道旁树，荫绿凉可冒。

况承积阴余，急雨荡晴昊。

初凉逞新威，宿暑惩旧躁。

漫漫出门路，蝺蝺可谁造。

江声汹西奔，海远刻东到。

中间可行望，洗涤去尘抱。

况於林阜间，古屋架晴燥。

蚊虻稍敛收，轩户可淹傲。

惜乎余独游，不可携所好。

踟蹰竚归步，风作冷相劳。

王令

王令　余杭倦游

醉倚秋风笑自攻，偶来还去竟何踪。

已夫凤鸟今不至，行矣鱣鲸非所容。

且把心胸同伏虎，谁知头角是真龙。

归乎伊亩殊难得，死尔西山尚有从。

王令

王令　於忽操

於忽乎，不可以为，

其又奚为。离娄之精，

夜何有於明。瞽旷之耳，

聋者亦有尔。束王良之手兮，

後车载之。前险以既覆兮，

後逐逐其犹来。虽目盼而心骇兮，

顾其能之安施。委墨绳以听人兮，

虽班输亦奚以为。

王令

王令　於忽操

於忽乎，不可以为，其又奚为。

椽栌桷榱之累重，顾柱小之柰何。

方风雨之晦阴，行者艰而莫休，

居者坐以笑歌。不知压之忽然兮，

其谓安何。

王令

王令　於忽操

於忽乎，不可以为，其又奚为。

谓鸡斯飞，谁得而羁。

谓豕斯突，何取於缚。

是皆以食而得之，吾方饥而噫。

鸡兮豕兮，死以是兮。

王令

王令　雨後

毵毵柳色绿垂齐，草引青天去自迷。

人说春园有寻路，我嗟荒径正行泥。

蝶多平日浑如梦，花好谁家又有蹊。

儿女狂娇随马逐，高眠可惜日垂西。

王令

王令　原蝗

蝗生於野谁所为，秋一母死遗百儿。

埋藏地下不腐烂，疑有鬼党相收持。

寒禽冬饥啄地食，拾掇谷种无余遗。

吻惟掠卵不加破，意似留与人为饥。

去年冬温腊雪少，土脉不冻无冰凘。

春气蒸炊出地面，戢戢密若在釜糜。

老农顽愚不识事，小不扑灭大莫追。

遂令相聚成气势，来若大水无垠涯。

蓬蒿满眼幸无用，尔纵嚼尽谁尔讥。

而何存留不咀嚼，反向禾黍加伤夷。

鸱鸦啄衔各取饱，充实肠腹如撑支。

儿童跳跃仰面笑，却爱甚密嫌疏稀。

吾思万物造作始，一一尽可天理推。

四其行蹄翼不假，上既载角齿乃亏。

夫何此独出群类，既使跃跳仍令飞。

麒麟千载或一见，仁足不忍踏草萎。

凤凰偶出即为瑞，亦曰竹食梧桐栖。

彼何甚少此何众，况又口腹害不訾。

遂令思虑不可及，万目仰面号天私。

天公被诬莫自辨，惨惨白日阴无辉。

而余昏狂不自度，欲尽物理穷毫丝。

要袪众惑运独见，中夜力为穷研思。

始知在人不在天，譬之蚤虱生裳衣。

扪搜剔拨要归尽，是岂人者尚好之。

然而身尚不绝种，岂复垢旧招致斯。

鱼朽生虫肉腐蠹，理有常尔无何疑。

谁为忧国太息者，应喜我有原蝗诗。

王令

王令　约僧宿北山庵先寄平甫

上人合动山间兴，吾恨衰迟学谢安。

纳屐操筇那有限，吹云落雨漫无端。

先戚报信春枝破，预想分题雪屋寒。

林下不谙人世苦，笑将霜鬓与君看。

王令

王令　月蚀

卢仝不作昌黎死，天目虽盲未见嗟。

坐叹清光无惜处，一将吞吐听虾蟆。

王令

王令　杂诗

古人重非道，饥不苟豆羹。

有为非其心，或不脱冕行。

如何後世人，以官业其生。

鄙哉乐欺人，犹以圣自名。

王令

王令　杂诗

方春不种兰，终岁无自佩。

良田弗加芟，徒穉亦无岁。

空令雨露恩，日夕被蒿艾。

安坐饥怨天，此理果谁在。

王令

王令　杂诗

关雎后之淑，棫朴君之明。

兔羋尚好德，况及公与卿。

所以彼行苇，敦然遂其生。

谁能弦此歌，为我发古声。

王令

王令　杂诗

一日不为田，百草已有根。

况复闲三时，其秽何待论。

岂不有钱鎛，徒羞慵借勤。

岁晚忧不耕，何独议锄耘。

王令

王令　杂诗

召公方伯尊，材亦圣人亚。

农时惮烦民，听讼小棠下。

嗟今千里长，已耻问耕稼。

弹琴高堂上，欲以无为化。

王令

王令　杂诗

毵毵晚春树，上下聚百虫。

不有口似趸，则生尾如蜂。

设不二者然，亦徒生无庸。

清阴不可居，岁晚还秋风。

王令

王令　杂诗效孙莘莕

鱼虾无所能，动辄困人得。

蛟鲸能则乖，覆舟取人食。

龟鳖能谓殊，刳剥同一剧。

龙不入网罗，亦不为人识。

犬羊养於人，壮则人食之。

猛虎嗜人肉，终昧猎者机。

豺狼与狗同，为害岂必威。

封狐能为人，还作行子妻。

王令

王令　再次元韵答几道

尘嚣摆落到鸿冥，始见当时遁世英。

丛棘敢思丹凤至，寸筳惭叩巨钟鸣。

须知奔竞浮荣路，未若喧传不朽声。

此道固为流俗笑，苟非夫子欲谁明。

王令

王令　再寄满子权二首

秋尽啼衰虫，君思云奈何。

我愚得君思合少，居贤劳我心则多。

非独辞源长，泻海为江河。

平生未始有点缺，玉日拂拭金烧磨。

寻常貙与狸，见一足已嗟。

又况一地卧三虎，狗彘虽勇何敢过。

扬州我何思，青山无一螺。

什市不畜宝，米盐财如他。

而吾三夫子，一身各丘轲。

琼林自生寒，结露成冰柯。

文章日组纬，玉机飞金梭。

谁有真珠绳，结作张麟罗。

拔为当世祥，声为太庙歌。

我愿参众民，手足摇婆娑。

王令

王令　再寄满子权二首

有钱莫买金，多买江东纸。

江东纸白如春云，独君诗华宜相亲。

缀连卷大十牛腹，要尽寄我无寄人。

我将携之东，脚踏海水洗齿唇。

转来清澈饮百斛，转来清饮百斛，

荡涤肠肺无纤尘。尝闻泰山高，

高处天为邻。借如无梯不得上，

亦欲大叫呼天神。铺陈君所诗，

噪口雷鼓震。世多俗耳固莫告，

当冀上帝依稀闻。正声定不感凡类，

舞跃百凤千龙麟。安能学俗儿，

一卷不复呻。天公闻否尚未快，

安得纤翼穿秋昮。

王令

王令　再赠束孝先

玉缺见不挠，剑折佑真刚。

张目不见心，人固未易量。

念我未知子，徒知外观望。

安识子所怀，赤日包白光。

去去终我身，两两无想忘。

纵予道路忧，骨尚付子藏。

王令

王令　赠别晏成绩懋父太祝

懋甫相门儿，家世踏缨紞。

早年缀官簿，青衫蔚於萯。

本宜多骄矜，不谓锐意敢。

意贪英雄交，一手欲四揽。

偶来滥予会，臂搦首已颔。

酒狞夸胸襟，顶踵都一胆。

壮心羞摧藏，义内喜葅歜。

要言相死从，顾岂苟难斩。

听其自陈论，峭拔不平渐。

要之当一切，固令不黤黯。

忆予少年时，亦自喜黠{左氵右闯}。

於今老而悔，壮意日凋减。

惜夫相遇迟，君於我已检。

骤闻强大语，若虎饿得啖。

已无相高心，徒有志气感。

春风吹天昏，醉目睨愁黪。

念当相别去，两怀不无惨。

何时重来过，慰我涸辙噞。

唯其去後怀，犹一饱复歉。

幸有西南风，时作寄我椠。

王令

王令　赠别晏樊父太祝

缩伏蒿莱听命沉，旧房孤剑铁尘侵。

方思力举沧溟水，泼杀生平气焰心。

不谓偶君夸意气，无端起我旧胸襟。

男儿合是公侯器，未忍风前堕泪吟。

王令

王令　赠崔伯易

巉岩恶面插苍须，中道时时自笑呼。

但怪佯狂轻去俗，果闻高论足开余。

恶看富贵庸男子，喜见徜徉隐丈夫。

我是自高无许可，今朝为子一长吁。

王令

王令　赠杜渐子长

吾鄙少与合，杜子爱所多。

直木有正性，深源无乱波。

齿少蔚未冠，心古先己皤。

卓哉金石姿，勉矣勤锻磨。

王令

王令　赠黄任道

长河之流几万里，骇若泻自天上来。

奔湍冲山拔地走，直有到海无邪回。

人之所观乃流沬，犹以泪射忧天摧。

想其根源发声势，如纵烈火烧千雷。

古来走死万万脚，竟莫识自何来哉。

我疑鸿荒混沌日，冲破天地之元胎。

夸娥摇头巨灵走，避不敢道曾疏开。

锄耰之成乃畎浍，欲计议此诚可哈。

长帆大舰不敢绝，尚恐飘去无垠涯。

愚儿脚惯踏潢潦，安敢逆此加泝洄。

王令

王令　赠李定资深

涉川固有道，造舟不如梁。

曾闻水覆舟，不闻死乘杠。

奈何揭厉子，先先勇褰裳。

岂尽水害人，固亦谋非臧。

凤虽谓灵畜，无竹或死饥。

竹今无方无，凤云非其时。

使之群鸱鸢，饥饱为止飞。

非惟失所灵，亦与弹射期。

坦坦谁之田，施施缴且弋。

乌来玩其机，鹊至喜其食。

长鸿飞冥冥，志与万里极。

岂无啄饮心，宁饥不人得。

湍激日蹙蹙，风棱势漫漫。

奈何舟上人，试死才一间。

苟不以利涉，安坐思诚艰。

客虽惧谋梁，而木嗟在山。

王令

王令　赠刘成文

予生谢早先，晚世相逅邂。

礼俗不可徵，百孔千疮坏。

平时以是念，食美不知囋。

谁为医国者，已亟不图瘥。

引脰望古人，去我远以太。

斓斑纸上语，十才一二在。

思人乐其言，把读不知懈。

爱其善调理，未讫已期再。

探窥古人心，愤懑世俗败。

常思得英奇，肝肺相诱劢。

以是求世人，未免许以溉。

不特学忧孤，直恐性失介。

呜呼圣贤人，既以舍我迈。

如何有常者，亦不可得拜。

虽然众嘲扬，未忍径伍哙。

刘生江东儒，心臆宽不隘。

遇我数日语，收若俯拾芥。

久从固所望，骤得尤所快。

立海观鲸鲲，乘霄饮沆瀣。

和风吹滞酲，利爪搔痒疥。

我质遂媿陋，香禾映秕粺。

我言遂愧疏，长江掩涔派。

辱索宜有献，百择无一爱。

作诗期笑咍，幸无怒目睚。

王令

王令　赠庐山者居讷

纳公匡庐老，诗句整以雅。

标韵乐天淳，不肯外礼假。

所居远城市，绝俗就闲暇。

岗崖道路恶，亦为佳客下。

余虽昔所闻，相见今乃乍。

爱期语言好，超绝忽世跨。

马舁就其居，灯火共清夜。

惜不见其壮，已老吁呵讶。

高才可施用，售世嗟无价。

临别更何论，共是忘言者。

王令

王令　赠裴仲卿

匣剑光芒射斗牛，持携天下洗人仇。

英雄心胆老犹壮，道路风尘行未休。

名重更须完小节，义高何必论闲愁。

蒙蒙细雨陵阳市，折取重梅上酒楼。

王令

王令　赠慎东美伯筠

世网挂士如蛛丝，大不及取小缀之。

宜乎倜傥不低敛，醉脚倒踏青云归。

前日才能始谁播，一口惊张万夸和。

雷公诉帝喘似吹，盛恐声名塞天破。

文章喜以怪自娱，不肯裁缩要有余。

多为峭句不姿娓，天骨老硬无皮肤。

人传书椠莫对当，破卵惊出鸾凤翔。

间或老笔不肯屈，铁索缚急蛟龙僵。

少年倚气狂不羁，虎胁插翼赤日飞。

欲将独立跨万世，笑诮李白为痴儿。

四天无壁财可家，醉胆愤庠遣酒拏。

欲偷北斗酌竭海，力拔太华鏖鲸牙。

世儒口软声如蝇，好於壮士为忌憎。

我独久仰愿得见，浩歌不敢儿女声。

王令

王令　赠孙莘老

至愚不学常如足，盛德之充久自彰。

管小始疑天可尽，绠穷终信海非量。

始惭自待从来薄，不及时中适取狂。

安得此生天与幸，没身得不去门墙。

王令

王令　赠王介甫

当世胸怀万古淳，平生才术老经纶。

况逢尧舜登贤日，不复伊周望古人。

得志定知移弊俗，闻风犹足警斯民。

九门无谒天旒邃，何惜长令仕为贫。

王令

王令　赠王平甫

当世所交识者稀，十年闻子幸见之。

平生所负自信重，他日可期人莫知。

谁肯草茅穷钓筑，世方简策诵皋夔。

丈夫出处诚何较，却痛苍生为泪垂。

王令

王令　赠致政郭大丞

冠盖冲冲语退居，几人年少秎银鱼。

风波脱去都无累，日月闲来静有余。

一斗独倾花下酒，五车时晒腹中书。

论诗深媿非商也，敢向丘门望起予。

王令

王令　赠周伯玉下第

京尘漠无聊，客书闻报罢。

拔身众人後，载水千里下。

微装困无余，归马剧连跨。

邈无失时叹，抗举与俗谢。

但言废文学，从今益休暇。

诗书得穷搜，朋友可邀迓。

如解万里骏，脱去衔轭驾。

虽时念亲贫，叹息忽自诧。

已如婴儿啼，心在声不嗄。

悲乐于俗异，使我喜失诧。

吾闻百年生，暂就天地舍。

中间有逢遇，穷达何足讶。

譬之适时运，寒暑变冬夏。

炎凉忽焉殊，裘葛代相藉。

於身亦何预，时与外物借。

尝闻庄生言，中不怛外化。

逢鸡就知时，遇弹因求炙。

况持身售人，五羖岂真价。

士材嫌易知，女好固择嫁。

勉之时我过，酒贱衣可贳。

王令

王令　张巡

禄儿射火烧九天，鬼手不扑神听旃。

群庸仰口不肯唾，反出长喙嘘之燃。

睢阳城穷缩死鳖，危系一发悬九渊。

巡瞠睨远两眦拆，怒嚼齿碎须张肩。

恨身不毛剑无翼，不能飞去残贼咽。

翁躯腥刀子磔俎，日嚼血肉犹经年。

霁云东攘两臂去，西来才有九指还。

胸中慎气吐不散，去随箭入浮屠砖。

忠穷智索其自效，更脔爱妾尝饥涎。

我疑没日贼不食，恐其肉醙死不痊。

又疑身骨不化土，定作金铁埋重泉。

何时山移陵谷变，发出鼓铸戈或鋋。

吾如得之顾有用，不诛已然诛未然。

王令

王令　招束伯仁杜子长夜话

久阴忽晴已可赏，况复夜气驱蚊藏。

清风逆回六月热，急雨借得三秋凉。

非惟归云人目快，更有白月天心当。

从来万古有未尽，待子一夕心胸张。

王令

王令　招夏和叔

砽砽雕镌役俗儿，六经尘土有谁吹。

我追往圣思前躅，子苟安行即後时。

大遇定为当世福，不逢犹作後来师。

思量最是男儿事，此外吾曹不足期。

王令

王令　纸鸢

谁作轻鸢壮远观，似嫌飞鸟未多端。

才乘一线凭风去，便有愚儿仰面看。

未必碧霄因可到，偶能终日遂为安。

扶摇不起沧溟远，笑杀鹏抟似尔难。

王令

王令　中秋望月

月形何完完，秋静气弥放。

玉轮困瑕纇，投掷去天仗。

前无衡轭施，凭谁挽能上。

回旋天地周，驰骋固已壮。

古今磨不磷，刚耿固可谅。

予欲假之游，自投上穷亢。

东折扶桑枝，西塞昧谷旷。

天机与回斡，日驭纵休畅。

苟留扬辉中，无复颠恻怅。

是谋敢吾专，行矣天帝访。

传闻天路艰，蹉蹶就沦丧。

帝居深九阍，有谒未易傍。

鬼神喜阴暗，陈列忌忠亮。

进知自致艰，退使斯谋妄。

回头暮堂上，萤爝光相望。

王令

王令　中夜二首

昼日苦卒卒，忽焉不加思。

长夜漫不眼，起复日所为。

所为浩多愧，不与初心期。

虚云圣贤学，实从世俗归。

虽耻犹奈何，长歌涕垂颐。

王令

王令　中夜二首

扰援从俗为，日与所学戾。

茫茫坐三复，心面自相愧。

守道恶从人，取俗患高世。

谁令二者异，不得一吾致。

王令

王令　终雌操

林鸠之雌兮，不有巢而子兮，

而有巢以止兮。吁嗟乎己兮，

终雌之乐兮，吁嗟乎鹊兮。

王令

王令　终风操

云之扬扬，油油其蒙。

望我以雨，卒从以风。

云之油油，扬扬其去。

我挽不可，泣立以伫。

终风不休，终云不留。

不雨我田，不谷我收。

岩岩南山，有川其下。

徒我必云，不能必雨。

蓁蓁者林，有越而樛。

人伐以归，我徂安休。

嗟今之人，顾己是求。

有颀者木，曷为而材。

大折以薪，小生何哉。

嗟今之人，谁同我哀。

王令

王令　众鸟

鸦鸦枝上鸣，欲下飞复屡。

忽投群辈先，以我弃肉去。

群鸟起争攫，既失反亲慕。

饿鸱盘且下，欲夺进复惧。

群鹊何轩轩，聚噪如骂怒。

鸠鸽恨不逮，回旋自号呼。

庭雀审细微，知非已能预。

跳梁暮堂下，不舍稗粒顾。

王令

王令　舟次

梢梢修竹夹溪斜，树系孤逢白浅沙。

风力引云行玉马，水光流月动金蛇。

村酤客聚还成市，晚钓舟横便当家。

山野生涯本闲暇，谁令客子自劳嗟。

王令

王令　舟中作

杳杳波涛去莫穷，要须流合海天东。

长帆百尺嗟无用，醉绝重湖笑逆风。

王令

王令　昼睡

太古一去浩万世，百智竞起纷修治。

交将砭刀溃疮痏，纵得平好无完皮。

倾山竭河论曲水，都投大海为酒池。

中间秫稻不满掬，日益酝酿成浇漓。

不知淳风竟何适，万手齐举招不回。

北窗清疏鸟声好，昼榻自稳闲支龟。

尘埃不到日影薄，沈簟拂拂生凉颸。

四支舒安百虑废，彷佛认得太古遗。

散魂怡愉不旁适，心肺正静无邪思。

因能不有世俗梦，独与淳气相盘嬉。

伏羲持刀刻爻画，古意荡尽无铢厘。

睡无吉凶无得失，纵欲强卦安能为。

故能独存至今日，人各己有反不知。

须知睡义大亦盛，岂独床第夸昏迷。

君子劳心事业暇，得时休息安天倪。

小人一心包万险，迨退就枕皆平夷。

使其睡心大充扩，去与君子何毫丝。

当年尝闻曲肱乐，曾及至圣宜无非。

何况於梦更有得，不见公旦因嗟衰。

後来纷纷不知乐，舍去大路趋邪歧。

竹林猖狂事饮锻，扪拨蚤虱无留衣。

好恶纸上浩万端，竟不及此亦可嗤。

蚊虻纷然始谁造，一一口吻如针锥。

食人肌肤得腹饱，不解默去犹鸣飞。

攘拳挥臂不可却，聒耳不异笙匏吹。

虽然今尚尔无奈，当有猎猎秋风时。

尔躯糜溃尔口坏，我床安稳我枕欹。

平时多贤贵不及，会日偃瞑休恬怡。

王令

王令　自讼答束熙之

洞洞之室或者穿，岩岩之墙或者缘。

墙缘室穿来何哉，中有玉万黄金千。

金玉固非盗所有，盗者或得之伺候。

得金买衣出人前，意气遂若富者然。

众人不知谓尔富，不知尔自何心颜。

盗财固为小人戮，盗名自是君子奸。

咄哉自讼毋自欺，几希不在穿缘间。

王令

王令　陬操

行曷为兮天下，老吾身而不归。

人固舍吾而弗从，吾安得徇人而从之。

昔所闻其是兮，今也见之则非。

嗟若人之弗类，尚何足以与为。

彼天下之皆然，嗟予去此而从谁。

信亦命已矣夫，固行兮而曷疑。

王令

王令　醉後

醉里分明别是天，最宜沉溺过流年。

平时政要全稽古，盛世朝廷不乏贤。

但得有生皆自遂，不妨吾属亦陶然。

沉湘死屈如何者，却把醒名欲自专。
