别本东里文集 - (明)杨士奇
　卷之一
　卷之二
　卷之三
　卷之四
　卷之五
　卷之六
　卷之七
　卷之八
　卷之九
　卷之十
　卷之十一
　卷之十二
　卷之十三
　卷之十四
　卷之十五
　卷之十六
　卷之十七
　卷之十八
　卷之十九
　卷之二十
　卷之二十一
　卷之二十二
　卷之二十三
　卷之二十四
　卷之二十五
　跋
　附录









ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　









别本东里文集 - (明)杨士奇






二十五卷。明杨士奇(1365—1444)撰。士奇，初名寓，以字行，号东里，泰和 (今属江西)人。建文初，以荐入翰林，累官至华盖殿大学士，历仕太宗、仁宗、宣宗、莫宗四朝，赠太师，谥文贞。著有《东里全集》、《别集》、《代言录》(已录著)。此集共二十五卷，有记二卷，序六卷，题跋四卷，碑铭十卷，杂文三卷。末一卷题为“方外”。李东阳《怀麓堂诗话》云 “杨文贞 《东里集》，手自选择，刻于广东”，因不及全集内容充实，所以《四库全书总目》将其录入别集类仅存其目。但全集为九十七卷，盖有后人窜入，因此不全是士奇所自选定者，因而四库编者怀疑此二十五卷文集可能就是杨文贞“自定”之本。此集今有明嘉靖间刻本及明刻清印本传世，分别藏之于北京图书馆和美国国会图书馆。









少师东里杨古文集序

●少师东里杨古文集序

天生间世之□必予之以清明粹温之资际夫重熙累洽之运发为事业参赞经纶辅成国家之盛着为文章宣金石垂□简以彰文明之治夫岂偶然哉观于令少师东里杨古主奇可见矣古江右西昌宦族蚤失怙奋志卓立读书数行俱下既冠涉送湖湘汉沔所文鸿儒硕主所谈道德仁义而所受清明粹温者飬之直而资之湥芳润内融彪炳烨乎外见濡豪引纸才追古伯于是声名洋溢受荐而□际遇太宗文皇帝正位宸极建内阁以严禁密古与淮等七人首膺找擢之命典中秘兼知外制历事四圣熙洽之朝凡大论议大制伯出古居多肆莫余力帝及应世之文率皆关乎密教吐辞赋咏冲澹和平沨沨乎大雅之音莫可谓雄杰俊伟者矣古之立心制行本之以忠贞亮直持之以和厚谦慎以故清议咸归重之洪惟我朝自太祖高皇帝肁开文运儒雅彬彬辈出以古述伯征诸肯烈颉顽下上能几人焉方之当时齐驱并驾复几人焉谓之间世之□莫信然哉淮也孱弱无侣旦夕相聚处聆笑语接矩范裨益良多属以抱疾怠事上疏乞骸蒙思赐归调息旋轸之后零泥迥隔离羣索居荒落殆甚古不遐喜贻书以文集序见属辄以平普之所知古论之共推杳序述如右普昌黎之文李汉序之欧阳之文苏轼序之交辉送映于千百世之远淮岂知言者哉古命也莫奚敢辞正统五年岁次兼申秋八月既望荣禄大夫少保户部尚书兼

武英殿大学主永嘉黄淮序







卷之一

●东里文集卷之一

记

◆记

游东山记

华县重修庙学记

丹桂楼记

务勤堂记

翠筠楼记

退思斋记

朴斋记

永思堂记

宣德二年进士题名记

宾壶堂记

思政堂记

东畊记

梅溪书室记

○游东山记

洪武乙亥余客武昌武昌蒋隐溪先生始吾庐陵人年已八十余好道家书其子立恭善治儒术能诗皆意度阔畧然深自晦匿不妄交游独与余相得也是岁三月朔余三人者携童子四五人载酒殽出游隐溪乘小肩与余与立恭徒步天未明东行过洪山寺二里许折北穿小径可十里度松林涉涧涧水澄彻深处可浮小舟傍有盘石容坐十数人松栢竹树之阴森布蒙密时风日和畅草木之葩烂然香气拂拂龙衣禽鸟之声不一类遂扫石而坐坐久闻鸡犬声余招立恭起东行数十步过小冈田畴平衍弥望有茅屋十数家遂造焉一叟可七十余岁素发如雪被两肩容色腴泽类饮酒者手一卷坐庭中盖齐丘化书延余两人坐一媪捧茗盌饮客牖下有书数怢立恭探得列子余得白虎通皆欲取而难于言叟识其意曰老夫无用也各怀之而出还坐石上指顽童子摘芋叶为盘载肉立恭举匏壶注酒传觞数行立恭赋七言近体诗一章余和之酒半有骑而过者余故人武昌左护卫李千户也骇而咲不下马□驰去□□具盛馔及一道士偕来道士岳州人刘氏遂共酌道士出太乙真人图求诗余赋五言古体一章书之立恭不作但酌酒饮道士不已道士不能胜降□谢过众皆大咲李出琵琶弹数曲立恭折竹窍而吹之作洞萧声隐溪歌赏无隐苏武慢道士起舞蹁跹两童子拍手跳跃随其后已而道士复揖立恭曰柰何不与道士诗立恭拔笔书数绝句语益奇遂复酌余与立恭饮少皆醉起缘涧观鱼大者三四寸小者如指余糁饼饵投之翕然聚已而往来相忘也立恭□以小石掷之辄尽散不复因共嘅叹海鸥之事各赋七言绝诗一首道士出茶一饼众析而嚼之余半饼遣童子遗予两人已而夕阳距西峰仅丈许隐溪呼余还曰乐其无已乎遂与李及道士别李以卒从二骑送立恭及余时恐晚不能入城度涧折北而西求快捷方式望草埠门以归中道隐溪指道傍冈麓顾余曰是吾所营乐丘处也又指道傍桃花语余曰明年看花时索我于此既归立恭曰是游宜有记属未暇也是冬隐溪卒余□之明年寒食与立恭豫约诣墓下及期余□不果行未几余归庐陵过立恭宿别殆命笔追记之未毕立恭取读恸哭余亦泣下遂罢然念蒋氏父子交好之厚且在武昌山水之游屡矣而乐无加乎此故勉而终记之手录一通遗立恭呜呼人生聚散靡常异时或相望千里之外一展读此文存没离合之感其能已于中耶跳游之明年八月戊子记

○华县重修庙学记

孔子之道出于天而有以助天之所不及盖财成辅相品节防范之功夫必有待于圣人书曰惟其克相上帝宠绥四方封人曰天将以夫子为木铎天之生圣人也其必有以任之伏羲神农黄帝尧舜禹汤文武任之以行道孔子任之以明道其所谓道大而天叙之典小而动静云为之则皆非有待乎外者既明于孔子将后有圣贤者作得因之以赞夫天佑斯民之功于无穷故自周而后二千年为君知尚于仁为臣知尚于敬父知尚于慈子知尚于孝夫妇长幼朋友各知所当尚及夫知好善而恶恶知贵王而贱霸知尊中国而外夷狄者皆孔子之功也微孔子斯道不几于熄乎道熄斯民不几于夷狄禽兽也哉自汉以来世主皆知尊孔子厚其礼而尊用其教我□国家君师宇内一惟孔子之道内而京师外而府州县达而边裔皆庙祀孔子冕服南面一视王者春秋有事与社稷等可为盛矣而守令承流宣化有恭有慢则其治亦随之张弛焉金华县附郡城之下盖吕成公何文定王鲁斋诸君子之乡永乐壬寅进士番禺郭瑛来为令袛循德意惇务教育爰及再期士信其行民德其惠县治东北二里所为学甲辰之夏巷民弗戒于火延毁学舍迫及礼殿风怒火烈人罔攸措瑛拜俯叩首沥诚吁神灵应响荅反风熄火殿及两庑弗毁特完周视殿材岁久滋弊宜撤以新方诋于众会□诏有司修饬祀典祠庙邑人趍义咸愿有助遂卜日就事因故益新作大成殿暨东西庑饰圣贤像前建重门讲堂斋庐庖廪周垣咸新作之加于旧规于是令率学之诸生行舍菜礼而教谕李和图不泯其令与邑人好义者之绩具事本末加书介中书舍人陈景茂请记其成夫祗先圣以饬教事理民首务也何幸有贤令克笃用之又何幸成公诸君子德化沾溉其人心之深而致夫兴起相助之易也呜呼邦人俊秀来游其间必也升而之庙湛焉肃焉秉其对越之诚而非僻之心不作退而之学诵焉思焉持其仰钻之志而进修之功不已积习久而德日新业日广处也有以续前修君子之光出也有以任　国家治平之责庶用不泰于贤令与贤父兄之盛意哉是役也令主之助之资者邑士朱士真某某助之计者耆民刘某经始于洪熙元年闰七月某日成于是年某月某日其初建及改迁之故前自有记不复着

○丹桂楼记

五云洲之东距泰和万安两邑皆一舍有半曰学堂里里巨族为萧氏其先徙自吉水之乕溪代有诗书行义为乡人所敬虽未有甚显者而所与交游婚媾率显者也家有丹桂一株莫究所自植里老长相传约百数十年其盘骫偃蹇凌霄汉菽亏日月就下而望之苍然如垂天之云秋高风露清洁花盛发香馥馥闻十数里萧氏之耆耋以其暇率族人聚乐其下长少具在布席列尊俎少者以次奉觞为寿毕则拱侍听长者之训教欢洽之至礼度不渝岁率一再举焉及元季兵乱海内鼎沸萧氏之老者皆没壮而少者皆散徙崇甍飞□荡然无存而桂亦毙于毁矣虽枯根尚隐隐颓垣荒址之间而生意泯然于是□岁远矣萧氏之彦曰孟常独切兴念吾先人之所居吾可以去之而不复乎辛勤归即故址薙芜畚砾营室以居读书学道其中而敬修其先人之德焉既又作楼若干楹与桂相直无几桂之荄者复萌糵数岁而奋拔欝然识者盖知为萧氏复兴之征或曰萧氏科第之祥也遂号其楼曰丹桂又数岁孟常举进士擢监察御史奕奕起声誉九载用绩最升浙江布政司参议而萧氏之显□遂盛于孟常桂亦灵异矣哉夫家之盛衰系乎气运亦必有由于人者盖善德可以致和气凡物之近者必先得其气故随之而盛衰焉田氏之荆兄弟析而悴合而复荣此其证也田氏以友萧氏以孝孝友行于家而家之所由盛也孟常将赴浙江属余记丹桂楼杨于萧故婚姻家而余与孟常仕官往还又十余年故为之记又推其盛之所由者以示其族人子弟俾皆勉焉

○务勤堂记

江夏邓真存诚举进士为监察御史厯八年升山东按察使而名其退休之堂曰务勤以余交游之旧也属为书其所以名之故而自儆焉其言曰真学不足以究道才不足以济务圣天子不以其不可而授之一方耳目之寄纲纪之□□山东古齐鲁邦也凡其守令所治环数千里之□土广而民众其人之休戚治之得失皆吾所当究心也吾将何以称任使而免讥累哉惟是夙夜兢兢弗胜之为惧也又窃念之良骥一日千里如下乘而弗息十驾可至也真之劣也使果能持之以不息之诚亦庶几其可哉嗟乎存诚可为克笃其志者也盖尝察于天之运乎一日行九十余万里而一周明日又一尚而无日不然者以其徤也干之象曰君子以自强不息盖法天之徤以为勤也学非勤无以致夫道治非勤无以底厥功故自古大臣君子于爱君也必进无逸之说于事君也必躬匪懈之行而孔子于学者之问政亦有无倦之教也凡天下之事在于强志而力行其本则在先立乎诚而已传曰诚无息不息则久久则征未有诚不立而能致夫久且征也存诚可为克笃其志者欤追念前三十年与存诚者三四辈邂逅沙羡相与读书诗论之余恣其意于所适或登大别而俯江汉或扁舟浮游南浦赤壁之间吊古人之陈迹或凭高骋望洞庭云梦于落霞飞鸟之外倚长铗而清啸舒胸臆之浩然顾其所自得盖富贵贫贱忧患无一之累乎其心其放且逸如此而为暇有所用志于勤哉今幸遇（前有逸文）中书陈舍人景茂求余记之以先永乐四年进士为监察御史明法意而清操凛然仁宗皇帝监国南京时深所器重历署大理寺都察院刑部皆有能声其升宪长江西也治行尤多而自得禄迎母就飬爱敬兼尽母甚□之以先于余往还盖余知其能孝其所为感□非独居丧时矣斯楼殆将有闻于远哉楼若干楹前临縠水后枕椕峯据兰溪之胜于颜孝子羣鸟助葬处盖相望云

○翠筠楼记

吉水之东桐江之上其地多竹其里名竹溪里之望为罗氏罗氏之秀有曰同伦于竹尤笃好作楼若干楹而环植竹数千挻岁久蕃盛名其楼曰翠筠表所乐也因其族父翰林侍讲汝敬求为之记汝敬之言曰属春景融霁秋气澄彻八窻洞辟天风徐来欝乎如青云泛乎若苍雪俯而观之浩浩如翠涛摇荡于履舄之下坐而听之嗈嗈如金石和鸣于凡席之外至若凉月之夕扬凤羽之蹁跹氷雪之晨挺琅玕而独秀皆楼中佳趣也闲暇而登焉盖使人襟抱清赓万虑不侵超然如出人境而立乎埃氛之表者余曰信可乐也而非有潇洒离俗之资亦恶足以语带乐问伦其有离俗之资者哉夫高台广榭嘉木森布葩花之烂然香气之芬馥管弦歌舞日相聚而欢宴淋漓此豪侈者所尚而世俗之所趍也其固自恃以乐矣然往往朝荣而夕悴不能少待于斯湏之顷其视斯楼虽四时寒暑凉燠之不齐而皆有以乐焉者又岂独清浊之相远哉同伦殆有异乎众人之所尚者欤抑君子之尚于物也有不在耳目之吴意趣之适而在于其德者夫竹中虗外直刚而自遂柔而不挠有萧散静幽之意无华丽奇诡之观凌夏日以犹寒傲严冬而愈劲此其德为君子之所尚而同伦之志亦必在于此欤罗氏邑故家始自印图徙桃林又自桃林徙竹溪吾闻宋有号竹谷老人者高尚绝俗之士也子大经及其弟应雷皆理宗朝进士大经著书有鹤林玉露传于世文献代有足征要之罗氏之尚乎竹者远矣同伦竹谷之九世孙于鹤林为八世其所尚殆有所自邪故推本而为之记

○退思斋记

少师吏部尚书蜀郡蹇公名其燕处之斋曰退思或曰公历佐累朝陡荣一品禄厚而位崇天下之士奔走下风瞻望余光者邈乎不可及矣尚奚退思之为□嗟乎此君子之所为有思也君子思尽其在己者何与乎外哉公以进士事太祖皇帝朝夕近侍十余年而始终事太宗皇帝仁宗皇帝为六卿之首进三孤之重三圣在上知之深信之厚任之专今遭遇明圣所以信任之如三圣而天下之人亦皆有望于公也凡今士大夫贤不肖之鉴别首执事能否之进退皆公司之国家有大政大议系宗社生民之重者皆公与之欲悉底于善也不思而能之乎古大臣君子如禹稷皋陶伊尹周公所思上之为公下之为民皆公职也公能独无思乎退而思其道进而施诸事必使衮职无关庶官无旷五典修百度贞阴阳和时序顺四海熙熙无一物之弗遂庶几尽吾职而有以副明主之德意与天下之人之□不然或有一之弗至即吾职有所未尽故虽燕居独处汲汲焉求诸心而不遑暇焉者大臣君子以身任天下之所为也宋鲁简肃为执政题其私室曰退思岩此其志盖与公同当时称鲁直又称其忠实可大用亦公之所同若遭逢□□□禄之久且盛则公所有而简肃不及焉宜公□□惓不能己于心欤公自始仕至今四十年单智毕虑于厥职恒恐不及而秉议持约恂恂不改其布衣时位愈进德愈厚名愈重□□今之老成人夫何辛国有老成以系百僚卿大夫之承式也哉士奇仕于朝从公之后知公之心间承公命为此记既复于公又书以自励云

○朴斋记

永嘉郭文通精绘事事太宗文皇帝尝赐其名田纯纯既拜命退而名所居曰朴齐盖朴几于纯纯以□言朴以质言繇朴以违纯也绘事自唐虞见于经盖备五采之施而艺之至文者也一色不杂为纯在人为至诚之德　圣明之意其欲约之使复于太古之无事乎三五以前绝智离巧迨夏与殷犹尚忠质至于成周而文盛焉盖势则然矣圣人岂不欲长用古之道哉孔子曰如用之则吾从先进其意可见矣其亦如民之初生赤予之心纯而无伪既长而欲动则私意日滋向之纯而无伪者日丧故孔子之教亦使复其初耳纯之所以名同绘事后素之旨文皇帝之心孔子之心也固欲天下皆纯质之俗斯民皆诚笃之行而况左右供奉之臣哉纯能钦承圣训以名齐居其亦欲朝□起处体诸□诚诸行不使有一息之或间一事之或戾以仰副文皇帝之心而不忝乎纯其有志乎哉□朴之为齐也必忠信以为址静贞以为宇澹泊以为扃简约以为牖斥浮靡之玩谢矫餙之游黔智巧之务执其诚守其一以任乎自然如是而可矣勉称纯也纯为人和厚明敏自永乐初□至后擢营缮所丞上嗣大宝之初升阁门□云洪熙元年三月记

○永思堂记

永乐甲午冬余偕王邦彦司直张伯原刘允恭两司谏还自北京晚出文明门道通州登舟时北风冱寒数人者联辔徐行伯原从子时贵驰一骑挟四五僮奴崇殽载酒追及即道傍民舍以饯皆引满痛酌时贵侍其从父及宾客怡然甚恭惟恐不极其欢也旦出河上氷已合则谋陆行时贵留侍数日为治装具余三人前皆未识时贵一旦相遇相爱敬者盖自爱敬从父而推及之也及与从父别其恋恋不忍之意感动左右盖吾辈皆窃叹其事从父如此于事父母可见矣后闻其家有永思堂伯原为余言时贵年始十三其父当戍辽东老且病不能行即奋身请代方行时道傍观者矜念叹息谓此孱然弱穉冐辛若从役万里海外夫安知其有立否也既及□四顾无所可恃勉自树立然闿疏磊落不肯局蹐在人后既壮其上下皆爱重之独其心未尝一日不在父母侧也既内徙淮阳日望得一归省无几复徙常山护卫今父母皆没矣徒抱无涯之戚此堂之所以名也愿为之书夫父子天性生而致爱没而致思常情所同也春秋常事不书然后世有不能事其父母又有肆己悖道以危父母者矣于时贵之事可书也嗟乎时贵飬不可及矣顾今所得为者持身谨行以图无柰此孝之大节也时贵勉哉遂为之书张氏世家□之广济时贵今寓北京云是岁十有二月既望记

○宣德二年进士题名记

宣德二年三月朔廷试进士得马愉等百有一人国朝廷试天子御正朝亲出制策既第其高下明日陈卤簿传胪天子服皮弁绛纱袍御正朝文武羣臣朝服东西序立传胪既羣臣上贺其词曰天开文运贤俊登庸士□与于斯者其荣矣哉自设科兼取南北士而前十□□科南士往往数倍于北皇上纲统之初诏礼部科举岁取百人南士什六北什四着为今盖简用人材南北并进公天下之道也□是合前科未廷试者一人而其第一人出山东前此南北士合试未有北士占首选者有之寔自今始礼部尚书臣濙言故事有题名刻石太学矧今龙飞第一科宜有示后制可命臣士奇述文臣士奇既拜受命仰惟　国家取士非一途而士必以科第为荣者天子亲擢之也今　朝廷宠科第廷试有录以示中外题名有碑以垂永远夫岂徒显其名哉固望为当世之用太平之具也士平居勤苦学问亦岂徒藉为名哉固特推所学见诸功业及诸天下也名之所在使后人睹之而思其所立歆艳爱慕之无已荣莫大焉不然碌碌无称或所行非所学后将有指其名而疵议之者矣此系其立志与否呜呼可不勉欤于是朝之令典宜有纪士之立志宜有劝敬拜手稽首具书于题名之首时奉命读卷及执事之臣列诸其阴

○宾壶堂记

翰林捡诗莆田黄行中为余言其乡有徐氏者故诗书家居壶山之麓东陇之里累世矣至士德甫始徙居黄石盖去壶山之麓十里所士德甫没其三子长曰孟博不忘厥祖之所居也偕其二弟即其父所筑之前而面壶山作堂名之曰宾壶求为之记余未尝识孟博兄弟而行中端重谨信不妄交际孟博兄弟之为人可知矣宾者敬以接之也父者吾身之所从出也祖者又吾父之所从出□而上之皆吾祖也皆吾之所从出也先儒论礼以立冬祭始祖立春祭先祖盖曰始祖厥初生之祖也先祖初祖以下高祖以上者也冬至一阳之始立春生物之始皆象其类而祭之也象其类有致爱敬之礼则即所居而致爱敬焉者天理在人心自有所不能已也夫岿然而寺乎吾前则吾起居出入无不接乎目接乎目则动乎中怵焉而兴感肃焉而起敬者自无一朝一夕之间岂必象其类而后然也哉吾于徐氏斯堂盖有以知孟博兄弟重本敬始之惓惓也呜呼恒人知爱敬于其父也于其祖盖有间矣况□而上之者哉夫知重其祖其必知重其身又可以推见孟博兄弟之为善者欤吾又闻壶山莆中之最胜处也隐者之所乐而神人仙子往往出没于其间夫徐氏之祖有灵焉其必不去此而精神相感气类相通其必有致爱敬而受福者欤堂凡若干楹作于某年月孟博之弟仲曰某季曰某皆可为徐氏孝孙云

○思政堂记

治事之后堂名思政者求善其政也为政有道也未得夫道必求诸心方清静无事不与物接之际灵台湛虗道无不存一念之兴则道随着焉故凡官府皆有退处燕休之居岂徒息劳而佚倦哉亦以专一其志而将致夫无穷之道也广德州及所隶建平县凡民之户几万几千有奇田之税岁几万几千有奇且在邦畿之内也于为之守而善其政殆难矣哉庐陵罗坤泰之为知州也勤其政而爱民如子蚤暮察其所欲恶尽心而为之州治之后有堂久圯矣因其旧葺之而加闳焉闿爽靓深喧嚣之声尘杂之迹皆不及可以疏畅烦欝澄心愿神而启发灵智公暇则于此用其心于所未至名曰思政之堂问求余为记君子居官本之为持身上之为事君下之为治民五者其要也必端其在己而勉于臣职不使有所不尽厚于民生不使有所不足夫欲其然也其道有不思而得者乎庶事丛脞乎前而人异情时异宜也欲随事酌其情权其宜而不由乎思可乎猝有过举焉不远而复亦未必不由乎思也入而思之出而行之政有不善焉者冥矣坤泰可谓得为政之道欤坤泰永乐戊成进士由庶吉士擢今官和厚明敏而有志焉为广德未踰年吏部尚书蹇公奉　诏廵抚过之民耆老年余人诣公言知州之贤能仁爱已也其得民如此非得为政之道而然欤如其求道而不已焉将民之戴之岂有穷乎且后之继坤泰而居者无穷也如皆求其道而不已将民之戴之又有穷乎以是复坤泰为记而并以告夫来者

○东畊记

客有过余谭东畊子之事者曰所居吴淞江之上九峰三泖之涯其为人质实无声色之娱惟勤穑事岁东作既兴每旦率子弟载耒耜畚锸往治播种暮乃息或日中躬任饷馌有余暇而天日融霁曳杖行□间察视所不及迨夏耘其勤如之秋获勤亦如之计其岁中三时之日率什六七在田岁以为常有爱之曰盍少自逸耶曰吾民耳顾无他材能可以裨于时又不自力以食及欲仰食乎人耶而其积有余遇公府徭赋令下必先趍事曰凡吾民得安乎田里足乎衣食无强凌众暴之虞而有仰事育之乐者上之赐也吾既无以报大德又不尽力于此何以为人乎余闻客之言叹曰呜呼世之人盖有非其力不食者矣如惓惓于　君上之大德不敢忽忘非知本者能之乎诚使世之为民者其所存皆然俗化可厚而刑罚可以无用也客闻余言曰愿书之遂为之书东畊子潘民字大本东畊其号余未尝识东畊子皆得之于客客为中书舍人潘谦盖其兄云

○梅溪书室记

梅溪罗宗智甫惇德博学藏书甚富盖自伏羲至于文武自周公孔子至于周程朱张自经史诸子至于稗官小说其书多具既以为自修之资又推以教其子孙及其乡人之俊秀而名其藏书施教之居曰梅溪书室间命其子敬来京师求为之记夫道原于天命之性而行于彛伦日用之间其所以然者则具载圣贤之书而古教法必先致知深造而不已则有以明夫性德体用之全而成已成物亦将驯至大至善之域矣故学必本乎读书书固不易得也而况处乎山林僻远幽敻之地哉使得书而读而又得师若□溪书室然者非学者之幸欤推其本非由于宗智甫也仁欤梅溪在泰和东南两舍许其山水环抱明秀其原田广衍弥望皆沃壤处乎是者皆有以厚其生而适其意无慕外之累而其人又多秀敏惇厚之资则其于为学宜易成也前二百年溪之东曾秀峰先生以清文粹德教授于乡文丞相实出其门虽丞相非一师而曾氏在其里塾要其所浸溉深矣令罗氏积书以教将无继昔人而起者乎罗族出清湖故庐陵世家有科苐于宋兄其徙梅溪至宗智甫盖七世云

东里文集卷之一







卷之二

●东里文集卷之二

记

◆记

石里茅屋记

常州府庙学重修记

稼轩记

滁州重建辞翁亭记

寿征庵记

竹林清隐后记

樵雪斋记

石冈书院记

齐寿堂记

颜乐堂记

江阴县先圣庙学重建记

文丞相祠重修记

杨氏祠堂复建记

○石里茅屋记

石田茅屋者刑部尚书太梁赵公以名其宴休之居也士之有道也不以贵富贱贫而易其所守盖道内也贵富贱贫外也主乎内者既定则凡其外者举不足以夺之故穷不加损焉达不加益焉颜子有王佐之才使得时而行之其心固不改箪瓢陋巷之时而孟子亦称柳下惠不以三公易其介盖惟中之所守确乎不可拔而以之遇则可以建功不遇亦可以自乐非志于道者不足语此公少尝乐于耕读而有志用世既发身科目事太祖皇帝为夏官属超迁浙江参政太宗皇帝临御征为少秋官改冬官又改春官遂进大宗伯改大司马仁宗皇帝嗣位惓惓于慎刑罚又改大司寇遭逢列圣扬历中外三十余年预大议辅大政位高而禄厚自恒情观之则向之韦布所乐岂复有一毫尚留念虑哉然此非可以论公也公学博而识远志高而才大推其心盖惟天下宁谧　朝廷尊安生民乐业边境无事公之乐也矧今圣明在位方图任老成公宜益摅嘉猷以辅建太平安得慕彼而违此哉而平昔畎亩之不忘于以见其心非酣溺于富贵其风可以廉贪而敦薄者盖于士俗有警焉士奇与公同□朝二十余年相知为旧间尝属余记其石田茅屋余重其可有警也遂为之记

○常州府庙学重修记

学校王政之大端民有飬而无教则不可与图治故建国君民教学为先教道行民知务德斯风俗可厚人材可兴而治效可得自昔为天下盖未有□学校而能为治者我　国家自祖宗之世崇重学政皇上缵承大统益敦饬励而郡县奉承有祇有怠故学之振举有能有否常有学数百年中厯兵□屡毁屡复洪武初庙学一新加于旧观岁久而敝永乐初撤而再新益加其旧既二十年庙学复赦时郡守贰咸阙推官杨谊自监察御史来独署郡事进谒先师退就学馆顾瞻嗟咨曰是可后乎即谋修葺而计费甚巨方事营度郡之好义咸愿有助出赀市材诹日鸿工仆者植之倾者正之撤壤去腐易之以新工善□良既坚既好庙自大成殿东西序戟门灵星门学自明伦堂志道据德依仁游艺曰齐及宾客之位会馔之舍至于庖廪靡不具完彩绘焕然不浮于度是役也费不出公顾为之有道民争劝义经始于某年月成于某年月盖始终皆谊之勤而后知府于文自山西按察佥事来同知张宗琏自大理寺丞来同志恊赞用充记事时大理寺卿胡公槩奉　命廵抚苏常诸郡亦勤助相盖政之张弛存乎人郡县吏有不知究大体祗德意而旦莫弊弊案赎期会以为能趍走迎饯以为贤者固不能知飬民为何事其能知学校教化之为重哉之数君子皆起家进士知所先务宜其克恊于斯举也常自太伯延陵相继让大利其人至于今知捐剥为义也自子游亲承孔子之教而率人于学道其遗化犹在乡也矧今为畿内郡涵濡圣化之密且久宜其兴起于善之易也则游学于斯必有仰惟圣朝之德意及诸君子之用心乡人长老之劳勤而作其自励之志将见教化益行贤才不乏乡闾礼逊骎骎乎治平之盛者皆自兹始于是府学教授余学□等谋记其成而属江阴县学教谕陈孟旦来求文而能道修学之详者今礼部尚书郡人胡公郡人之助义者众周孟敬朱善庆其臣□欤

○稼轩记

夫务适乎己而无天下生民之思者凡民耳士以及人为□道明于己而或退食其力求幽闲无用之地以自适焉者盖安命守义不择己者之为而非士之素志也古之君子□往昔然每和王行敏通春秋大议志高才博喜谭当世事□人□会行敏出论说娓娓于视今富贵有位人当其意者无几评□是非高下持礼义曲直人不少□□人以义正过行敏率能屈服甚或如之□□亦不□也此非其能明于内□岂苟为自高也故其父柏□先生尝佥藩宪典大郡有惠利于民弟行俭今为学士于翰林掌　制命天子左右誉望蔚然行敏独家食澹泊自适曰士各有命安吾义与命耳买田百□亩于邑西半□□□庐舍田间躬率僮奴治耕堰求为■〈阝唐〉备旱干其用力勤岁获常厚鸡豚之畜日蕃而□兼鱼鳖菱芟之利日用所需悉具饱食无事读书茅檐之下声闻林外天气晴煦不之舍南之舍北与□农相娱嬉或数月一入城就其素所知已晤言少□掉臂遽去其宴息之居数楹质朴闿爽题曰稼轩轩之前天柱三顾诸峰苍然秀拔而大江横其下启北户而望则武姥之山巉峭奇特而吏胥一迹不及门嘉客时至野服出迓相与坐轩中必具酒酒酣击瓦缶歌古人田园之诗乐客客或问平居所侣指■〈阝唐〉下白沤及窓外修竹数干挺曰何莫非吾侣也盖终岁悠然忘世荣辱行俭在京师闻之跃跃有歆艳之意已而其同寮君子闻之皆有歆艳意相与赋稼轩之诗余窃叹曰士知命而乐非贤者不能然命岂一于穷与达哉贤者亦岂自弃夫天之所予已者而终不用哉观行敏所用于己责于人又岂幽人处士可以终其身也哉盖昔人有稼名其轩者矣彼未必有行敏一日之乐而其惓惓当世之心未尝已也亦其不忍自弃夫天之予己者也古今人岂相下行敏有不反而思作而跂乎行俭既稡稼轩之诗寄行孰余于行敏非交游一世之好故请以余言书诸□中使勉焉

○滁州重建辞翁亭记

三代而下以仁厚为治者莫踰于宋宋三百年其民安于仁厚之治者莫踰昭陵之世当时君臣一德若韩范富欧号称人杰皆以国家生民为心以太平为己任盖至于今天下士大夫想其时谕其功景仰歆慕之无已也而当时同朝有君子焉小人焉君子不容于小人不能久安于中或暂黜而遽还或屡摈而复用而终能显其功名者由其君之明也欧阳文忠公以古文奥学直言正行卓卓当特其凛然忠义之气知有君而已佑有道而己身不暇恤其暇恤小人哉而小人皆不便之故一斥夷陵辱斥于滁既复起历践清华从容庙堂与诸君子坐致国家于盘石□安者非由君之明乎考公在夷陵岁余在滁阅三岁皆无几征迁谪之意方日□保民而与民且莫相亲相娱乐若父子然者君子之道国无往不自得也我仁宗皇帝在东官览公奏议爱重不已有生不同时之叹尝举公所以事君者勉羣臣又曰三代以下之文惟欧阳文忠有雍容醇厚气象躬尽取公文集命儒臣校定刻之永乐庚子□被召赴北京过滁登琅琊山问醉翁亭但见寒芜荒址□醉翁亭二贤堂六字隐隐岩石间顽时滁之守臣无足语者顾其从臣曰邦先贤之迹弃不治如此其政可知矣太息去之后六年太仆寺卿赵君至赵君素慕公之贤又知滁之人思公不忘也出□倡其寮及滁人复作醉翁亭□刻公所为记寘亭中亭后作堂以祀二贤二贤者王元之及公也元之至道二年自翰林学士出知滁州其文章及立朝大节与公相望合而祀之因滁之旧也醉翁亭之前旧有六一泉疏导加石甃焉百费所需不出于公而加于旧规于是滁人岁时谒拜二贤退而歌咏公之文章又徘徊泉上如亲见公之乐乎此也而有以慰其不忘君子之心焉昔召公布政南国后人思之至不忍伤其所息之木而况公尝乐于此者乎君子之感人心固自有不能已者而非有贤者倡率于上则亦莫能遂所欲为此滁人所以有待于赵君也赵君名次进宇孝礼天台人发身科苐累任显官自广东布政同参政迁太仆卿于滁岂弟敦厚明达大体所至为所当为以贤能称相浙举者太仆少卿苏实庞埙丞杨文达孙暠宋载刘璧主薄舒伯冶及滁人禇士良等十人经始于洪熙元年四月成于宣德元年正月于是士良等请文记岁月其成之又明年二月甲子记

○寿征庵记

永嘉黄思恭先生始春秋七十有二将营寿藏于郡城之东大罗山先茔之次卜日之良先生与其族姻望□咸往视工先事之夕甘露降兹山凝积松栢之上有巨松直所营之竁其积特厚弥布柯叶皎如雪霜拨而食之甘若饴蜜其姻王止中曰此　国家飬老之祥殆先生之寿征欤或曰瑞图不云耆老得敬则松栢受甘露意者　国家将致礼先生者欤止中赋七言长律一章欤以为先生寿寿藏成之三年先生之子淮时为右春坊大学士兼翰林侍读蒙太宗皇帝恩封先生为奉政大夫右春坊大学士后十有三年淮积官至荣禄大夫少保户部尚书兼武英殿大学士又蒙仁宗皇帝恩以其所受散官及三职封先生又从淮奏以少保禄归飬于是先生春秋九十有三康徤和豫聪□不衰所谓飬与敬者备之矣然后其乡之人忻悦嗟叹谓止中与或者之言之明且倚也夫可欲之物凡出乎人者可以力致惟出乎天者非人力所能天盖可以诚动焉人寿富康宁诸福皆出乎天而备于一人之身鲜矣人寿臻于耄期百有一二焉耄期而兼富康宁盖千之一二加有　两朝之荣命龙章褒拂秋荣一品朱衣玉带坐享厚禄之飬为天下所歆艳者求一于万不易得而黄先生备之何其盛福也哉易曰视履考祥于以见先生好义之诚恒久不已欤诗曰永锡尔极时万时亿又以见福之于善人且未尝不豫定之欤黄氏之祥可征已其寿藏之侧作新室若干楹先生所时嬉游者也尝取止中之言名其中室曰寿征之庵淮属士奇记其岁月士奇与淮联官视先生父执也窃喜闻寿征事故敬为之记甘露降于永乐庚寅十月巳未庵建于明年辛卯七月甲戍记作于宣德丁未七月甲午云

○竹林清隐后记

士能安乎其内而不为外物动即其身所处不间于贵富贱贫夷险靡不得焉若是者非其察之审飬之素定不能也西昌陈一敬君其几于是哉君疏达奕朗耿耿负气义髫齓时丧其父已有志务尚日挟册从先生学士讲说且学为文章传道理弱冠出为里塾师以资飬母所居在邑东有竹数万竿中作小轩为藏修宴游之处然少所往来独深与邑中陈孟省好孟省为人狷介刻厉学问其疾流俗人不直魑魅鬼魊独与君交披肝胆相向莫逆也两人者或一日不见即其意不释时孟省大父海乘先生以道德为江以西学者所尊亦甚爱重君时来其家留坐小轩中为启析性道或瀹茗或取酒相酌为乐因名所居田竹林清隐先生既为文记之居十余年平川大夫闻君之贤辟为学博士使者奉书币就其家起之西昌之大夫闻平川使者来曰吾邑之贤者吾不能举顾令见举于他邑之大夫吾何名为邑即躬诣其家请见状其行义举送之于　朝遂以为荔波丞又改贺县丞两县皆在广右其民杂夷獠不尽驯服君抚之皆得其意至今民意或有所不适即喟然以思曰安得复见陈侠抚我也君既仕有民人社稷之寄食有禄出入有舆马台隶而其所自处泊然盖不异昔之在竹林时也既历佐两县辄罢罢辄复穷归视某家萧然操畚锸治园田布衣蔬食暇则取古人书诗涵泳其中休休自足视乡之宦达所得意非有加乎是也夫能不侈于达者亦不戚于穷世之人一得一失忽而为虎怱而为鼠不能不动乎中者要皆无所见有所见或无所飬飬之而久久而定定而安则凡触于外者举不足挠乎中也如陈一敬君可谓不挠者欤君尝与余交其女兄之子翰林庶吉士余学夔告余曰舅氏所存如此不为书之可乎故书所知者以附陈先生记竹林清隐之后

○樵雪斋记

樵雪斋者吾邑王伯彰藏修之所也藏修之所而名樵雪者着其志也其言曰人之生皆有所业农业于耕将厚获丰敛■〈衤谷〉于身而足于家士业于学将德修有达声誉流而爵位显推于其它业无不各极其所得也然耕稼或有水旱之虞富贵或有忧患之干夫为民之业随其力所至无大得亦无不得蚤而作夕而休无虞乎水旱忧患超然而独乐者其惟樵乎故樵吾之所乐为也吾又耻夫世之人汨处淟涊溷浊辱其身而不知侈然以为得故窃有慕乎贞素清节之士而常寡遇焉吾所居在澄江之东一舍许梅花冈之麓每岁晏闲暇空山大雪上下皎然一色独处斋中静而玩之以为极天下之洁清无以踰此盖有以契乎余心此樵雪所以名吾斋也于是可以见其志矣夫天下之事苟处之能不戾乎道不役乎物无不可以安其身而适其心然士之蹈高怀洁者往往卷其所畜处众人之所弃泰然自足视众人之所趣不啻一秋豪之轻此虽未必当乎大中然其所自贵重视夫恌焉窃冐无禆益于时与辱己而枉道皆卒之为天下后世僇咲者其相去岂直倍蓰什伯□孟氏有言人有不为也而后可以有为则世欲简求贤才以为用者必在此而不在彼伯彰磊磊负气义慱涉书史有才具尤工于诗歌其果久于在下者耶伯彰名某王氏居梅冈若干世盖邑着姓云

○石冈书院记

吾邑萧自诚先生来京师属余记其石冈书院余与先生之子翰林庶吉士省身交尝闻书院□坏始末石冈在邑东南半舍许仙槎江之西梁萧子云十七世孙讳逊者始自峡江徙居之逊七世孙讳仪凤宋举漕贡始即其居之近作书院聚宗族乡人子弟而教之仪凤之子子安为王府掌计从文丞相举义事败覆其家书院亦废掌计之从子福可明经擅为古文诗赋复作书院又废于元季之兵　国朝混一海宇福可之孙则善复继作之而隐居教授其中盖先生之父云吾尝窃谓吾郡之俗所为可重非他郡所及者其民务义修礼尚气节虽至贫不肯弃诗书不习至贱者能诵孝经论语晓知其大义凡城郭闾巷山溪林谷之中无不有学富贵者遇逢掖士必敬礼之不敢慢易而尤重世族苟其世贱后虽贵盛人固不愿与齿而彼亦不敢以其贵盛加人吾乡之俗此吾何以知其可重也吾尝下彭□沂大江浮洞庭游乎楚郢之间又涉淮道舒而东上下数千余里或行数日不闻弦诵声观其人之所务朴者事渔稼智者趍贾贩以逐什一之利率资大势厚者为雄长不务乎诗书礼义不重乎逢掖之士也不辨乎世族也吾未尝遍历于天下而齐鲁古称诗书礼义之国今闻其俗犹不类于古昔然则论风俗之善恶必由乎教学之废兴故先生治天下皆拳拳兴学于家塾党庠术序亦各有制焉石冈书院固古人家塾党庠之制考其创建以来虽屡废之亦随有贤者起而复之不至于终废吾郡之不废其学类此故其风俗所以可重者有由也呜呼一郡一邑之中不废其学两俗有可重况于为天下之拳拳于学也哉是不可以不记

○齐寿堂记

齐寿堂者翰林庶吉士欧阳俊奉其祖三峯先生祖母韦孺人之堂也先生生元皇庆初元今九十有八年孺人生元延佑六年今八十有九矣皆耳目聪明康徤和豫孙曾绕膝屡受　国家飬老之泽光荣甚盛此堂之所以名也俊登第授官与修永乐大典书成请于　朝乞归省焉且行求余为记其从兄国子助教贤又为余言三峰先生及孺人之善曰宜为之记欧阳氏居泰和之西蜀江之里其先与宋少保文忠公同出吉州剌史琮其居蜀江十数世积善累仁其族姓之衍赀产之畜诗书礼义之习愈远而愈盛至先生阔达廉重言动率依于礼法而忠厚以为主恒戒其子孙及其族人曰必饬行为儒者以无忝我欧阳氏处乡人必本于忠信盖欧阳氏之族有三峯先生而后益敦于德义文学乡人有三峰先生而后益劝于善邑大夫岁举乡饮谋宾必曰三峰先生孺人归欧阳氏七十有六年以孝敬事舅姑以勤俭佐君子以雍睦处族姻以仁善道子孙此其所由寿康也欤洪范五福寿为之首礼八十九十曰耄百年曰期皆寿之至也抋耄期环百里之地有一人焉以为至异鲜能以两见也或有之不皆出于一乡一里也而况出于一家之间又共牢而合卺者哉盖考其初生皆当天下无事之时其本所钟已清宁纯固既壮而未老又遭我　国家太平熙洽之运淳厚灵长之气被于人物固宜光润绵永而先生夫妇又承之以和平贞静宽■〈衤谷〉乐善斯以独得其厚弥寿弥康联芳荣于晚岁沐天泽于无穷此虽先生伉俪同德合庆盖亦　国家之泽矣先生字以忠三峰其别号云

○颜乐堂记

庐陵胡则颜名其所居堂曰颜乐其志固望希于大贤君子之地乎间求记于余嗟乎其可以易言哉夫颜之乐极其学之所至心与道一而于出处动静从容安适无往而不得斯其所为乐也其可以易言乎然颜之乐虽乐其在己者其心盖未尝一日而忘利民也孟子称禹稷颜子同道道在是即心在是得其心而后可以言其乐也则颜诗书故家其为人敦厚详慎外和而内夷志在利人善医闻人有急虽风雨寒暑昏莫趍赴恐不及比以名医征诣京师京师士大夫家闻则颜善医奔走迎致无虗日则颜为医不局于一科其所治无不良效其或一见曰此不可治即不治而去虽更他良医治终不治翰林沈修譔一弟甚爱之忽病目求诸专科之医一医曰疾本深矣不可责近效药之半岁其或庶几也一医曰当施大药非五百缗直不可言已皆竟去不顾沈修撰欋遍求医之良得则颜则颜视之曰此风毒所侵耳即治不过五日愈药之五日愈胡学士女兄之夫病伤寒时在丹中求他医往治医问所病证曰此殆死也不肯行胡公百方强之且约厚赀谢始行明日还报曰其果死也更求则颜则颜往脉之曰此病欲觧矣施两剂而愈继复病数剂愈司纯芮洗马病目其剧如沈氏往求则颜则颜曰此可三日愈药之三日愈翰林周编修得痿疾剧初　朝廷命蒋御医治未几蒋有使命出外他医弗能继也则颜继之竟愈既而周之家人皆疾他医皆难之迎则颜则颜皆愈之庶吉士刘孟铎暴病亟甚恒所往还亲爱者环视之悚然则颜素厚孟铎脉之摇手曰易易耳无怪也施数剂愈进士曾用常两足肿则颜曰当急扶元气肿不足治也他医曰当急治肿曾信他医则颜争不得数日卒翰林庶吉士陈孟京始得疾则颜视之怆然曰不及矣众未信之走致数医治卒不治余在京师目见其治效彰彰如此每愈一疾辄自喜而人德之与否不计也即知其不可治辄忧形于面此其心之所存可知矣夫其心之所存与志之所慕者苟不相倍因是勉勉自修积诚而不已则大贤君子之地未有不可几及焉者孟子曰颜何人哉则颜归而求之可也则颜与余同郡故为记其所能与其所存者如此便勉焉

○江阴县先圣庙学重建记

太祖高皇帝正大统之三年诏岳镇海渎封号如古制以山水称忠臣烈士称当时初封出于历代所加者一切罢去孔子明先王之要道为天下师以济后世非有功一方一时者比封爵宜如历代所尊崇着于令典垂之千万年而定鼎之初首建学立庙京师亲临释奠又诏通祀于郡县又诏罢从祀之戾于孔氏者所以揆前圣之大中而垂永代之鸣范也夫孔子之道天之道也国家生民不可一日以无者伏羲神农黄帝尧舜禹汤文武行斯道于上孔子明斯道于下皆圣人也而使后之继伏羲神农黄帝尧舜禹汤文武之位得以行斯道者孔子之功也论其功而隆其礼　明圣之心也列圣相承益钦益至繇是自京师至于海隅郡县皆有庙学其人皆知孔子之道尊且大而况邦畿之内且延陵采邑先贤礼让之化未泯其人心向慕兴起为何如哉江阴县学岁久而弊侍郎罔君廵抚过之慨然兴叹曰庙不饬何以妥明灵致诚敬学不饬何以兴教化成贤才忱奉　朝命来事宁有重于此乎□□而新之为县者闻之悚然曰此吾职也敢不祗承民耆老闻之虽然曰此以善吾民也吾其可坐视于是相与合谋赁工市材易故以新作大□殿十有六楹前作东西两庑各若干楹殿之后为明伦堂若干楹左右为两斋各若干楹庖廪门垣咸备以固高敞弘丽加于旧规由是县长贰学官诸生岁春秋行礼庙庭对越有严秉虔将事用称　朝廷崇祀先师之意而诸生退即于学敬修所业以求无作于古圣贤将上以光　国家之用下以厚邦邑之俗所系岂细故哉训导严顾书来请记庙学之成夫受命在政教之任而能知本源之意有倡有随恊志毕力不费于公不劳于众以咸成功可为无忝而为民父兄于义事奋起趍赴皆如当然又以见人性之善而　王化之被皆可书也肇斯举者周君名忱永乐甲申进士累官工部右侍郎其廵抚江南诸郡适岁荒歉劳心赈恤民赖以济而所至勤于学事相斯举者知县朱应祖主□胡忠而忠始终效勤耆民周孟敬朱善庆等皆助资曹宏黄惇等分董役事经始于宣德六年二月成于明年六月记作于十年十有一月呜呼后之有政教之任于斯为民父兄于斯者可以鉴矣

○文丞相祠重修记

孟子曰我知言我善飬吾浩然之气知言者尽心知性而有以究极天下之理浩然之气即天地之正气具于吾身至大而不可屈挠者知之至飬之充而后足以任天下之大事天下之事莫大于君父文丞相甫冠奉廷对即极口论国家大计未几元兵渡江又上书□□□近之主迁辛议者以一人心安社稷固已□尽□下矣自是而断断焉殚力竭谋扶颠持危以兴复为己任虽险阻艰难百挫千折有进而无退不幸国亡身执而大义愈明盖公志正而才广识远而器□浩然之气以为之主而卒之其志弗遂者盖以天命去宋也虽天命去宋而天理在公必不可已故宋亡其臣之杀身成仁者不少论者必以公为称首公事具宋史而公乡人刘岳申抚公所著日录呤啸集指南录集杜二百首及宋礼部郎官邓光荐所述替府忠义传以作公传视史加详实焉此京之有公祠洪武九年前北平按察副使刘崧始建于教忠坊今顺天府学之右而作塑像焉永乐六年太常博士刘履节奉　命正祀典始有春秋之祭于有司岁以顺天府尹行事宣德四年府尹李庸始至谒公祠下顾瞻祠宇弊陋弗称遵用　诏旨葺而新之而凡祀神之器靡不备具又求刘传刻石将使人人皆知世之为臣者光明震动焜焜烈烈有公也于乎忠孝人道之大节治化所先而崇礼先贤表励后人尤守令之急务庸其达为政之本欤庸字执中保定唐县人宽厚明敏自太学生授工科给事中上亲擢为顺天府尹爱人之心剸繁之才上下皆称之而尽心学校敬贤尚德如饬昌平之狄梁公刘谏议祠而严其祀事之类皆其知本之务皆可书也因并书之以示来者

○杨氏祠堂复建记

士奇一岁而孤上赖祖考之佑毋失人之保育教训用克成立然素窭既壮而仕积其禄入始□理田庐盖先庐悉毁于元季之兵而故址在邑之学宫之北者诸父兄以窭而售之人矣仁宗皇帝临御进士奇官秩禄赐加厚始克以五十余年寝食不忘之心五倍元售之直而复故址乃命稷治居焉居之右故有祠堂亦毁于兵遗弊室数楹则族父之窭者假息其中历三世矣族父之先有故址在邑西为横民所据已久力不能复至是代厚赀内据者为复之而使其孙归治居焉遂命稷循故复□祠堂古知礼君子营宫室必先祠□□奇之不能盖复之于人者有先后也吾高祖以前居邑东清溪之上暨曾祖始徙学宫之北居与祠并作焉作四十年而毁于兵又二十年而沦于异姓又五十有余年而余始克复之既失而得既毁而完虽辛勤积累而非祖宗仁厚之泽何以能致哉祠成祀四代岁时行事悉遵朱氏礼杨氏繇吉水徙泰和清德正学代有绍续逮吾曾祖发而益弘有惠及民有传在史祖考以来或仕或处履道执行清白之节靡有间焉覆被及余夙夜懔乎荒坠之惧而今春秋七十矣顾吾之子若孙其可一□忽忘先德而不图惟敬承之哉承先之道仁与义其要也学以明之诚以行之而持不息之功若是者岂惟无忝祭将受福焉盖明德者格神之道也父子祖孙本同一气幽朗相通不相违也惠之则神歆而福降悖之则否而皆阴鉴潜察于平居日用之际矣匪直奠荐灌献之顷也凡后之有事于斯堂者不俛思而笃行可乎故书所以复建祠堂之故而又书所以感格神明之道以示吾后人堂不易旧规经始于宣德八年正月成于是年八月明年正月壬午谨记

东里文集卷之二







卷之三

●东里文集卷之三

序

◆序

赠医士陈名道序

赠蒋医士序

送梅清隐游武当序

赠曾士荣序

送钟用之还苍溪序

赠谢敬常刘彦达彭永新赴京序

送刘仲珩诗序

送杨仲宜诗序

寿尹先生七十诗序

送王澄渊序

送鲍教授诗序

鲁林怀思图诗后序

郭氏续谱序

桂岩集序

送陈叔振序

送余侍讲序

泰和王氏族谱序

○赠医士陈名道序

江汉间其俗尚巫有疾不事医唯走巫求祷焉徼幸以治载醪牲实篚造谢巫之庭唯恐后即不治不咎巫必自反曰我之弗虔不敢怀纤毫怨憝且虑复有求也间有知巫之妄而从事于医又罕遭乎良焉素不明阴阳表里脉治之说而称医之师医之师其治或投数十剂不效而又增剧者故虽什伯中复有一二精其术人弗信之矣江夏宋惟宪其弟病且殆凡与惟宪关忻戚者皆强之祷巫惟宪不应方慱求为医之良者有进陈名道既至诊而药之旬浃遂瘳惟宪谒文谢焉夫医圣人之教也圣人忧民伤于寒暑饥饱劳欲有至乎夭死故为医之教使得保终乎天年者也巫者古以事神非有盗神之号以欺人也今盗神之号以欺人人亦安其欺虽百死不悔于乎先王之治天下有假于鬼神时日卜筮以疑众者一拘杀于司寇巫所为疑不既甚矣乎故巫不诛医不行民得保终乎天年者幸也然使今之信医者皆惟宪为医者皆名道巫不足诛也而一惟宪一名道巫其□□矣乎吾喜名道有成又重叹乎圣人之教也于是乎言洪武廿二年冬十有二月既望庐陵杨士奇序

○赠蒋医士序

凡至剧之患欲薙而去之必积渐而功立何者其剧也非一日之致故去之亦非一日之力流水之盈繇寸尺以进乎寻仞决而涸之一举手之力哉必若闲之于始萌坊之于始达斯力省而效速吾见今之人婴乎疾疢也触寒暑风雨肆嗜欲食欲劳膂刀筋骨虑思其始漠然若无所与乎已及岁积月累既痼且亟方委诸医疗而药□进弗效即诟为庸浅屏去虽十数易医皆然厎死无悟者江夏陈希远病三阅岁谒数医皆无近效最□谒蒋添祥氏曰非六十日弗瘳砭以伐其坚焫以夹其会药以室其虗及期而瘳今之医去古远矣始则试中则审终则致其力者盖通术也求之者诚不计久近而一委之成功宜鲜不有效惟夫名是而实非者不可久任而□速易也若添祥者其可以久任而不可以速易哉希远德之求余文为报并着久征之说云

○送梅清隐游武当序

江夏梅清隐温厚明敏而废于盲不得效用当也既壮弃其家去郡城之东长春山之下从学道人简中阳居以习长生久视之诀固门崇垣閟足迹不出人亦罕至其处或时提青囊卖药行西市中人见其肤肉肥腴双颊渥渥有色虽目不及视轻袂飘飖不可追逐皆疑其有所得者而清隐弗是也居无何中阳以为学非游不充闻武当之山与人境辽绝其中多异人炼士而拂衣往游矣又无何清隐慕其师之为将由大别泝洞庭道荆门望方城岘首而去吾闻昔列御寇好游壶丘子曰外游者求备于物内观者取足于身又曰取足于身游之至也列子信之而不疑清隐能信其说如列子之不疑乎不然斯行也将不遇壶丘其人者为子倾倒哉遇壶丘其人而为子倾倒则反而舍也吾知有与子争席者矣士有为时以道行者求余首序云

○赠曾士荣序

古者论士先德行而后文艺后世重文艺故士有敦行寡文者或屏弃不录士荣游邑庠其孝友行于家忠信重于乡问学信于师友今年部使者行郡县励新学校考诸生经义不治者罢黜为吏以惩而士荣□在遣中知士荣者莫不枉其去曰此非世所称敦行士耶非以尺枉遂舍其寻边耶抑固其有命耶士□□行来告别吾与士荣皆陈之出也属卧病山中不得往饯□乎子往哉吏何足以辱子三代之时诗书法□同一理也其后始由诗书曰儒由法律曰吏夫吏不根儒或盭于道儒不达吏或滞于用子根儒以治吏理核而务适功立而誉显将不由吏以禄重禄跻高□乎往哉士荣哉令圣明更化率古论士以子之行将必有能知必有能言者矣吏果不足以辱子也遂书以壮其行

○送钟用之还苍溪序

吾友钟潜用之以乡贡进士授保宁府苍溪县学训导明年谒告归省踰月复行吾一邑之士皆咨嗟叹息曰当　国家熙洽时儒术柄用士通一艺名一善者无不登荣跻要遂展其所蕴用之以闳通之学迈往之识忠贞仁厚之节奇伟慱赡之文而不阶显庸乃弊弊然以一校官走八千里荒落之区而不得施其所抱负用之固当如是耶用之方觅觅然治行李就道无几微穷戚之意见于色余曰君子之于道不择事而行不卜地而处用一乡则道征于一乡用一国则道征于一国用天下则道征于天下曷往不得哉昔夫子欲居九夷犹宜于委吏乘田之职今苍溪虽远王邑也校官虽卑儒官也吾居王邑守儒官谈周公仲尼之道以淋其人正其俗吾之道行矣吾何穷戚哉或曰用之笃孝人也二亲俱七十垂白乃去此即彼不获朝夕在侍其谁不戚戚于中耶余曰人贤父母之志固有乐其子之行道者用之以是乐其志可以为孝朝夕云乎哉于是众皆知用之能躬夫孝之大者其不穷于下位也必矣相率为诗送其行而余为序云

○赠谢敬常刘彦达彭永新赴京序

万安于泰和密迩同乡也余与谢敬常刘彦达彭永新皆逢掖诵能周孔同道也繇吉至舒一千里两炉并载联行比止时时互过从取醪茗觧羁寂相讲论吟咏为娱同好也敬常彦达选进士当赴春官永新以业成上游大学连茹而升而余方疲于奔走将弛担南还于是乎出处之不同也万安虽小邑士生其间多敦厚明秀沐教育之泽歌鹿鸣而起者内而词林颂台之任外而郡守县令之寄于时多有誉名今三子者积学执德志笃而识远才优而务通相继以□又际　国家求贤若不及之时将不皆有誉名于时者乎若是者吾虽处犹将与被光荣于蓬藋之下岂以有所不同者为歉哉故书以赠别

○送刘仲珩诗序

吾友刘仲珩盛年犹操博学笃志往年授重庆郡学训导岁中丁内艰去今服关调巴县巴重庆附城之邑视其装萧然而怡怡然买舟载其妻孥书册道万里之险以就斗石之禄而无所不怿之意吾闻蜀中山川瑰伟奇壮甲于天下班孟坚称其土地肥微有江水沃野山林竹木蔬食果实之饶且其扶舆清□之气钟于人文章有司马相如杨雄陈子昂苏明允父子操行有严君平辅相事业有范蜀公张魏公虞彬甫明于圣贤道学大南轩先生而四方闻人巨卿游宦于此树政绩扬声誉者加多也士得一命而道乎此能用志于内即山川之胜览昔贤之迹必将油然有得于中矣是行吾为仲珩贺然愿有所寓焉始蜀人未知学文翁诱进之而艰得□乃选小吏十余亲饬厉之遣诣京师受业博士□省少府用度买刀布蜀物赍计吏以遗博士可谓劳□□岁蜀生成就归用次察举官有至郡守剌史□□此为荣今幸遭圣□文明之运蜀子弟为学不出其乡师资廪飬皆出于　朝廷无所劳费学成而官之自郡守至于藩翰于六卿蜀之士往往与齐鲁并其为荣如此国家之厚赐也夫受厚赐而不知勉焉树立图报称非君子之心愿因仲珩以寓告巴之学者士友有为诗赠仲珩者余因叙其首简焉

○送杨仲宜诗序

皇上以文教治天下特宠厚儒者简德义文学之士置之翰林任以稽古篡述之事而隆其礼遇凡翰林职务任之五人者礼遇尤隆既荣极于其身暨其家之父子兄弟与被其荣者亦至矣五人者左春坊□庶子兼翰林院侍读永嘉黄淮右春坊右庶子兼翰林院侍读吾郡胡广右春坊右谕德兼翰林院倚□建安杨荣翰林侍讲清江金幼孜士奇之不肖亦辱与数焉五人者恒相与感激陛下圣德千万岁一遇岂可苟焉以昧报称盖以为勤于务者必慎于身慎于身者必端于心端于心而后发于思惟言动常在乎善不在乎不善五人者皆能胥视一体交相警发无所拂逆又非独相警发于己而已于其家之兄弟子姓无不皆然其相益之□□且周如此庶几古人益友之义今年杨君之弟仲宜来省兄京师得胥晤焉其为人恂恂谦慎无几将归请于余曰幸有以见教因举余五人所以相益者告之告之固望其不忝与被宠荣以光辅于吾杨君也于是黄君胡君金君继余作诗赠之与杨君交好而名能诗者又继作焉

○寿尹先生七十诗序

余读诗至南山有台未尝不叹昔人之善于祝愿也愿其致福也则勉之以德愿其膺福也则望之以寿斯二者既反复咏叹言之而又祝愿于其后之人以致无穷之意不独望其一身而已古诗人忠厚之意可谓周矣西昌尹务厚先生今年春以上海教谕九载考绩留京师三月壬子实□初度之日凡其乡之门人学子与其交游之子弟相谓先生今年越历四百二十甲子矣相率持酒醪列拜为寿又各为诗况致况愿庶几古诗人之意矣先生饮酒诵诗乐甚取诗命余序余惟先生惇厚直方居家有孝弟慈俭之节居乡有仁义忠信之行学问用于时资于人而平生侪辈今皆漫灭独表然如松栢茂悦于氷霜岁寒之后官居二十余年坦坦如一日有二子皆恂恂能明□续文诸孙亦森森兰茁可以乐志洪范所列皇极之福先生兼有之矣是诗之作可谓纪实岂徒如古诗人祝愿于方来者哉敬书其简首

○送王澄渊序

澄渊始举进士上京师留太学余时被征至闲暇辄相往来澄渊确乎其志也充乎其气也温乎其容也霈乎其文也无几擢梓潼知县梓潼距京师八千里道峻山奔川踰不测之险以入乎幽深闾□之地民质务简无所劳虑益得用其志于所尚更数岁复来究其所蕴盖进而深矣既升禄劝知州禄劝去京师万里其所道远且险与其地其俗之陋皆倍于梓潼更数岁复来究其所进又深矣士壹志乎内无所累乎外则道日进德日修无往不自得也澄渊为禄劝三年民悦而安之天官考其绩最此非今之循吏者乎古之循吏有去而陡清要为辅臣道行于当时誉流于后世而皆自州县始有如澄渊吾知禄劝不足以久淹之也虽然诗不云乎靡不有初盖古之君子皆致谨于其终也请书以为复任之赠

○送鲍教授诗序

武昌鲍崇礼夫为瑞州教授瑞人士与守贰以下及过使客之贤者皆称礼夫能教能兴学今迁吉安吉去瑞数百里凡仕两郡者其贤不肖与才之称否辄相闻知不能掩也故礼夫得吉吉人士在京师者皆喜相语曰乡郡之学将来所成益盛哉相率为诗送之进士陈赏尝学经于礼夫属余为序瑞固民秀而俗淳自礼夫为教授夙夜尽心奖率训诱而后瑞之学者知自励宾兴科未尝乏人自礼夫去瑞数年继礼夫者不能究于其职其学者亦玩愒苟且鲜有成效然则学之废兴谓不系于人可乎吉之民俗优于瑞其学者岁大比宾兴往往擅江以西第一然十数年来职教者求能如礼夫尽心奖率训诱盖少也吉人得礼夫云胡不喜哉然学校之教以成德育才为治平之资化俗之本非独以为言语文字之习而已为师者诚能端诸己而见诸行事有以感发人心使之兴起益进乎道处焉可以善于身表于乡仕焉可以辅　君而泽民如此其效顾不重且大哉以礼夫之贤必不遗于此乎虽吾于礼夫前未尝相识而相闻有素故于斯行也有望焉

○鲁林怀思图诗后序

太常寺丞孔克凖宣圣五十五代孙其先自宋衍圣□端友随高宗南渡家于衢于今将十世克凖北望□山水木本源之念未尝忘也间以其鲁林怀思图及所得翰林诸公诗文属余一言叙之呜呼孝哉克凖之用心也今天下林林之众孰非古圣神之裔独孔子之裔累代至今　朝廷加宠之着在令典下而公卿大夫以及韦布之士遇孔子之后亦莫不厚敬爱以相接不敢众人视之何也非以孔子明帝王之道垂范后来开太平于无穷既受其赐则尊之亲之不敢忘因以及其后人者乎则于夫子生之所居没之所藏子孙族姓之所聚处孰不欲造焉以惬其平生慕仰之心况身为之后者乎此克凖之所为惓惓者也吾闻元有天下诏求曲阜之后将命为衍圣公主孔林之祀议久未决有言衢孔故世嫡也征至力辞曰先人葬衢数世矣不可以去请授曲阜之长者元君欤曰宁违荣而不违道真圣人之后也从其志而命为国子祭酒盖君子有不得已而去先人之乡者历世既远势不能复则修其先人之道诵其言考其行服膺而奉行之以图无忝诚若是也即去之千里之远百世之久可以为孝不然徒诵其言而不知其行知其行不知率而由之则虽旦暮不去其先人咸愿身造而目览过之者必不以事而废游也然其地连雍汴接广蜀衿唯江淮统会湘汉又密迩夷獠冥顽不驯之境故累代皆宿重兵镇之而士之仕于是者职务之烦寝食不暇凡前所谓是邦之胜常旷岁不能一造岂其志弗尚乎此哉大同萧秉文官武昌左卫幕六年卫之政无大小重轻一由于幕故其劳勋视卫之他官为甚而是邦之胜六年之间或一二至焉或过之不远十数步不能一至焉或徒得于远望焉间求善画者图为十景又求善赋者兮咏之又求余序之将于退食之暇时自览适余闻张弛者文武之道也张而不弛文武不能则剸繁理剧之余其有所适于性情也诚宜而士君子于一视一听必有所监省又非独以自适也秉文从容公退展图兴思如睹大别则思大禹之劳勤乎民睹南浦则思屈原之忠荩乎君睹黄盖故垒则思立功者当慱采众长睹祢氏之丘墓则思用人之才贵乎有容用已之才贵自重也以至睹灵竹则思惇乎孝诚睹庚楼倾址则思清谈不掩于应污如睹形似之假托则思冐虚名者非有所益睹仙佛之说则思圣人之教于民生实用为何如也凡游目之顷有动乎中无非为己则所存所施事　上驭下之道岂不尚有禆益哉岂特性情之适而已

○郭氏续谱序

西昌城北郭氏其先河南人出宋佥书枢密院事逵逵之子忠孝忠孝子雍徙峡州雍曾孙原吉又徙临湘原吉季子汇为袁州司户避宋末之乱来西昌遂为西昌人四世至敬守始着谱又二世至公绪着续谱厶求余序宋史忠孝受易中庸于程伊川号兼山先生靖康初金虏犯阙力陈追击之策又陈战守利害等十余事后为永兴军路提点刑狱与虏战死城下赠太中大夫雍传其父学放浪峡之长阳山谷间号白云先生张孝祥荐于朝召不起赐号冲晦处士孝宗知其贤命州郡岁时致礼存问更封颐正先生而雍于易发明精到郭氏之先可为盛矣其徙西昌北更三世皆隐处不仕　国朝始有仕者敬守庆宜雨先生皆治尚书洪武中敬守先生累官登州府学教授毅然师道自重庆宜先生由广东按察试佥事改湖州府经历廉厚之节吏民敬爱之亦一盛也其后彦铉累官顺德府学教授致事彦迁终琼州府推官公绪举进士厯陕西浙江广西贵州按察佥事郭氏之盛盖未已也源厚而流远可以观其世德矣□家与郭同里敬守庆宜雨先生少皆从游光祖兄弟而于先考为莫逆交余之□孤也两先生望其无忝先世奖励诱掖恒若不及如觉其有分毫之进津津喜见颜色呜呼今安得复有忠厚不遗故旧之家如两郭先生也哉彦思彦铉彦常彦迁亦皆于余厚有善相辅有过失相规今惟彦铉与余在而皆白首徒各抱睽违之念于数千里外公绪以才能当显任卓卓有亢宗之志余故因此谱推考其先之盛者告之而俯仰今昔有不能已于嘅焉

○桂岩集序

襄府纪善三衢江秉心录其先世科名并所受赐诗及行实遗文而附以当时名胜之文有关于江氏者为一巨册名桂岩集桂岩江氏家世所居也以属余序余受而阅之曰呜呼其盛矣哉昔者江氏世有闻人瑕丘之经学次翁之巨孝应元文通之文章皆焯焯著称而近数百年来江氏文献特见衢睦间民表以正言直道动当世子远以文学德望位宰相死国难皆尽忠所事焜耀简册而族人自宋以来擢正科七十有七人他岐进者不与仕而纡金紫银青七十有八人下此者不与何其盛也盖吾有感于其先矣钱氏奄有吴越江之先曰汉臣实事之吴越习俗侈靡费用无艺不足只益取于民其田赋市租山林川泽之税加数倍宋既平诸国赋税一仍其故籍钱之归朝也以汉臣上图籍汉臣虑故籍之厉民无已也沈诸河而自効太宗怒欲诛之已而舍之凡随钱氏来归者皆得官独汉臣以废斥死后命右补阙王永均吴越田税钱氏旧税亩五斗永更定为一斗□奏太宗不悦永曰亩税一斗天下之中正使新附之民被朝廷仁恩顾不可耶遂从永所定永曾孙珪官至金紫光禄大夫尚书左仆射封岐国公世以为永阴德之应事见史传永之减税本于汉臣之沉籍其德同斯其后世光荣盛大亦无以异矣呜呼为国重得民心故春秋有税亩之讥国风存硕鼠之剌而□讙为孟尝折券书尹铎为晋阳损户数仁者辅人家国一务捐利以得民也以德益乎上以惠益乎下天道福善虽远不爽然则江氏之盛吾安得不推本其先哉秉心上距汉臣十五世距子远五世初以文学擢司经正字与余同事仁宗皇帝于春官秉心特荷知遇后擢为纪善江氏之福泽其未艾也哉其未艾也哉

○送陈叔振序

余居京师二十余年四方贤大夫士之在　朝者皆得识之其尤贤者得相往还而乐也临安故宋之都会其山水秀丽钟于人多俊爽明达适当世之用然溺于其俗率务外忽内逐物徇时者或流而不返饰行与文者或矫以自高而求夫和厚端介志乎内不役乎外盖不多见焉陈镛叔振举进士为庶吉士在南京翰林与余处六年殆所谓和厚端介不矜不屈者非临安之特出乎既与余先后来北京余调春坊叔振亦擢礼部主事而间暇辄复过余盖有志乎其内也今叔振调南京礼部相去益远相与之乐益疏矣夫君子之于学也不以穷达壮老而苟有怠意今南京诸司职务视往年千百之什一而载籍所萃四方莫加焉诚以其余间探索义理之正以究圣贤之用心卓然而行之将所至岂特出于一邹哉邹孟氏曰尚论古之人古之人以叔振之资与志无不可至勉哉叔振丰城有史志静余尝相与者而违阔久矣今于叔振为同官其亦为致区区之意

○送余侍讲序

□□五年春翰林进　两朝实录赐宴赉既敕吏□□纂修以下官士大夫之与于斯者皆忻忻仰戴德意侍讲余学夔不竢吏部覆奏不谋于相佑即入疏自陈臣年将六十虽未老而缠于疾病不堪事事幸天地大德赐矜悯俾归依园田以终老则臣未死之年皆　陛下赐之也上察其诚命致事既而吏部奏纂修以下官皆进一阶时同事者多自忖念其效劳不加学夔而忝冐宠荣以为愧旁之观者亦嗟叹学夔纂修之劳多宜进于荣乃决然辞去此其志又有加于人者学夔曰吾得归荣莫大矣即诣谢辞遂行士奇交学夔踰三十年同在京二十五六年志同道契方资旦暮相慰藉于视其去能无情乎哉学夔明经博古负直气侃侃遇事径发不肯苟有阿徇贵而能贫利不当其义不取而于赴患难如饥渴于食饮有岁寒之操焉今西昌前辈道德风流远矣后生晚出日陷溺污下不知自拔何幸有学夔归作之仪表一振起颓弊以复往昔又士奇之所望也于其行道以赠别

○泰和王氏族谱序

吾泰和故家唐宋来文献有传谱牒有录者不翅数十姓其自金陵□县七姓七姓源本之盛莫有过王氏者盖司徒导功德誉望为晋之重也泰和三百年前以诗书致通显起声光亦莫有过王氏者盖户部侍郎天章阁待制知谏院贽爱知宋仁宗也侍郎之后在宋累累有科名元盛时以道为乡巨儒赏出游汴时仁宗在汴李平章孟邂逅奇之固邀入见辞曰奉父母命游汴而已遂归　国朝混一海宇乡之儒师故老存者无几人而以道之子子与子启两先生岿乎乡邦之重子与凝厚明粹子启严肃方正学者盖儗诸河南二程子与尝以说书征至上书论事授福建塩运副使以老辞子启举学官历监察御史广西按察佥事崇庆知州子启无嗣子与之子伯贞先生用征聘为广东按察佥事工部主事琼州肇庆两府知府肇庆二子行敏行俭行俭举进士为翰林修譔进侍读又进右春坊庶子兼翰林侍读学士又进詹事府少詹事仍兼学士行俭子■〈禾资〉为泰和县学训导父子同日受　命京师之人皆荣之古所称硕大之宗者谓学行阀阅世有继续虽久远不能无盛衰隆替之异要其德善为之本者常在也吾于王氏征之矣王氏故谱更世变不存行俭今访求复作之存□信阙其疑一本于仁人君子之心盖积岁而后成慎之至也今以授■〈禾资〉归而属□序杨氏居泰和四百年两家门户相埒代有交游婚姻之好吾少及承教子与先生兄弟及肇庆公今虽老恒识不忘而与行俭皆少贫以学今联官于　朝廿有七年亦皆兢兢不敢一日怠肆以辱其先人然则余于斯谱其可以无言乎敬为之书■〈禾资〉兄弟以及其子若孙世朂之哉

东里文集卷之三







卷之四

●东里文集卷之四

序

◆序

胡延平诗序

送胡永齐诗序

送林教谕致仕诗序

送徐理问诗序

沙羡槀引

五台槀引

长林书屋图诗序

蔡氏族谱序

送蔡孟恺永州教授序

送萧善本序

赠萧照磨序

万木图序

南窓吟槀后序

康氏族谱序

送欧阳允宣序

送礼部侍郎仪公致事序

陈氏族谱序

○胡延平诗序

洪惟我太祖高皇帝神圣文武膺受天命有天下当时魁伟豪杰贤智才望之士云附景从各效其用以建混一之功暨天下大定茂兴文治广德教征用儒术以复隆古帝王之世天下之怀抱道德蕴蓄器能方闻博雅之士欣幸遭遇林林而至者盖比于书之野无遗贤大雅棫朴之咏也于时庐陵胡子祺先生以经学行义征至京师偕入见者十八人是日太史奏文明之祥　上大悦皆除监察御史先生后升广西按察佥事又擢知彭州秩满升延平知府岁余没于官先生之任风纪也秉正直之节务持大体为郡守也敦岂弟之行而修实惠蔼然忠君爱国之诚悯然忧勤恤民之心彭州延平之人至今思慕之而不忘非汉宣所谓与我共此良二千石者欤先生有诗若干卷其子今翰林学士广属余为之序诗虽先生余事而明白正大之言宽■〈衤谷〉和平之气忠厚恻怚之心蹈乎仁义而辅乎世教皆其所存所由者之发也昔朱子论诗必本于性情言行以极乎修齐治平之道诗道其大矣哉盖自汉以下言诗莫深于朱子而胡忠简公尝以是荐之故知朱子之诗又莫深于忠简先生忠简之十世孙为诗固得于家学者欤今学士遭逢圣明膺斯文之任而家学益着诗不云乎凡周之士不显亦世于此又以见　国家得贤之众士大夫涵濡圣泽传世之显有以同乎周之盛时也

○送胡永齐诗序

胡穜永齐以其父命将自京师还庐陵侍飬其祖母求余赠一言永齐生乎诗书礼义之门为延平太守之孙今翰林学士之子其得于家训有素余何言然与学士同郡同官久要且厚永齐又尝从余游余敢爱一言而不为子倾倒哉子见夫木之为材乎其始依长山大谷深厚之地以托其本又有雨露风日涵濡昫育而无牛羊斧斤之戕害而然后挺特坚大可以栋宫室为舟楫成什器巨细随宜皆适于用也不然牛羊斧斤为之戕害者日肆焉而莫御虽托本乎长山大谷深厚之地虽有雨露风日涵濡昫育要其生遂之意斩矣恶睹其成材者乎人之生幸遇太平无事之时且家居熏陶造就之有资而无饥寒勤苦之累恶可以自弃乎盖人之贵乎学也有仁义忠信以飬其心刚徤弘毅以立其志齐庄中正以恒其德恭让节俭以制其行前言往行以充其智礼乐文物以饰其躬讲焉习焉不废于造次颠沛之顷其久而益熟也无所往而不达无所用而不宜故君子者必务乎此彼有违道适情凡可以迷溺心志者皆吾身之牛羊斧斤君子者必务决去之不使一毫作于其心害于其身市廛之子受十金之产于其父谨谨爱护不敢失恶辱亲也吾身吾亲之枝也岂十金之谓哉故爱身必在务学务学必在力行不徒其言之为尚也勉旃永齐子英年秀质智足以明善学足以成德由此而孜慎修不已所谓沛然孰之能御也永齐勉旃他日闻仁山文水之间有能以学植身必子也夫若是而使乡人父老爱子者皆称延平有贤孙学士有贤子于吾交游不与有光哉故书此为赠朝之君子与学士交游而爱永齐者相继为诗列于左方送尹能敬诗序去西昌东南五十里曰灌溪并溪南北居皆尹氏其世为乡之望其人隽爽杰特多有用之器其老成愿谨吾心所熟者能敬甫素然者也能敬甫平居接人恂恂至遇事气义磊落尝历涉忧患无一毫之戚于中至乎晚节仲子昌隆掇高科扬历清华人皆以为能敬甫荣乃独不然方歉歉持恭逊以善导其子孙日勤不懈此其见之明志之素定者乎世之人遇小得失其中变迁盈歉无复故态者视能敬甫为何如今年春就飬来此日与搢绅贤士周旋乎京师声明文物之下甫两月辄嘅然自念吾柰何违吾亲丘垄弃吾子孙之训教而忘返乎即日戒行李就道其子挽留之不得竟去于是朝士叹能敬甫之志尚远也或曰古有所谓逸民能敬甫其近之欤而厚于伦理孳孳焉要为合于中行者故相率为诗送之以余同邑且熟也属为序云

○送林教谕致仕诗序

永嘉林士贤先生今年八十有九矣以分教邑学考绩来京师书最　朝廷优异之升教谕俾致事行且有日大夫士为诗送之右春坊大学士黄公属余引其端古之君子学而成也其心未尝一日而忘斯世故或施之政事以利天下或推之讲学以淑诸人人持必为之志恒久而不息不以强壮衰弱而或有作辍也盖曰大之所以畀我岂使自足其身而已存心之厚如此然人之所禀其聪明精力既老则衰矣虽其志笃勤弗懈而身不足以胜其事故先王有七十致事八十拜命一坐再进九十使人受之制夫人之生有不能七十八十者多矣况乎九十又足以□事哉汉伏生年九十孝文欲召之而老不能行使掌故往受经生不能正言至使其女传言今林先生几于伏生之年而怀惓惓之诚以勤教为尽臣职以育材为报　君上耄勤不倦非存心之厚欤然清明康徤驰涉川陆二千余里述职京师趍进拜俯威仪翼如光膺　宠命归乐其余年非盛福哉观其身论其心诗而送之不亦宜乎

○送徐理问诗序

吾友徐崇威自征商升中书舍人踰年改陕西布政司副理问数月复改广西□威有疏达之才端厚之行又尝出吴楚道梁宋秦雍纵观山川崇大之势博览古人兴败之迹充乎其气廓乎其智将见诸行事也譬如驾长舟乘春流□荡而东西翼以厚风虽一日千里易易矣然崇烕自拜理问之命其心常兢兢焉如有所弗任盖司理之职难矣人之生皆有恻隐之心士之从政也皆以生人为务然其有罪焉悯而宥之　天子之所得为也司理之臣虽欲为之而非所得专也司理知有法而已知求当乎中而已其罪重也重刑之罪轻也轻刑之情出乎过也过罚之出乎故也故罚之刑罚不自轻也轻则由我纵恶亦不自重也重则由我滥诛此在　天子犹慎焉况于司理之臣乎司理者轻重不爽于锱铢是非必适于至公而非察之至明鲜有不失一失则为不胜任司理非诚难乎然能至诚以求之虗己以听之权度精明敬慎不懈而哀矜恻怛之意不离乎中则司理之任亦未有不可胜者崇威行大夫士为诗送之余故推其说为叙以广其意

○沙羡槀引

沙羡楚壤也春秋之夏汭汉之鄂县孙吴之武昌在焉晋以后因革不一而皆为江汉重镇国朝置布政司临之以总十七府州之治余弱冠而游也盖尝踰大别泝岳阳观洞庭浮湘水望衡山而还而憩此最久其贤人君子多与之交文事之讨论篇什之倡和多与也今足迹不至者十五年旧交零落过半间发故箧得往年所为诗文百余篇虽词旨浅陋无可采而怀故人之不见想山川之在目情之所存不忍弃也因稡为一卷题曰沙羡槀云永乐辛卯夏五月朔士奇书

○五台槀引

岁屠维单阏石台萧德蒉延余教塾馆石台在吾邑东南一舍所桃源里中里有溪溪有石台如砥容坐十数人故桃源又名石台里云环吾邑数百里其山水闳博秀丽其壤地肥沃宜耕稼岁无水旱之虞者莫出于石台而崇儒隆师又有耈老成人及多闻之士相与上下谭论之乐者莫出于萧氏余是时方幸来此从容优逸将用其志意以增益所未至岁余迫于召命不遂所欲然至于今其心未尝一日不在石台也当时所为诗文率出一时应酬或录或弃所录者此卷是已间一展读抚岁月之如流念旧学之不进不能无嘅焉于中也因题之曰石台槀云永乐辛卯冬十月朔谷轩识

○长林书屋图诗序

长林书屋者文渊阁大学士兼左春坊大学士胡公之故居也在庐陵吉水之间前有金螺白鹭之胜后有青原石鑨之奇夫容天玉墨潭诸峯嶻然相望于左右而文江之横带沧洲之演迤层阿复垄青林白石之回抱于旁近者实江南胜处也公世家于此自其擢高科陡清华其身之不至焉者殆二十年而其心未尝一日去此也间命善绘者为图以旦夕接于目适于心而与公相知者又赋诗其端以道公之意夫古之仁人君子其处也未尝忘斯民及出而仕矣亦未尝忘乎其平昔丘园栖遁之适盖其所学必在乎兼济而所自得于内者不以穷达而有所变易也苟一朝得乎彼忽忘乎此沉酣溺焉变易其所素此其人可与有为者乎公少居于此乐于此久不不忘于此盖人之情也顾今遭遇圣明居斯文之首任宠待之隆千载一时也公于是时方图尽其所当为者以仰荅盛遇之不暇其暇乎望山林处士之适哉然则公之斯图殆所谓寄意者乎呜呼观公之所存将公之所有成可见矣余知公有素三复此诗安得不以为士大夫道哉遂为之序

○蔡氏族谱序

蔡氏西昌之望也中更变故其子孙微矣余少独识月窓甫苍颜白发长身王立翛然尘表时时从人道其先代盛时风流儒雅可敬可慕而今为可悲嘅也月窓没蔡之后独有震亨兄弟在而震亨之考文玉尝出后胡氏蔡之祀几为若敖氏之馁矣震亨凛乎斯惧将复其初也而求其世谱已湮没不传独月窓先墓记自十六宣义得常而下有可稽者盖得常而下为十朋十朋而下为贤卿贤卿四子申甫清甫澄甫济甫八孙志学志弘志道志远志武圣传寿传性传然自月窓没八孙已莫辨为孰之子今独知圣传寿传性传皆济甫之子盖出刘尚书崧题爱山图所云月窓则寿传之孙文玉则某之孙也震亨据此录为谱将示来者其存心厚矣以其先尝于吾家有连也求序之吾闻蔡之世诗书行义累累相望而特显于济甫济甫讳源爱山其号也登宋宝佑丙辰文天样榜进士历官司农少卿湖南安抚使政治卓卓搢绅间尤为潭州守李芾所知尝荐之于朝其所居地不知几易主至今乡人父老过者徘徊嗟咨曰此安抚宅也呜呼盛极而衰衰极而复天之道也蔡之后将不有复振者乎君子之泽譬诸大木立乎高山旷野疾风炎日氷雪之侵凌益久益深其柯叶条干陨折几尽幸其本之存也一日乘太和之气有不奋发而复荣者乎传曰公侯子孙必复其始蔡氏之后其必务学敦德以符之哉是为序

○送蔡孟恺永州教授序

庐陵蔡孟恺清修苦行恒轗轲落落不偶于世然其心未尝不自得也负气义夷险不贰与余外兄陈仲述为同门之交仲述博学守道非其友不友顾与孟恺相好也仲述家故贫为监察御史十年没时惟一布被犹读书郡齐所制一子赏未齓也丧其母依飬于□孟恺过之怆然有动乎中指赏告其叔曰子善抚之吾有女以妻焉所亲难之曰孤寒之孽其终有立乎孟恺曰吾诚不忍此故人之子且安有仁如仲述而其后不立者乎卒以女妻之于乎今之人以贵富势利相交处失其贵富势利则东西散去为楚越者恬不为恠或有一人焉不为此慨然欲修古人之道则相与聚咲而愚视之于是其习愈倍而去古愈远求如孟恺者何其少见也孟恺今奉命往教永州郡学其兄子吏部主事学渊求诸能赋者作诗送之又求余为序今之所谓教官者能从事于文艺则善矣有尚论其躬行者乎是以轻彼重此违本逐末□然而从风久矣夫能修其身必能推以□人能辱其友必能推以事君孟恺往焉尽为臣之节明教□之本所谓举此而措之者耳故畧述其行以示□□□□此可以知其余他日永之学者有文行可称本末兼举必出吾孟恺之门乎

○送萧善本序

自余来京师十有五年于文溪武山之域父兄之乡吾少壮出入嬉游之处未尝不在余怀也而遭逢圣明叨职近侍恩眷隆厚然材薄识陋不能效纤芥报称日怀愧惕之不暇顾敢言其私哉而比年乡人亲交有至京师而过余者昔之壮者皆已苍颜而华颠矣昔之童丱者皆已趐然楚楚矣而敬问吾父之执焉盖沦谢既尽不能不嘅焉怊怅也前三十年余所往还讲学今存者不三四人幸皆仕京师时得聚处讨论相益以宽乡邑之思善本亦当时所与还往者近岁始来为太学生无几辄以使命出再岁而还还数日又以展省归未尝一得从容尽意也临别能无情乎虽然子归而过县门之南徘徊龙洲叹嘉应之不爽而观于其人复有继今而起者乎又过高沤而试听焉将有铿然噌吰而出者哉又南望三顾之山而物色焉复有继萧清节高风远躅者乎有之而贤者将出其门乎其必有以慰余之思

○赠萧照磨序

余总角就学与子敬同师入同讲习出同嬉游相得也子敬资性严厉寻常不妄言咲朋侪一语不合不能容辄面斥斥己虽无宿怒意然人未尝不私怪其过刚也子敬年十四五出游京师后二十年余至京时子敬洊历艰崄道万里而归授鸿胪序班余窃意其所谓刚者必已摧折无有而变为和柔巽懦矣与之处察其所发固未尝变也凡所还往莫或敢规之者独于余最故余时规之虽少止无几复然矣岂其中所飬者直故不屈于外耶抑根于所赋者一定而不迁耶夫君子之刚以直乎内盖本于道义之正所谓浩然之气是也而发于外者固雍容不迫无所乖戾而适乎大中所谓性情之正也士不务出此而徒肆意以行之传不云乎心有忿懥贱恶则不得其正夫以是感之亦必有以是应之者矣古之人所以为佩韦之戒也子敬今除高州照磨相去数千里临别无以为赠辄举其所切诸己者告之山城务简时求前言往行以致涵飬之功焉

○万木图序

万木图者右春坊右庶子兼翰林侍讲建安杨荣勉仁昭其大父达卿先生之德示其后之人也先生有孝行于为善施义汲汲焉然不专以施名以为□□之施者恒有愧耻为辱之心而不自慊也夫施于人而使其心愧耻为辱而不自慊犹不施也必使受吾之施者如其所当得如无与于我而即乎其心之安庶几可也元之季世兵戈饥馑民用穷□馁无食至相食以苟活虽父子夫妇相视不能相□恤所在皆然时先生藏谷甚富将发廪振之指某□号于众曰有能相吾力树木者乎树一木予谷若干愿相吾力者先予谷于是争愿出力求请谷既悉饭之乃如所言愿树木多□予之谷不籍识其姓名卒亦不视其功而所活不可胜计矣先生之乐施何其忠厚委曲而周备欤居数岁木欝然崇茂悉中于材先生指以戒其子若孙曰不自意今之盛如此也其毋为自为利将有为学官为释老之宫为桥梁及津渡之舟而需材者给之有贫欲为居室没欲为棺而不得材者给之毋苟自利也于是所施利益多矣时福建行省左丞阮德柔闻而高之命工作万木图表之搢绅君子多为文若诗纪之咏之既皆失于兵而其子若孙佩服训戒至于今不违然欲其后世□佩服不违此图可以继作也呜呼始先生知施谷而已知求受施者即乎其心之安而已岂计树之大后当何如哉而受施者必尽力焉不可以苟盖天理之在人心有不能已也先生所存如此惜乎其仅施于衰乱艰虞之际畎亩之间而徒布衣以终其身也不然使遇治平之时得一命为所欲为所施利不其博哉如其后之人能世承其训推广是心而行之不已焉其于施利固又博也是用告诸某来者

○南窓吟槀后序

临川吴景南先生南窓吟槀四卷吴故临川儒家先生当元治平无事之时既高蹈不出用其精力于诗以自适夫幽远静贞之趣其授受有自又有吴文正公序之是以其诗之传也久矣而刻皮既废于元季之兵洪武初其孙思明得刻本于金溪以归于兄思清思清传之其子今国子司业漙司业君之徒乡贡进士吴克彰为重刻以传余尝过司业君获拜先生之遗像嶷乎其山之立也粹乎其玉之纯也温乎其春之和也翛翛乎其出于尘埃之表也夫其见诸外如此于其中之所存者可量哉盖又闻诸司业君先生履善蹈义其介凛然必择而后交而见诸言与行者蔼然一由于忠厚至于所以植具家■〈衤谷〉其后者惟诗书德义焉耳呜呼所以为先生独在于诗乎而至于今司业君四世矣笃实刚介之操持之愈久而愈固盖考其源流之正而君子之泽深且远矣孟子曰诵其诗读其书不知其人可乎故为引诸卷末使读诗者并得之

○康氏族谱序

西昌东南五十里曰深溪溪之上有世家曰康氏其文献繇宋至今承续不绝其初本□氏仕南唐为蕲州剌史曰稠者归宋避讳遂易为康稠之孙抃英宗朝举进士为南昌尉抃之孙训为国子助教以直言为秦桧所恶遂弃官归训曾孙景材仕理宗朝为鄢陵今弟景明度宗朝为桂林府同知景材孙时可元皇庆初为广东儒学提举景明之孙宗武从学吴文正公明三礼为天临路庆洲书院山长其从弟宗正国朝洪武第一科进士官至丹阳知县宗濂举明经由教官改常州鲁桥廵捡而族之人修儒术持行义者犹多盛哉康氏之宗乎泝其先唐贞观中有讳冑者为吉州判官过西昌之祁洲乐之遂留家焉冑二子琬珏琬之后徙安成珏之孙曰常五子坝坊坎垍圻始徙深溪则稠之曾祖也祁洲在今淘金驿东□里有匡家坊余前四十年尝过之臣□合哉而居尚百数十人皆珏之后也亦皆谨愿敦朴务农乘而诗书礼乐之风视深溪邈乎悬绝矣岂其渐习之异欤抑如木之有本其生意发达独厚于一支□凡物莫不有本人之所以贵于物者能敬其本也□氏出鲁匡宰句湏以邑为氏康出卫康叔以谥为氏不可以殽也夫屈于势而去之苟可伸亦可复□今祁洲无氏康者矣深溪世多闻人君子于致敬其本之心吾知其惓惓也而至今未有宣言复之者岂其犹有所屈乎先大父兄弟皆与庆洲君相交莫□伯父吏部公于丹阳君有同年之契宗濂又尝于余往还仲矩则余姑之夫也故巽初之续为此谱也以世好求序披阅再四余安得不景仰其先而重节□□其后哉

○送欧阳允宣序

吾邑故家亡虑数十姓若今合族而居有数千指之聚旦暮堂上下会集有数世尊卑之列有渔稼之乐有园林山水之趣有祭祀宾客伏腊之资诗书礼义之有袭宾兴仕进之有继者数十年来盖曰欧阳氏欧阳氏与宋文忠公同出唐率更令询初由庐陵徙万安又由万安徙泰和之蜀江于舍二百余年矣余弱冠交允坚允清继与允贤往还相求丽泽之益今又与允俊好也允坚初领乡荐为学官又尝佐邑有民社之任允清亦举明经为学官允贤领乡荐两为郡教授今助教国子允俊登第为庶吉士于翰林欧阳氏之兄弟盛矣他姓兄弟有盛者不皆出于合族而居不皆以经术发身也盛哉欧阳氏兄弟乎今年春允宣以运赋来京师间从允俊过余观其色知其厚也听其言知其通也问其所治则飬亲慈幼以及公私之百务皆其事也夫欧阳氏之家处者固有所恃而不虑乎外而使仕者有所恃不虑乎内非为有允宣乎允宣虽不仕譬诸材木之用行之为舟舆居之为室屋较其功要皆日用不可无者岂得以彼而知此哉允宣将归允俊求余赠之言故为书此

○送礼部侍郎仪公致事序

礼部侍郎高密仪公以清德正学洪武中自教官为宝庆知府永乐二年　诏选东宫官遂升通政兼右春坊中允无几又升湖广布政使三年入为礼部侍郎又奉　诏侍　皇太孙讲读公之为郡为藩也惓惓宣上德咨民隐宽平忠厚有仁人长者之风其□□□□详于典故达于政体雍容直谅有大臣之度其为□导也端庄严重非圣贤之道不陈恳悬老成忠爱之意今年八十奉　敕致仕　天语褒嘉龙章辉焕□□之赐也我　国家用贤使能而凡任大职膺重寄者必付诸惇实端重之贤如其材德既足以胜事而称任则礼遇之加逾久而逾盛考公平生本之为德行施之为事　君治民之实一皆君子之事则所以迓承　天宠者岂无所自哉今归荣于乡日与故人宾客欢聚谭咏以乐太平之世导其子孙及乡人后学读书明道以成德器皆将为　国家之用闲暇临清流荫茂树睇春荣于绿野招青山之白云公之乐何其超然物表哉于是尚书夏公暨诸搢绅大夫皆赋诗赠之余谨述国家所以优老敬贤之实与公之厚德盛福不徒以为其乡之荣而可为天下后世道者引诸卷端

○陈氏族谱序

西昌陈氏有二族其一五代时讳晖者自金陵徙其一宋季讳云仲者自庐陵之武冈徙自金陵来者子孙为盛盖于今二十世其居已久积而发之也多自武冈来者裁八世其居未久积而发之也迟遡武□之先出汉文范先生六世孙逵仕晋为长城今因家吴兴吴兴之后有讳洽者仕唐为秘书郎徙闽之剑浦剑浦之后讳贞者称栖衡处士又徙温州之平阳处士十二世至迪功郎崇忠生涣龄宋郴州桂阳主簿入元改吉州路儒学教授其子浚源家庐陵武冈之阳遂为庐陵人浚源子四人仲子云仲赘西昌罗氏遂为西昌人云仲生文胜文胜五子仲子原寿号碧潭碧潭生民焘观定民焘生一敬洪武中举孝廉为荔波及贺县丞观定生彦和彦和生德逊德遵德遵名循永乐乙未进士第一人及第为翰林修譔西昌科第自宋至　国朝彬彬乎盛矣而第一人及第实始于循发迟而弘者理之固然也武冈而上其谱见于文胜之孙观瑞所传一敬始断自云仲以下着西昌之谱至是德逊俾德遵以西昌谱求序余与陈氏宗族同里闬一敬忠厚乐义其卓识远畧度越羣辈佐治两县皆得民心德逊温雅惇行德遵履操端洁皆余所敬爱者也第念一敬平生故人少之时相辅以学有莫逆之契其罢官家居也约余买田筑室东皋之上将耦耕以终老既先后皆以征起不得如志而在京师相聚处半岁公务之暇相与谭咏酣德

东里文集卷之四







卷之五

●东里文集卷之五

序

◆序

郑氏族谱序

玉雪斋诗集序

贫乐诗序

送张鸣玉序

送李永定经历序

送林正行序

送樊参政序

杨氏家乘序

许幼道挽诗序

送史志静郎中诗序

五清诗序

庆杨伯升七十诗序

蜀江欧阳氏族谱序

西昌梁氏续谱序

赠大理寺丞张宗琏诗序

送宗老季琛诗序

对雨诗序

○郑氏族谱序

泰和澄江之南有郑氏其先出荣阳再徙金陵宋端明殿学士谷之子新通判吉州遂家泰和邑中又四世至叔文徙江南之五塘庄其谱纪自端明之父西京节度副使自强盖节度至今十有五世子孙久而愈盛蔚乎邑之巨族也端明当南渡孔棘之时毅然以国事为己任鞠躬尽瘁无所不致莫诚殆天佑忠义而以昌其后世耶虽自徙泰和未尝有显者然抱仁秉义世笃善行所见孚于人人可质之鬼神者盖或显者有未能也吾家距所居半舍吾少及见其乡大疫不间贫富老壮困惫狼狈相连属弥望十数里旦暮不见炊烟独郑氏一姓食饮起处泰焉如平时三四十年来江乡哗讦之风□民倚法嫁祸其所怨恶富家巨室为所困辱者十八九独郑氏无一毫之干此岂声音咲貌之所能为哉入国朝郑氏之仕者昉宗显再见于庭宾今庭重居太学十余年继而大之未□量也而宗显于余最善其□历三县一为幕再为时所至民戴其宽惠如父母仕三十年无纤芥过举□甚贫持□如铁石比侍臣之贤者屡荐之不报恬然安其命观于今酄氏如此可为远不忝端明者矣宗显今复改连江簿将行出此谱求序于是翰林诸君子序之详矣余特着郑氏之行之可称者以示其后云

○玉雪斋诗集序

诗以理性情而约诸正而推之可以考见王政之得失治道之盛衰三百十一篇自公卿大夫下至匹夫匹妇皆有作小而兔置羔羊之咏大而行苇既醉之赋皆足以见王道之极盛至于葛藟硕鼠之兴则有可为世道嘅者矣汉以来代各有诗嗟叹咏歌之间而安乐哀思之音各因其时盖古今无异焉若天下无事生民又安以其和平易直之心发而为治世之音则未有加于唐贞观开元之际也杜少陵浑涵博厚追踪风雅卓乎不可尚矣一时高材逸韵如李太白之天纵与杜齐驱王孟高岑韦应物诸君子清粹典则天趣自然读其诗者有以见唐之治盛于此而后之言诗道者亦曰莫盛于此也余窃有志斯事而材质凡近徒劳而无成间或一遇能者未尝不歆艳向往之居两京二十余年所得公卿大夫之作今此理卿京口虞公伯益盖其杰然者也近得观其玉雪斋集古近体总若干首皆思致清远而典丽婉约一尘不淬如玉井芙□天然奇质神采高洁又如行吴越间名山秀水而天光云影使人应接不暇者而皆得夫性情之正虞公盖将上追盛唐诸君子之作而论今公卿大夫之非足以鹤　国家之盛者亦鲜有过于虞公者焉公学优才■〈衤谷〉生当治平熙洽之运洪武中以儒发身历事四圣出入中外者三纪所治皆要职更事多而精斯其诗之所繇昌欤今公以明刑为上所信任下则四方视以为平盖古皋陶之职也夫明良喜起之赓欤皋陶所以弼成有虞之□者吾何幸尚于公晚岁见之乎辄书诸简首而归之

○贫乐诗序

庐陵明有初家文江之上泊然布素而谨于义利之辨非其所当得不苟取遇人富贵不本于仁义者率草芥视之其为人慷慨豁违不务荣名所居逮城市车马之尘喧嚣之声不相及有薄田躬耕足以自给又有云林泉石之胜日与幽人弃士相羊山水之间饮清茹澹翛然自得也自号贫乐其从子中书舍人■〈氵靓〉求缙绅君子为之赋诗又稡以求余序人恒情所处率易于富贵而难于贫贱处贫而能乐此其志岂苟然哉然古之君子其乐乎贫也非恃贫以乐桨而忘其贫耳盖天理具于吾心吾奉而行之无所违以至于仰不愧俯不怍其中泰然将无往不乐矣富贵贫贱自外至者恶足以动其中也故孔子之饭疏饮水颜子之箪瓢陋巷岂乐乎是哉乐乎在己者之无违于天也苟在己者梏亡之矣虽有赵孟之贵晋楚之富将其中汨焉胶胶扰扰忧虞之不暇况有于乐哉又况于贫贱而能乐哉有初之贫乐必乐而忘其贫可也乐而忘其贫古之人所以为至也吾以是进有初故书诸卷首卷中自邹侍讲至陈修譔凡诗六篇皆出翰林亦皆出于庐陵云

○送张鸣玉序

贑为郡居江右上流所治十邑皆僻远民少而散处山溪间或数十里不见民居里胥持公牒征召或行数日不底其舍而岩壑深邃瘴烟毒雾不习而冐之辄病而死者常什七八江水险急滩石如虎牙森立或隐或显奔湍之声汹汹闻数里舟楫往来非资其土人跬步不敢越以是会府优视之于赋役百□□半减他郡而当江广之冲将命之臣及海南诸番朝贡之使往来供亿无虗日加之数年旱涝饥馑民之不遂岂少也哉而为郡于此苟非德任绥抚才堪繁剧不得为良建安张珂鸣玉由行人擢知府于贑朞年矣自会府下至十邑之民皆称曰良江右所治十三郡时称良守不三四人而鸣玉与焉固其所施有及人者欤前之为守于兹非一人至于今人喜谭而乐道者曰赵清献世谓清献诚心爱人以惠利为主又称其学道清心遇物而应有过人者非本诸其德欤则后之为良守于兹不务诸德其可哉鸣玉发身进士其官京师时与余邻居今自贑述职将归翰林捡讨连智其同门也求朝士为诗送之又求余序于是乎言

○送李永定经历序

永定吉水李明达先生冢子也余往年客武昌永定从先生在焉先生长余四十年忘年与余交厚时余两人皆假馆授徒永定治奉飬之资无日不相见也先生长身修髯飘拂可数面洁白如玉雪气韵磊落有行义读书不泥章句兴有所适竟日忘返尝爱余作乐府古辞遇有作取酒觞余向余歌相乐也后先生入竟陵永定以才举授宣州卫经历明年永定遣迎先生先生还过武昌访余时仲秋之夕明月东出余数人者共浮小舟具酒殽出夏口乱流至禹王庙下饮酒既醉舍舟登大别山四顾下憩秋兴亭至郎官湖而还复酌酒大欢各赋诗吊古且寓离别之意先生三复其诗怆然既而曰人生聚散风絮相值耳何足道也明日别去又三年先生没矣呜呼惜哉余至今未尝忘先生而不可见矣见永定犹见先生也永定初在宣州有能名后诖误黜上既正大统凡用人制法一遵高皇帝旧章永定复还宣州求言为赠夫经厯之任子为之有素亦在致其明而已公无不明廉无不公修诸在己可也在己修无所往而不宜况于卫之经历者乎遂书以赠别而今昔存没之感有不知余中之浩然者矣

○送林正行序

刑者先王不得已以辅治焉耳非恃此以为治也后世民俗滋弊则所以防范之严者亦长民者之不得已也子产曰火烈民望而畏之故鲜死焉水懦弱民狎而翫之则多死焉严固仁之所发也君子之为政岂轻德而重威哉故惨刻不可以为政而姑息亦不可以为政仁人君子之心在使民务善戒不善而已闽林君正行尝官天台县幕宽厚恺悌之政民戴之如父母去久而思之不忘也既升司谳于吾郡廉公有威于用法盖得乎善善恶恶之中焉而直道而行无所顾避行县所过其细民及其良民皆欣欣延颈而愿见之其横民往往缩首敛迹不敢肆焉以遂免于刑辟者亦不少矣而犹或以谓其严也夫治之于己着曷若防之乎未着严乎外而仁主乎中严亦奚病哉故十数年吾郡之细民及其良民恃之以安者林君焉耳前之司谳者尝坐事去而今以宥还林君当归伏阙林君不至其乡二十年往焉展敬乘梓与故人亲戚聚岁寒之堂饮酒洽比于契阔之余何其乐也今　朝廷方遣大臣四出询民所利害而建革之及牧民者之廉贪材否而去留之则吾郡之民所尝恃之以安者其能已于言耶林君是行亦果能久于乡哉推林君仁民之心必不溺乎其私之乐而忘返也余知林君故道其所素以为还乡之赠

○送樊参政序

国家建牧守之官实兼治教之任而教居先焉未尝□之而一任法以治此仁人君子所不忍为也牧守昔民之父母父母爱其子必教之不率而后法治之盖法治之非父母之心也不得已而辅教焉耳江西古扬州之域班孟坚称艺文儒术斯之为盛然其为人负气不屈自汉以来高风清节忠臣烈士光气炳炳前后相望而道德性命之微文章问学之与相继而出者非一朝一夕矣虽其间万有一焉顽傲不率以干冐宪度此在三代之时不能无之恶得以此而掩彼以一人而累一乡哉比年为牧守于江西而有父母之心明治教之道为民所归戴者多也而亦有未尝留意于学教而一任法治甚者遇顽傲不率干冐宪度者辄□然以忿曰此邦之人槩为是也呜呼岂理也哉夫教而不率圣人所必治槩而不别明者所不为仁人君子盍易其心以观之征其实以发之且反求诸己之所施者如何也括苍樊公慎历教郡县学被召入翰林预修永乐大典遂擢工科给事中与余同　朝十余年其为人有学有行达乎治体和厚而宽于今满九载升江西右参政于是士大夫翕然曰是素明于治教之道足以佐方牧之大政端列郡之表率而系十三府六十九县之归戴矣于是各□诗赠其行而属余序因并及余之所欲言斯言也有非出于一人之私也

○杨氏家乘序

杨氏宋盛时自吉水徙泰和世以赀雄邑中而业诗书服逢掖者相袭不绝旧谱载贡士三人考陈宗舜吉州科举录在淳熙甲午开禧丁卯绍定戊子谱载兄弟三人皆授登仕郎盖出漕贡又有自上舍生为主簿载于谱而湏溪刘氏文集称太学名士者其它为宣教县尉司计等官载于谱者非一至元延佑初先曾祖以科第入仕其后复有继之盖宋以来杨氏文献之传至是盛矣元季之乱杨氏衰落逮于国朝其子孙幸不失世业擢科第举明经累累有焉而其先之文章行事可法于人可传于后其家之所纪者历世变故片简不存洪武中司仓通判两府君罢官家居方谋采录未及而相继即世于是从兄思贻先生与士奇徧访博求虽片楮皆录之不敢遗积十余年颇有所得而高祖以上者寖远无存曾祖以下文之仅存者多悯世悼乱悲叹愤惋率然之作其平时融精极意和平大雅之制所以发明道德者□不能得什一于千百呜呼惜哉而诸父比岁之文发子孙不知保爱而亡逸者亦多其仅存者皆辑而录之若名贤赠荅哀挽之作及其它诗文有及吾先世者亦皆录之冠以谱牒事实总名曰杨氏家乘其首族谱尊本始也次家谱重所亲也次事实行之纪也善行在人既没不忘则形诸咏叹故哀挽继事实焉次遗文志之寓也同志相求则因文以达意故赠荅继遗文焉名贤之文非以为杨氏作而有及焉者亦可以旁考行事与其交游故列诸附录终焉凡二十卷不填卷尾者俟续得而录之得有先后故录不能以序也呜呼是编所载文行始于先曾祖盖杨氏自兹以降百有余年内而朝署外而民社钱谷之任皆有之而清白之操皆皦然不滓其隐居而家食者皆清修笃行贵义而贱利义利君子小人之判也君子行义未尝不以望其后人庸众人之后犹有力学奋义以光其先者而况清德之世乎杨氏之后其必笃念而敬承之哉谨书以为家乘序

○许幼道挽诗序

庐陵许君幼道既卒于京师士识与不识而知许君之贤者皆作诗哀悼之其子清稡以告余求序焉余与君交几二十年其没也余尤不能已于情尚忍叙其哀悼之诗哉独念君已矣世之士求如君者何其少也士之能言者非不多也言问学者非不博也言德行者非不高也而所言非其所行所行非其所言士以此往往不见重于人使为士者皆如许君其谁不重之哉许君非名能言者也而言则必行行则必从其言其孝弟敦于家其信义重于乡其行必出于诚必适于厚必依于礼不以艰难颠沛而丧其所素至于重交际周困急人此于汉之范巨卿云尤负理才尝随从兄学文宰汉川凡学文邑政设施必豫归咨君君悉为画可否既而行之人无不悦服者一时江汉翕然称学文为贤令凡汉川之人亦至今惠学文不置不知其出于君也盖君之所存一以爱民为务使之沾一命得一郡一邑而理之民之获被其惠利岂少也哉然世之理郡邑者岂必皆有才德如君可以惠利其民而君将老始得分教武学教不久遂卒呜呼是果系于其命也耶孔子曰居子疾没世而名不称彼得于命者其身既死忽然若飘风已过而人不复留意者多矣其不若是者亦皆有人思之至作诗哀之如许君者乎许君之得于人如此读诗者可以考矣

○送史志静郎中诗序

丰城史安志静举进士为礼部仪制主事在京师于余还往有斯文之好余闲暇喜雠校古书辨正舛误志静明敏详博得其助益为多且其为人廉洁恭慎京师贤士大夫皆乐交之而于余未尝三日不见见未尝意不在文事以是尤乐史氏世家真定元盛时其先有勋德灼灼在国史洪武初志静大父官丰城始家吾江西至是三世矣吾于志静固同乡也吾耒北京四年觧翰林兼职专任春坊日益多暇未尝不思同志静之乐今以满秩来方握手聚语相慰藉天官卿知志静好学勤事而熟典故奏其绩最升仪制郎中　国家一切礼乐法制咸仪制所治非达朝廷之体识古今之务明制作之意者不足以任于是荐绅皆喜仪制得贤长官也当复之南京来告别盖余向所同乐者又不可得因述余情为序而属词林诸君子为诗赠之诗各赋一物以道意自侍读学士曾居以下凡八人亦皆吾江西之士云

○五清诗序

永乐辛丑春余自翰林学士改左春坊大学士公务甚简每　朝退归坐小轩中杜门却扫时理书册自适于故箧得小画五幅不忍弃之装为一卷其第一幅故人毗陵王孟端作也第二幅闽人陈□起作第三第四两幅忘其作者亦忘所自得第五幅永嘉孙隆作并□起作者皆得之黄宗豫余既各赋一诗书之金曾诸公又续为之赋□民则题曰五清夫一味足以适口一音足以娱耳集是五者足以娱目而适意况益以诸公之佳咏哉明窓永昼午□之际阅而诵之则不必引茗盌聆弦奏而胸次可以酒然也

○庆杨伯升七十诗序

吴中杨伯升宋和王存中八世孙偕其弟仲举侨居武昌余往来武昌十数年与其兄弟交莫逆其清而粹也和而醇也介而有容也兄弟一也连壁之相辉双桂之并荣不可以掩盖吾所遇兄弟之并贵者有之并富者有之其善德之并如杨氏者鲜矣自吾去武昌今三十年思忆往时交游之乐与杨氏兄弟之贤未尝忘也比三四年仲举来官翰林得慰久别每晤语必及伯升亦仲举之笃于其兄也今年伯升春秋七十仲举在史馆喜其兄之安而念不得亲奉觞为寿也求馆中诸君子作诗寓归为庆以属余序余读其诗盖所祝愿于伯升者皆同然未必皆知伯升之贤伯升静厚有守所存所由咸当于义盖有契孔子论仁者静寿之道且不见南山之水乎处旷远幽闲之地巨石所不见知其傲氷霜凌霄汉阅历岁年固其理也伯升之寿固无俟于祝愿而必见诸祝愿者仁者爱其兄之心也幸余他日重过武昌寻旧侣招黄鹤酌汉江之清歌白云之曲为伯升寿伯升必将抚清弦以和我

○蜀江欧阳氏族谱序

吏部考功主事欧阳哲重修族谱一卷哲世居泰和之蜀江里其先出唐吉州剌史琮因有家于吉琮七世孙曰彪曰彤彪宋文忠公修所自出也彤会昌中举进士官至工部尚书子泽居吉之永和镇泽四世孙曰忠曰恿忠徙万安之常溪恿将作监丞珣所自出也常溪七世至德祖徙蜀江迨哲八世哲所修谱盖因监丞之旧也哲又参较文忠监丞二谱有不同者其大者琮率州人捍黄巢事据史传盖文忠一时传闻之误然余考文忠集其石本所载如此而集本无之岂非集本后出已审其误而去之欤不然公于南丰曾氏谱尤详辨其世次而自作谱乃容不审耶惟欧阳氏自亭侠以来世有闻人而莫盛于文忠后二十年监丞继出二公文学忠烈炳然于天下后世君子论其人盖国家之元气也而同出于一乡一族岂非盛哉尝见二公谱序文忠言其祖考所传于家者以忠事君以孝事亲以廉为吏以学立身盖以是愿其族之人监丞亦云吾祖宗迈种德而望其后之子孙以修人事君子之仁于家同一心同一道也盖君子施仁于国于天下必自其家始未有不能仁于家而能及国与天下者也仁者之言人所共师而况其族之子孙者乎今蜀江之子孙从事诗书科第任宦彬彬有出哲字广哲永乐辛丑进士尤负清操方向用于时续休前闻吾于欧阳氏有望焉故书以为蜀江谱序

○西昌梁氏续谱序

人之先尝有贵富则不复计其功行世率谓之故家此自流俗之见耳夫所谓故家者必其先文行有诸躬功利及于人声誉有闻于时子孙克嗣于后而岂徒富贵之云哉自流俗异见于是闾阎畎亩猝起旦莫间或贵或富而饕诐忮害为豪者沿袭一再世蚩蚩之氓遂相与目为故家而君子不与焉果若其故家而后人有不能心其先之心蹈其先之行徒呺然□黔吾所从出异也君子犹不与也君子所尚者前有道以肇之后有道以绍之而非徒以其贵且富也西昌梁氏其先自长沙徙江陵至南唐征仕郎胜用又徙西昌世袭儒行至宋赠知吉州逢吉二子君崇累官起居舍人兵部员外郎直史馆知凤翔池州安庆三郡叵杰累官黄州同知翰林编修君崇子子华太原府通判又四世至蕃举进士自太常博士历知宣抚二郡皆官不过郡守家不至甚富而文学治行有闻于时者未尝乏也其肇于先如此蕃四世至不移二子用之永乐中累官至翰林侍读兼春坊赞善本之累官至　鲁府纪善皆以文学行义致声誉当世其绍于后又如此君子所尚故家如梁氏者非耶蕃尝作梁氏谱用之欲续谱未及而卒本之续之将授其诸子以属余序梁杨世婣家义不可嘿盖尝自叙家谱以告吾后之人曰义利君子小人之判也为人后者必务明义以不悉乎先请于梁氏续谱亦云

○赠大理寺丞张宗琏诗序

上嗣大宝之三月特诏吏部令京官五品以上与御史给事中及外之布政司按察司与郡县之长吏各举才德堪守令者命下少傅杨士奇与翰林侍读学士王直合议举左春坊左中□□□琏应　诏将卜日以奏时中外皆未有奏者而礼部郎中黄钟□先奏宗琏会上擢用旧宫臣以宗琏为大理寺右寺丞当之南京出　上亲命固非用钟言而钟遂以知贤闻搢绅间上临御以来惓惓焉哀敬庶狱虽笞蜀不自用必付诸廷论每宪臣奏谳议必恳恳谕之钦恤之意矧大理天下之平宜夫亲择而后授也宗琏秉介洁之操莅事周慎而宽厚长者之志素孚于人其不悉斯职也审矣而与之游久者必取仁者赠言之义赋诗致交修之意盖君子之心也诗以张茂先进德修业辉光日新之句为韵赋者曾棨王英王直周述人两韵总诗八篇而引其端者杨士奇皆其乡人云

○送宗老季琛诗序

庐陵江右诸郡之表也杨氏庐陵诸大姓之表也忠襄公杨氏诸先德之表也季琛为公九世孙秉忠信廉洁之操□明敏疏达之才韵诗书礼义之实岂非昆山之玉哉今岁京尹荐其名尚书试其能天子命之官以为南海知县知县虽古百里宰而南海者汉南□□陀之所治在大海之濒数岁以来旱酿会而治具于陈光世是月二十有六日晨雪初雾天气□朗光世折简以迓昼而毕集居城西者余及曾子启王时彦余学夔桂宗儒章尚文陈光世钱习礼张宗琏周恂如陈德遵彭显仁周功叙胡永齐刘朝宗　　凡十五人余正安近东徙其志所乐恒在西也萧省身自外至而侨于西皆宾致之皆翰林交游之旧也列序以齿笾豆洁丰觞酌循环酬酢并举欢洽之至清言不穷间以善谑礼度无愆文采相发于是举宾之初筵四章之末四句为韵赋诗韵少则迭其一而以道夫相乐之意可谓盛哉礼有之一张一弛文武之道且先王之属民也岁终休之而饮酒于序以正齿位况吾徒皆任有职任旦暮枉公惟惰慢之是戒则以其闲暇相合为一日之乐者其于义固宜也众之相合使其道与志有一之不相契而欲为乐亦不可得今之十有七人者十四出江右而三出于浙皆去其乡五六千里而相与披豁倾写表里洞然忘其身之在客外此其相契而乐也夫岂苟乎诗成稡为一卷余序其所由来于简首各录一本藏于家后之人不有观之而兴慕者乎

○对雨诗序

永乐癸卯正月乙未天子大祀于南郊前期五日百官斋沐出宿将受誓戒是日微风东兴及午而雨霏霏冥冥迨夕弗止春阳初畅寒冱不作而斋庐同宿者予与余学夔钱习礼陈光世周恂如曾鹤龄陈德遵彭显仁胡永齐周功叙刘朝宗咸心悦神融若甚适者而焚香瀹茗或论文谭道或琴奕以嬉余咏杜少陵喜雨之诗顾谓众曰曷有赋乎遂析随风潜入夜润物细无声之句为韵各赋五言六韵一首士君子之适夫岂以为已哉忧乐以民仁者之所□也自去岁春夏少雨冬□大雪皆数尺盖比□□□□□民喜以为耒年之望也今岁正月之初□□□□□□□□雨亦未有若今之豫者而泽□□□□□□□□□□□盖时物之滋肇于此生民岁计之所□□□□也□□□一元之气发于春而契乎仁者之心□□□□诗□有所不能已矣而即其诗以考其志若有□之咏□□之赋由今论昔岂相远乎哉凡十有一人而赋者十人盖退余为序云

东里文集卷之五







卷之六

●东里文集卷之六

序

◆序

送蔡用严序

赠高以能序

送李伯高训导序

刘氏庆源编序

送徐提点诗序

听琴诗序

送王编修南归序

送礼部尚书兼大学士金公归省诗序

送吴子恭先生致仕诗序

送罗学古还清化诗序

康氏族谱序

送罗照磨致事序

熊氏谱序

送国子学正黄信道致事诗序

易简方序

送高伯琴归省诗序

○送蔡用严序

皇上统御天下夙夜孜孜图惟理民之道数敕吏□简拔贤俊又敕百司举材德之士授以抚字之任□者诏蠲逋负又切责有司坐视民所苦不言者欲□之罚无非激励诱掖使之究民隐达下情也牧守□有爱民之心理民之才至是可以伸其志见于用也而今远迩穷櫩蔀屋之民有饥寒之忧叹息困苦之声岂少也夫膺职任有禄位又遇可以伸其志施其材之时而依何翫愒不肯动心出力一少试焉甚或弱私为厉如此者岂　国家所以简授任用之意盖今之牧守之不为此者亦少矣吾友四明蔡冑用严清修苦节有恻怛之心果毅之气由乡贡士入冑监擢知宜春县吾交用严十五六年知其为人果不负国家爱民选贤之意宜春之民庶几将有瘳乎于是将绅大夫有赋诗送用严者余为序诸卷首

○赠高以能序

余友刘□毖为沅陵县数年其为政巿惠利隐然名动湖湘间而余不见之十年矣今年寄书贶余萍导官令职士之乐处者十殆一二而已岳池去京师八千里为蜀僻县今有得一官于蜀率其心慑于险远戚戚顾辞其家人酸辛悲楚出语相付嘱如诀别状其有忻忻如得甘食安寝然者殆百之一二耳夫士之有道也无往而不适彼其有所不适者无诸内故也苟无诸内虽其身终岁不出户庭不去其父母兄弟妻子而其心胶胶扰扰不能自适况数千里之外者哉敬先乐善敦义有古道前在宜章宜章俗不务学敬先化导诱掖之不数岁宜章之诸生比比中进士去敬先来京师尝主吾家吾亲见宜章诸生在京者事敬先皆如子之事父非其施诸人积诚不已何以致此敬先少时与余同学海乘陈先生之门今其所自立如此可谓不辱苐念当时同学多已物故今存而仕者惟吾两人然三十年来东西睽隔其间不过一再握手叙契阔未尝极意倾写也今兹复别岂能无情于是惠风始畅仓庚和鸣晨装在门举酒属客余歌白驹之首章客酢焉歌伐木首章载歌白驹四章之末余酬客歌雄雉之二章三爵既行序以识情

○送李伯高训导序

庐陵李伯高清修慱文明春秋之学今受命为吉安府学训导且行文渊阁大学士胡公率搢绅大夫诗以送之而属首简于余吉之学建于宋庆历中载欧阳文忠公之记吉之士自欧阳公而下有杨忠襄胡忠简周文忠杨文节诸君子累累而出伸大义于天下宋亡又有文丞相挺孤忠死国盛哉吉之为学也皇明统一海宇惓惓焉兴学育材三岁大比选其贤能用之而吉之士恒多于诸郡至屡占第一之选固出上之教化亦其积习之善兴起之速者然欤今伯高往焉偕其秀民从事于诗书俎豆揖让之间涵泳岁月之久将见吉之贤材益盛风俗益厚足为伯高之荣且乐而使学士公与吾徒之仕于外者他日得归谒学门从乡人长老以颂

天子太平之功如欧阳公所云者不亦与有荣且乐乎故书以先之

○刘氏庆源编序

刑部尚书雄县刘公观作刘氏庆源编以谱其族属余序之自宗法废赖谱牒之行以维持人心纪纲俗化为世道之助盖周礼小史之职掌邦国之制□系世辨昭穆世者诸侯世本盖今世谱也其来尚矣然世臣巨族传历既远更代多故谱或存或逸非有贤子孙不能举而修之也刘氏系出陶唐而盛于汉其后子孙益众谱谍历世有作如隋刘善经唐刘知几刘子玄及宋河南刘氏所著最为焯焯而知几考据尤精博固刘氏世多贤子孙乎雄县之刘其先讳温者自河南徙今尚书公所著自高曾以下至其子若孙凡七世盖高祖以上谱逸不可考而七世之后至于曾玄至于数十百世有继修者可以本诸此矣如刘氏之族自今至于数十百世因谱谍之存崇孝友之道广惇睦之风者亦本于尚书公之贤乎然考其高曾以来韬华飬素乐善施仁深矣际　国家景运之兴尚书公以明经擢第今三十年出典名郡入总宪纲历掌邦礼邦禁为　国大臣苐泰从上征伐有功累官至世袭指挥同知伯仲伟然效文武之用于时显荣光大非其本诸先者深乎然则斯谱之传他日太史传名臣述世系者将有放焉岂特施之于族也

○送徐提点诗序

皇上稽古制治肇建北京首立郊庙社稷之□以祇事□天地祖宗百神先事诏太常以羣执事之半诣北京而神乐观提点徐善渊恭承　诏命率乐生三百人就道有日士大夫与善渊往还者闻而造焉是日积雨初霁秋气澄朗善渊欣荣命之自天乐搢绅之咸会列筵陈俎觞酌屡行同会者春坊左庶子邹济右中允吴均宗人经历虞进翰林修撰陈循庶吉士曾泉太常典簿周骥及余凡七人酒未既庶子曰善渊斯行盍一言赠之众皆曰然于是中允取座右戴石屏诗语各探一字为韵赋诗诗成属余序昔周成王既成洛邑率诸侯以祭于庙其诗曰于穆清庙肃雍显相济济多士秉文之德对越在天骏奔走在庙夫至于助祭及执事之人皆有其德尤足以见夫国家之盛今善渊熟于礼而达于事其往而无忝矣士幸遭天下无事　圣明制作一新之时恭承一官近日月之清光足为至荣而况效职于坛陛俎豆之间相事于灌荐对越之顷不又荣乎斯以赠言之旨咸畧仳离之怀而作其欣往之志新岁伊迩万方会同余亦将与善渊邂逅于泰坛清庙之前遂为之序

○听琴诗序

乐之音皆可适也而足以畅幽欝去骄吝颐性情于中和者惟琴焉古之君子于羣居及其独处而适盖未尝不在于琴也民之生蚤作而莫息其间扰扰焉与事物酬酢而又有不当于其意者其能泰然无滑乎中固已鲜矣矧结缨垂组操简持翰夙兴而夜空有职事之烦者乎则其闲暇相聚资于琴以适焉者人情之所宜而君子之为也永乐二十一年正月十有三日天子大祀于南郊前期四日百官斋沐宿于公与余同宿者十有一人是夕月色在户清香满庭宴坐雍容怀抱和畅功叙援琴而鼓之连续数引宫征间作疾徐高下雍雍古澹淳雅之音盖使人襟宇澄净气志皆融豁然如濯埃氛而游于泰和无事之域者何其适哉于是余赋五言古诗一首而众和之恂如并和其韵皆以道夫适于琴之趣也夫雅与俗不相谐也荒荡靡靡之音世所同好则为此诗者固无与于世而独吾徒之所寄意也则虽一时之适不可以弃故录而序之

○送王编修南归序

吾友王格非笃实果毅学慱而行庄起家九江学官太宗皇帝初建储召为司经正字仁宗皇帝初嗣位自交址驿召选进翰林捡□□□两朝实录格非预纂述书成赐赉有差盖纂□□□写缮写先杂执事叙劳也既而有司不复论劳□□升一阶于是格非升编修而杂执事往往位□□□格非戴上之恩安己之分恭就其班位怡然朝之士□□□选拔者今内佐六卿之治外受方岳之寄与□□□升要崇秩厚禄出有驺从之盛入有肥甘轻暖之□者比比而是格非官七品布衣从步禄入仅给俭□混侪群众中流俗固不知有格非也而士之重格非与格非所自重者皆不系此格非吉水带原文献家世有闻人百余年间吾耳目所知者吾素与耕两先生及钦止皆仕有禄而皆不久于位不及下寿格非今年六十有七历仕三十余年虽中更险阻坦坦如履康庄殆若有神相者盖格非所不能得者人耳非士所戚也今以病得请归优游□年遂其素志士又以为格非荣独余不能无情者盖在馆阁家同郡生同年而好者与格非两人格非今决然去余不能有禆于时且多病早衰而犹縻宠禄诗曰之子于归远□于南瞻望弗及实劳我心三复嗟叹酌之酒而与之别

○送礼部尚书兼大学士金公归省诗序

洪熙初元岁事肇新春阳布和万汇咸□天子御明堂敷仁泽辈被天下载念臣工久勤职务未遑于私有诏亲在者归省否亦归展乘梓咸有锡赉视其秩而等差焉于是　太子少保礼部尚书兼武英殿大学士临江金公幼孜其大夫人春秋八十首奉　命以行词林诸君子相率赋诗歌咏圣天子之大德及大夫人之盛福以为公赠而谓士奇为之序夫人之伦莫大于君亲而行亦莫重于忠与孝忠孝一致也□昔者明君之使臣也必体其爱亲之心而命之四牲之诗曰王事靡监不遑将父又曰不遑将母将母来谂何其念之深而言之数也君子谓臣之事君先公后私君之使臣先恩后义今天子推恩其臣比隆成周盛时明君之大德矣先皇帝初临御简用文学之臣七人任之于宥密幼孜与士奇皆与焉于是召七人者之命妇入觐中宫惟幼孜以母行宴赉隆厚加有冠服之赐盖二十有余年先帝　先后升游在天其七人者亦有存没之异而大夫人安享禄飬至于今荣进二品之封益寿而益康何其福之盛哉宜乎謌咏之有作也公归朱衣象笏升堂拜庆使其子若孙歌之以佐寿觞乡闾族姻其必有歆艳而窃叹曰金川玉笥之间前所未有也又必有观感而兴起曰使为父母者率以忠孝导其子后将无继今者乎则是诗之作岂徒以侈当时其有系于后来者不亦重乎

○送吴子恭先生致仕诗序

安成吴子恭先生今年八十以黄冈县学教谕致事归其乡词林学士大夫素善先生者皆赋诗赠之余辱交先生三十年独能已于言乎吴故永新名家自宋以诗书科第为邑之望具载乡衮文信公所述元之初兴宁极先生博学惇德与刘须溪赵青山皆以先朝遗老为乡人后学所尊宁极先生始徙安成子恭先生之曾大父也其先如此子恭先生明经守道以成就后进为务为学官历宁乡福宁黄冈三县焯着功效岁宾兴校文广西者再浙江者一鉴别之明升黜之公学者心服被召纂修永乐大典于中禁一□□□老师宿儒多在而通博明正率推子恭先生其人又如此此余所为敬之而愿交者也然有赴黄冈不相见将十年时有咨求老成及礼文述作之事余未尝不意在子恭先生然其年益高病益侵爱莫致之怀耿耿久矣乃今一晤语未竟遽别此余之情所为不能己者也然古贤人君子之老而致其事归也其道德文学犹有以仪乡邦□后进不徒敛焉自足也岐阳有瑞物焉羣飞兢起而随附之如吴先生归而乡人秀俊有志于学者咸得所附托余之情亦可以自慰也读书诸羣公篇什之首以为先生赠

○送罗学古还清化诗序

学古之大父仲渊翁洪武中以闾右征居京师翁负材具阔畧喜论议而爱民矜恻之意常溢出言表郡县礼为耆老而咨政焉余在翰林时与学士胡公数以公事出江东门以乡郡故数过翁翁春秋已八十欣欣躧履迎客相与披豁倾写虽尊俎哎谭而其意常在于民也时学古□角方执经从国子师而涵濡其大父之训于朝夕之深余两人固已期其成也永乐壬辰余奉　命考会试得学古所试文字读之条达明鬯崭然羣辈中于是喜学古之遂升也既擢监察御史为法从于两京能勤其职有所知未尝不言□誉灼灼以起又喜学古之敏于用也为御史七年升清化州知州清化在交址西南海上去京师万余里　朝廷岂薄近臣之良而辍之荒落辽远之域哉顾其地沦坠夷獠数百年圣天子在位然后去其所为害者而郡县治之将被之文明之化然其渐习之污且固有非可以一朝夕振举之也则必资夫学通材达久于左右明识上意者而任之此武王不忘远之盛心也然特守□台宪异职抚守与弹击异施皇上大德如天无远迩内外一惟覆焘生育之而已学古以其所素谆习与得诸家训者推而行之善知奔壑之泉走□之九不足以喻其易也学古初赴清化童　朝命不及告行于常所还往今之来觐也留两月而归于是中书舍人庞叙属诸缙绅大夫为诗退之又属余序之

○康氏族谱序

女弟之子康荣从余在京师数年及冠有忘问学而以父命将归请叙其族谱康氏居西昌邑东南五里所澄江之阴曰蒲田里有泰然甫至于今十世修忘厚□善仁累累有继也盖吾所识者复往质直而好义磊落而阔达当元季冠□充斥能倡勇保障其乡复圭茹清饮洁以诗书教授里中躬率其族之人蹈履善行愈老而愈不倦复性之子仲壁有雅度不屑意生事然独守儒业为乡塾师此荣之大父而皆康氏之有闻者也其上世虽未有以禄位显者而其所与为婚媾交游盖多显矣金玉之为物虽未登诸器用世未尝不至宝畜之而古之君子其所以重当时昭后世者岂皆为其有高爵重禄哉此谱作于复圭而相之者仲壁之子彦英固本其尊祖敬宗之心之所发乎其亦欲使后之人究知其先世以图善继者乎夫善继必自学始究知礼义之慱致乎躬践之实使德备于身施于家而为孝友惇睦之行达之于用而为致　君泽民之功以益大其宗者康氏之子孙其可不务乎夫畜之久者其发弘荣归以及其族之人勉之哉

○送罗照磨致事序

庐陵罗仪范为肇庆府照磨廉洁而端静恺悌而宽厚藩宪之贤知仪范之难得也皆礼待之畎亩之氓知仪范之难遇也皆心归之独郡守贰以下率迂视之且数形于讥切曰居底僚乃欲树名耶仪范自执益固守贰滋不悦肇庆所治一州八邑其二三邑瘴疠险恶最甚者有官守于斯而获生还百或一二焉奉使命于斯而获生还什殆一二焉比岁征敛之事繁而郡恒委仪范往督二三邑之未集者盖排之危地也仪范怀牒即行畧不见难色其所至不私取民一芥民知仪范长者皆趍其令如父之令其所集事恒先诸邑而自是事之难集者郡率檄仪范自仪范至官三年讨其跋涉山溪冲冐瘴毒之日恒什八九而坐廨宇治职事之日殆十一二然仪范容色腴泽步履轻徤未尝一日疾疢之加乎身也盖君子直乎内者无往不自得苟直乎内固宜有相之道吉凶利害岂人之所能为哉仪范比以公事至京时上初嗣大位弘施宽恤之政中外仕者皆喜幸可以久安其位也仪范独曰吾岂当踰六望七之年尚不知止哉遂以老疾辞天官卿言于上诏从之士大夫皆高仪范之达也老氏云知足不辱知止不殆于是有愧仪范者多矣吾素厚仪范故于别也书其所以决去之故赠之非徒以儆媢嫉者亦使乡人士知君子仕止之有道也

○熊氏谱序

今天下姓氏皆古天子诸侯之后其先功德之被人者广则其流泽后世久远而蕃硕自然之理也春秋战国之际惟楚地广民众则其上之所以被于人者宜亦广且众矣楚鬻熊之后以名为氏当是时诸侯称国者未尝称氏惟楚国之君世称熊氏熊望出南昌江陵数百年来南昌之熊最盛支分泒别跨数邑诗书缨组连续赫奕非他姓可儗岂非其先之被于人者广且众故其流泽至于今未艾欤新吴之族宋治平四年有讳洽者自番易来官是邑遂家焉三子原善原稳原吉原稳徙丰城原吉莫知所徙惟出于原善者世居新吴传历既远子孙益众亦有不得而详者矣原善之后月窓甫断自曾祖至其子凡五世录之为谱而一堂之间祖孙父子孝敬慈爱蔼然也其子本诚举进士历兵部郎中为福建左参政廉洁公平八郡之人悦其政无间言此其所以被于人者又广欤将泽流于后焉有穷乎本诚今调浙江以此谱求序故为沂往推来而书之

○送国子学正黄信道致事诗序

国朝之制太学自祭酒司业丞而下居师导之任者五博士十五助教十学正七学录凡三十有七南北两监合七十有四必历郡县学官有最续乃授斯任大约今天下郡县学官不下三千余人于其间拔七十四人以为两监师其选之固精欤比岁南监祭酒司业数阙而南京卿大夫及监之诸生来者比比称学正黄信道先生曰此良太学师也卿大夫归其德诸生服其教人人言如出一口盖先生纯粹简静言必在道义行必循矩获其所示教非独言语文字而已然则论今太学师之贤先生其巨擘欤先生朱文公门人黄文肃公六世孙千里之足产乎渥洼之滨超类而绝伦非其所自之异耶圣天子笃意学校近命大臣就两监简诸生之久无成者罢黜之而赐玺书饬励师生又戒祭酒司业礼其为师之贤者所以厚化本兴贤才　圣德隆盛千载之遇也顾祭酒司业所当礼者岂有过于黄先生哉而先生先月诣阙请老上以其年七十敕听致事优老礼贤之监心也然知先生者犹为太学师道惜其去或曰君子之道足于已无往而不可以及人先生之归也幸精神未衰将见化成于乡必有蜚英腾实颙颙而起者则在彼犹在此奚内外之择哉于是六卿及贰皆有赠行之时户部尚书陈公以求余序余故采大夫士言之同者书诸卷端云

○易简方序

医者圣人仁民之术也古之君子有爱民之志而无行道之地则往往用意医药以几有沂济利仁者之心也礼部尚书毗陵胡公源洁蚤有志及民举进士官侍近奉命四方其耳目所遇有可以利民者多奏而行之然未足以充其志也间暇兼用意于医得一药一方之良手自录之盖以试皆验以施济亦博矣所集录既富永乐中尝具表以进特被奖赉其书析若干门凡若干方总名曰易简刻梓以传公幸际享嘉之运今佐天子和邦国有行道之地方将导迎德泽以覃利天下而犹汲汲于此盖仁人君子爱民一念无所不用其至也然善为医者如良将用师精熟古法而不执一道临敌之际随机制胜故所向成功夫得是编者诚能究阴阳表里虗实与夫经络脉证之故审度而用之将其施也飬由之射庖丁之觧牛恶足以喻其速哉其功不尤博矣乎此盖胡公利人之意而未发也因求余序故为书诸卷首

○送高伯琴归省诗序

吉水高□伯琴出文献故家以明经饰行为新城县□□谕九年课绩居最升莱州府学教授九年课绩又最当升未奏而伯琴亟言于上臣旨忝禄仕不省先父母丘墓久矣且暮迫于心不能已幸今蒙宽大之典敢布其私恳诏从之翰林侍读钱习礼于伯琴有同门之好合诸学士大夫分韵为诗送之而属余序永乐丙戌三月太宗皇帝临轩策士传胪之明日进会试所选副榜士于廷亲试之上御右顺门昼漏下十刻命翰林侍讲杨士奇金幼孜谕旨令就试者从容尽所蕴毋苟且取具命光禄给食中官夕给烛遂亲拔三人入禁林余第为二等付吏部授学官上者教谕次训导　圣明惓惓惟恐失士而成就之如此伯琴时得教谕呜呼今廿有二年□宫车远矣伯琴所至其成绩显誉可以不辱今归乘梓荐献其先人退而周旋族姻乡■〈尚阝〉之间可以为荣然吾因伯琴之归有不能槩于心者仁宗皇帝达孝推恩以仕者有一二十年未遑归省特诏中外有官并许给告以伸孝子之情而限约序□目曰良初为御史能持身修职所至声誉勃勃曰恭今为编修在史馆谨厚有文曰让为县教谕不忝师道其二处者虽未识可类推见之此先生所为可乐欤丰城君子之乡也三四百年间文学节行有闻者焜焜相望其流风余韵所渐被至今不衰今仕京师余所识者十率六七有君子之行则夫处者其不戾于君子固多欤孙先生之归何往而非可乐哉六节及翰林诸学士有为诗送先生归者编修周叙礼部主事张习以求余序余年与先生上下而多病早衰不能自引退其有愧于先生多矣幸旦夕赐罢归道先生之乡访先生之庐凡所乐者当悉以告我

东里文集卷之六







卷之七

●东里文集卷之七

序

◆序

送李永怀归东平序

沙溪刘氏重修族谱序

蒋氏族谱序

王氏家乘序

北征集序

送黄窍敷仲之官浙江序

送郭庭瓒诗序

送少保黄公归永嘉诗序

赠陕西二宪诗序

西涧集序

梅花图诗序

溧阳史氏族谱序

送萧省身诗序

赠蒋主孝序

刘氏倡和诗序

赠太医院判蒋用文序

○送李永怀归东平序

永乐十九年冬士奇侍　储君自南京入朝道出彭城以北属岁饥民男女老弱累累道傍拾草实以食而滕与邹尤甚　储君悯焉不忍民之及于此也遽命山东布政使暨郡县长吏计口而振货之侍从之臣亦皆动念矜恻且窃憾其长吏不以豫闻也既度济宁入东平之境视其民皆充然意气和悦如无所不足者而老者数百人须发如雪冠方中褒衣而长□济济焉夹道东西聚立□展祗谒之礼从臣见者皆惊喜驻马就而门之此邦岁庶几有收乎曰然州其有贤守乎曰然辄举手加额言曰皆上之赐也又问州守氏名及其乡郡曰前守杨公今之守李公皆出庐陵而并举其宜民之政闻者既皆为东平喜又喜其民之言达于礼也尚书夏公顾谓士奇曰庐陵固多贤此两人者亦识之否乎士奇曰前守名玚字秀琛家吉水于士奇同宗盖宋忠臣建康通判谥忠襄之后为州县二十年率有善政今守名湘字永怀士奇同里人其父子兄弟慈孝友爱而□□生业未尝以非义取皆乡人所重者众啧啧称叹曰古之官人者必推本其行其有以夫抵暮余独过访永怀唯一童子守舍家具萧然是夜宿州学其博士弟子亦皆娓娓道二守之贤时驿路所经东平属邑其南汶上有史知州其北东阿有贝知县皆以廉洁宽厚得其民心故尽东平之境不见有不遂之民者而自是所遇郡邑所见其民则未尝不叹东平之仅有也明年永怀以例代去其后　朝廷遣使处抚天下问民所疾苦东平之民羣诉于使者乞还李知州使者以闻　命还之盖东平自永怀去至是更三岁历两知州矣民心之好恶岂有他哉抚之不当其道不惬其意则欲去之如古谢询之为吴县者盖人情所同也如抚之当其道惬其意其去也欲留之而不能如邓攸之为吴郡者亦人情所同也其贤不肖相去岂直倍蓰什伯哉永怀之贤亦攸之徒欤其所施诸东平者余及亲见之故其复任也序以为赠本以励其终云

○沙溪刘氏重修族谱序

澄江南望两舍外崇山迭嶂绵延峻拔出沙溪稍衍迤平旷溪源远而厚四时不竭故缘溪皆沃壤无旱劳之虞而耕稼常丰环溪而居非一姓刘氏其望也余总角尝一造焉时百川先生尚无恙癯然苍颜而华颠意气轩豁一见与余论诗喜动眉睫是日微雪初霁酾酒炙鱼偕余循溪上左右指顾诸峯盘回起伏揖让之势巉岩突兀哨厉之奇语余曰吾刘氏居此十有五世矣吾先人虽未有跻膴仕而行义之卓出与兹山相雄者代有之矣又顾溪上田千余亩曰皆吾故所有也自历变故来吾乡之巧而力者悉取之今吾幸且老死于此无憾矣已而与余酣吟倡和谭噱不辍余曰先生所谓超然物表者非耶咲而不荅暮归过视其故居虽断垣坏础黯乎荒榛瓦砾之墟尤可以想见昔时之盛夜宿其舍家具萧然床前酒一瓮案上断简数编及乡先生陈海乘王竹亭刘槎翁寄书数缄而已明旦其族父明道翁肃余登静安堂觞余翁貌老而容温礼恭而意厚倾写乐客也余留诗堂中而去既去而质百川于海乘先生先生曰汝不及其少壮隽来时矣间一二事举之未尝不使人动心也盖于今四十余年矣明道从孙郁武于余有连袂之好前十数年尝以族谱求序未暇也今百川从弟伯埙仕为刑部员外郎在京师求序谱益数按谱自九承事唐季繇金陵徙西昌始家沙溪八世至稽道生四子七孙其后始盛又五世至明道六世至百川族益盛谱载总十有八世其间虽有仕者而迨今伯埙始显伯埙在秋官十余年能声焯着所至未可量也此可以征刘氏先德矣而独百川之后今不祀此其可征善仁者之应乎抑亦果系其数乎明道尝续谱此谱又郁武伯埙所重续者余素景仰百川故于序不能无嘅焉者也

○蒋氏族谱序

太医院判仪真蒋君用文作蒋氏族谱既自序之又厶俅余序按蒋出姬姓周公第三子伯龄封于蒋蓝今汝宁之光州子孙以国为氏汉末琬事昭烈至尚书令琬之后曰启者仕隋为莱州司户因家于莱司户五世孙钦绪仕唐历汴魏二州剌史□家魏州其仲子清为东京留守判官死安禄山之乱赠礼部侍郎赐谥忠八世至惟雅宋仁宗朝举进士累官房州通判又四世至守训而宋南渡遂晦迹不出其孙远仕金为尚书兵部郎中远之孙安中举卓行入官杨云翼荐其材再迁国子助教上书谏用兵不听弃官去后从太学诸生请复其位卒称疾不起其孙应茂□初避兵淮南遂家仪真仪真蒋氏昉于此应茂子用雷为扬州医学教授教授子宫举进士官崇明州判　国朝洪武初部使者吴琳以史材荐授翰林修撰引疾辞不许改兰阳县丞用文之考也而谱断自守训至用文之子凡十有一世吾于是有以观其世德焉自汉至唐人至于金于立朝莅官秉政守义焯焯有闻矣及叔季之世或仕或处未尝不以爱民泽物为心也盖其先皆业儒自助教以下兼治医而世相袭盖以谓不得施诸此则施诸彼何其用心之厚也仁人君子之心欲推古圣人之教以为及人之功上焉者儒次焉者医得乎命而达也用儒之道于国家天下而功之及人博也命不可必得不得而用之医其及人之功亦孰之能御哉然安得世皆仁人君子之心也彯缨垂组高爵而重禄号飬民为职而于民休戚漠然如秦人视越人之肥瘠者彼其心何其厚薄之悬绝也盖譬诸泉焉源厚者流必远蒋氏之先其相承厚矣今用文以儒承家以医历官以仁存心其所施加厚也然则蒋氏之后其自今何可量乎

○王氏家乘序

元史传良吏十有八人先待制其一也之十八人者余少尝反复熟其治行信皆足以匹休前闻贻范来代而王宣慰止善史称其务明理以致用者盖已心识其良吏之明规后读先公同年友黄文献作宣慰墓文亦重明理致用之说而他德善尤详以是益慕宣慰之为人永乐壬辰考会试礼部得宣慰曾孙钰之文次在苐二以奏　上临轩策试亲擢钰第一甲三人钰字孟坚既授官同在翰林十有余年其学识操行皆儒者愈久而愈可亲盖又敬叹宣慰之有后也问得见其所作王氏家乘首谱牒其次当时名公所作碑记哀祭之文及往复赠寄之诗而其先世所著文章终焉盖历世变故能掇拾一二于千百亦难矣谱断自某至某若干世着其所知而阙其所不可知其所书皆慎而不苟凡出于当时名公所作者皆足昭远信后而其先世之作亦皆有以追配古人可宝也已盖王氏宦达莫盛于宣慰宣忍之先后有为太学师为郡幕为县佐亦有隐处不仕者其文学行义皆可考见譬诸蓝田之产为瑚琏为圭壁珩璜虽用之不同与夫璞之未用者莫非温润缜密之可贵也王氏文献足征于是乎在鸣呼人生富贵如烟云之过目飞鸟之遗音岂可恃以不泯君子所恃者道德功业文章世盖不能以泯之故有一国之书有一家之书皆所以不泯之器也而家之所书与国异者□备夫言行之善盖尊所自出且示法其后俾图不辱仁人孝子之用心也诗曰维乘与梓必恭敬正矧言行之善之所存乎孟坚间求余序家乘故书以告其后之人

○北征集序

北征集者今　太子少保礼部尚书兼武英殿大学士临江金公之作也公侍太宗皇帝凡四出师征幕北此盖永乐八年第一出师也是岁本雅失理拒逆　朝命拘杀诏使侵犯边境边民若之故不得已有吊伐之师盖虞之征苗商宗之伐鬼方文王之伐崇密皆仁义之举也士奇虽不获侍从今奉诏修　两朝实录获睹永桨从臣记当时　车驾所至　圣谟神武如神明之不测如雷霆之下震而宥过绥降如天地之兼容威德之盛盖前代帝王所未有也公以清材博学介冑櫜鞬从属车司命令而间暇形诸咏歌长篇短章沨沨乎铺写鸿猷宣扬伟绩凡山川气候之殊道途涉历之远所以充拓见闻发舒志意者靡不备之士遭遇之盛如公求诸往古无几人焉汉班孟坚负良史才尝从车骑将军出金微击北虏典文章犹至今传诸史册岂若公亲侍　龙御于数万里之外哉唐太宗征高丽文学之臣多从亦有歌咏之富如圣明之朝乎有无未可知而公所遭遇固其文学克当　上心有以致之欤士奇与公皆太宗皇帝临御之初简寘翰林典密命永乐己丑车驾廵幸北京士奇受　命辅仁宗皇帝监国始与公分职呜呼鼎湖龙驾远矣诵金公从征之什追惟先朝大德而效报无能其感怆于中有能自己乎遂书以为北征集序

○送黄窍敷仲之官浙江序

三山黄敷仲拜浙江左布政使之命将行其同乡之友宗人府经历张珂属赠以言敷仲学博而才广德立而誉彰余奚言虽然有斯文之好焉能无言乎浙水东西十一郡六十五邑其民生之秀慧物产之清好为十四布政司之最然大抵浙东西其俗异也浙东趍文雅浙西骛浮华文雅有务尚之意浮华流于薄矣其薄之习亦沉溺胶固非一朝之谓也周公亲监般民于下都至君陈继之其策命犹以□□□□为言盖习俗溺人之深譬诸痼疾疗之者非砭焇药饵攻补并施有积累之功岂遽能愈也我国家道德涵飬六十余年皇上承列圣之大统丕显治教而敷仲任方岳于此则正人心厚风俗于理道岂细故哉承流宣化虽守令于民最亲而所以表守令□方岳也召伯尝布文王之化于南国其民愈久而思慕歌咏之不忘甘棠之诗是已敷仲往以古人之心奉宣　圣明之德化先近以及远使两浙之民勃勃焉皆兴起礼义操存醇厚优游泰和之世将异时无思慕歌咏不忘吾敷仲者乎敷仲历河南湖广两布政司参政持躬爱民有素矣吾故独举人心风俗以为之官之赠敷仲其不视为迂阔否乎浙之藩宪两司多吾同朝之旧其亦有槩于斯言否乎因敷仲行并以致讯

○送郭庭瓒诗序

君子之仕也皆欲施其爱民之心然职有所拘分有所限势有所格虽都高爵享厚禄或不能越而自专受百里之地为之今与民相亲比如父子民有所弗□□躬造膝前开口自陈令推其情酌于理不必悉于法制从容词组是非予夺自己出民皆赖焉故今虽七品官得施其爱民之心高爵厚禄者或不能及而令得民之深者有生而父母之没而烝尝之久且不忘也余仕京师将三十年职在言语文字之间无所及于人而遇能及人为人所慕者未尝不歆羡而内自惭然亦鲜矣番禺郭瑛庭瓒初识之于进士中观其仪知其有立后相往还聆其论议知其有为及其知金华岁余县之搢绅大夫皆誉之田里细民皆乐之寖有闻于京师要其所存者以爱民为本今满三岁上其绩于郡于藩宪于天官卿皆书其考最浙水东西六十五县今吾闻诸往来求如庭瓒盖无几人贤哉乎庭瓒安得今四方皆若人者之为令也庭瓒将复任金华　太子少傅杨公及学士祭酒诸名人相与分题赋诗送之光禄李少卿灏礼部陈郎中景茂求余为序余虽未有及人而喜谭及人之善故为之言尚俟九载之绩焉

○送少保黄公归永嘉诗序

少保户部尚书兼　武英殿大学士永嘉黄公以病蒙　恩赐归于乡同官卿大夫相与赋诗赠之而谓余序始公以病在告上命医往治历五阅月弗瘳于是作其去归之志其交游有叹其际亨会而遽违荣私为公惜者亦有高其当盛满而戒止足以为公喜者士奇曰皆非也夫役志于贵富浅丈夫之事固不足以知公脱屣乎世累独善者所为亦非所以喻公公起自诸生不三十年致位三孤阶一品在崇重清坊之地名闻海内方将勉副重寄慰人望乃引恬山林以自高岂大臣君子之事哉公闻之曰子之励余是己而岂余之所得已哉圣天子聪明睿智英文神武过古帝王矣股肱羣臣方济济都俞相得于泰和熙洽之朝淮虽非才何幸参陪千载之遇顾独寘佑而缠绵疾病岁月之久尚可久孤荣禄而不知退哉遂入疏白其情上悯而从之且命疾已复来公明日入谢　赐钞万缗敕兵部给驿舟又明日陛辞加赐万缗夫不强其难不舍于旧　陛下仁与义兼尽矣于是在庭文武之臣皆喜以为儒者之荣而士奇独不能无感焉者太宗皇帝初临御擢文学之臣七人侍从左右任遇甚厚公及士奇皆与焉□宗皇帝嗣位七人者五人在无几　太子宾客豫章胡公引疾去其四人任遇并厚皇上嗣位一循祖宗之旧以任遇四人公□又引疾去四人士奇犬马齿最先又最病既不能分寸禆益当时徒庆搢绅之间观公之去其能无愧乎公今年始六十上有九十之亲既归无所累其心而日奉天伦之乐神怡气王将复于康和必然之理也然则生之宠命公能终忘之也哉赠行诗九篇词不一旨其同于余者三之一云

○赠陕西二宪诗序

皇上以至仁君天下盖欲天下之人咸得所欲或闻一州一邑有水旱疾疫为民厉者汲汲焉图拯恤安利之道而饬励其长吏俾悉心焉去岁以关陕□特命文武大臣往抚绥之而下令已逋责罢□投又出内帑驰往赈之天地之德也夫上之所以得悉夫下之情者有邑有郡有方岳为之闻也三者或不能有宪台举以闻也宪台如犹或□惮迟回将下之情卒不得闻乎三山林懋弘比长断宪一志屡民有中以危语者聚骥愕谓且不测既□至上亲诘之天鉴孔昭片辞未竟迁释还职且谕之曰继今第尽意言民隐勿有疑畏不言且抵罪日月之明也则今之为臣者当务仰体　圣意如恐不及岂得复有顾惮迟回之意哉陕西宪副邝埜宪佥王恪俱考绩来京间以故旧过余道及陕民皆恻恻欲有言既受命复任不及言以去两人皆起家进士为御史有立志有廉称盖士君子所期望而细民所可以为恃者于是翰林侍读李时勉钱习礼合□能赋者为诗鏳其行而属余序余不自揆敬述上德以道之二君其务有以自振哉陕之藩宪闻斯言亦皆有以自振哉

○西涧集序

吾友熊敬方先生其为人阔达和厚而志于及物为行孝友忠信而勇于行义为学博通诸经尤长于春秋而诸史百家皆通贯为文章魁伟辨博如行云流水而根于理始居乡校□□郡邑数百里有志于学者负箧从之其名声已闻京师及入太学太学诸生皆趍其下风时司业吴先生漙主监事严肃方正寘所推许独礼重敬方称先生敬方尝中应天府乡试为春秋之冠会试礼部虽不中从敬方学者试辄高中其子槩已登第为监察御史敬方犹列名太学生仁宗皇帝在春宫闻之嘉叹由是日奖任槩而敬方文名益重于时然卒未沾一命以行其道人皆为敬方惜而槩历事三朝屡拜显官今为都察院右都御史其见诸爱民之实方焯焯未已槩之道即其父之道也　朝廷推恩大臣褒其所自赠敬方以其子之宫人又以为敬方荣嗟乎昔何藩居太学太学诸生推颂之不敢与齿上至祭酒司业皆推之然终不及于禄敬方其今之何蕃欤苏明兄父子一时皆有文名而明允老成岿然时号老苏其官位竟不显暨子贵乃进身后之命敬方亦今之明允乎蕃因韩退之明允因欧阳永叔皆遂不泯念余言不足致敬方之不泯也然今之知敬方深者莫如余故为序其所著西涧集使世之览者知其人之大畧云

○梅花图诗序

礼部尚书泗州金公旧得海花图一卷甚爱之既属大夫士能赋者为之题咏又以属余序将于公暇览适焉夫梅植物之至清者也恒产于山溪林谷之间而逸人韵士栖□乎荒寒旷汉之滨者资以适其幽独闲静之趣也今公为　国大臣职务之重且殷夙夜孳孳图惟之不暇而暇适其意于此乎然古之名贤君子居高位任重寄者虽日单智毕虑于天下国家之务而其心未尝不存夫幽闲澹泊之适盖不以其身之贵富而或移也矧夫物之出于氷霜冱寒万卉摧败之后皎然孤芳一尘之不滓殆比德于贞洁独行之士拔出乎流俗者此其契于君子之心宜乎玩适不能已焉而余意公之所为爱之者又未必止此天地之生物始于春而物承春之气以生者莫先于斯植盖造化发育肇见于斯也故知道君子恒于此以究观夫天地之仁而况公为春官大宗伯上赞圣明以对时育物者乎体仁长人此公之心而大夫士亦以此望于公也遂书以为序

○溧阳史氏族谱序

溧阳史仲和甫尝命其子常续史氏族谱又命常以求余序史世传周太史佚之后以官为氏然郑渔仲通志畧云周又有史兴晋有史苏史□□赵楚有□俾卫有史鳅皆以史为氏又有太史氏内史氏左右史氏亦皆主于史盖非独佚也溧阳之后其必有所据乎溧阳出汉史恭其始繇鲁之济北徙京兆杜陵恭三子高曾玄皆以外戚为侯高之子丹累封武阳侯玄之子任任子习习子崇皆袭平台侯崇建武中累迁右将军青冀二州剌史以军功封溧阳侯遂即所封以居此溧阳史氏之始也嗟乎史氏之功德远矣汉之时恭及其母贞君保育宣帝于危微之际卒其挟颠济倾伟然仁义之功而岂寻常外戚之贤之伦哉夫盛德必百世祀其自居溧阳以来千四百年子孙日盛若贤而贵忠存于国家德被于生民代未尝无人溧阳之人亦至于今庙祀崇祠宇岿然而环祠之傍皆史氏此岂偶然者哉其族故有谱及庆传录今谱因而续之前为谱图以着代序后为谱录以详仕宦葬娶据其所知而阙其所不可知可谓敬慎不苟者也推仲和甫尊祖敬宗之心如此固史氏贤子孙而常举进士为行人九年升建宁知府方显用于时是又将亢其宗者欤史氏之泽其未艾哉其未艾哉

○送萧省身诗序

河南布政使吾友萧省身以事留京师数月将归素所交游者重别离之意相与拟古乐府为謌诗赠之而余尤重省身之别者也夫古之君子其量与其学俱进也故所存静而虗所持端而恭所发公而恕静则有飬虗则无我端则由乎道恭则蹈夫礼公无间于人己恕克尽于物情而浑厚闳博之度雍容谦逊之风望之而不可测效之而不能及孰不歆慕而愿亲之哉孔门惟颜子有之其友曾子称之曰有若无实若虗犯而不挍曾子动求诸己此岂徒慕悦称道之而已哉后世如黄叔度庶几乎颜者也当时所与游者称其汪汪如千顷陂又曰数日不见黄生鄙吝之心复萌非尝得于熏炙之益而能为此言哉省身识明才■〈衤谷〉怀端洁之操恂恂温温浑涵有容人莫得窥其际盖庶几今之叔度也与余交二十余年如一日贵贱夷险不见其有毫发异致吾与之处常因之而自省则其于别也岂能已于情乎士非量无以任重而致远天受百川之输者江海也故自古名臣皆负伟量弘度然后有以光大功业而峙誉望而非浅中易动者所能与也吾于省身又有以豫卜之矣遂书以为赠行诗序

○赠蒋主孝序

太医院判仪真蒋公儒者也博学而有文清修而雅尚于余往还二十年数过其静学斋未尝不置酒乐客客与公东西坐则其四子以序立侍色甚温仪甚恭也客喜求其所以名曰主善主敬主考主忠盖有以知公所以爱其子者有道也前二年之冬余与公同侍　储君自南京入朝公春秋已七十率中夜以起拥裘上马冲北风驰骋氷雪之途时主敬侍行每下马即次主敬必先至展拉布席列酒殽红炉之上公必挽其同行者与俱主敬左手持盘右手捧觞而跪进之而下至于傔从无不属厌者盖不使公有几微道路辛苦之意及至北京居一室广不踰寻而靓幽明爽纤尘不侵书册琴瑟图画尊殂公无日不与宾客乐而所以致其乐者主敬也踰年而主孝至凡所以致飬亲之乐一如其兄而见诸动作词气之表尤使人爱而亲之公之子何若是之皆良哉然学者之于道无穷也学之愈力则其行愈进事亲行之所先也由此而推之其事众其道远为公之子其可以遂己乎博而求诸圣贤之方册以充吾之知达吾之材可也矧蒋氏之先德深矣而公继之亦宜后之复有继也主孝今以父命还南京父之执胡敏德属余赠以言余亦其父执也故推其所本者而远大望之

○刘氏倡和诗序

吾友刘仲良甫其子咸为河南按察佥事属授衣之月思父母在故乡不得躬视寒燠而市绵以寄仲良甫得之喜作七言近体诗一章示咸其写情体物和平微婉盖有得于诗人止乎礼义之意太子少保金公及翰林诸学士倚而和者数人咸稡以示余求序呜呼流俗之为父兄者其子弟幸沾一命方凭借声势骋其贪得之心无厌足也而岂暇计有礼义仲良甫卓然不滓于流俗非知道而能然哉昔邵阳文忠公从子通理官广西欲买朱砂奉公公以书报云吾不阙此物汝于官下宜守庶何得买官下物苏文忠公见书叹曰人惟考诸其私乃见真伪此欧阳公家书也仲良甫此诗非私示其子者乎世率谓古今人相远岂名言也哉而诸公和者之意亦岂异苏公之叹哉惟咸勉图所以称贤父之志推类而广之可也

○赠太医院判蒋用文序

永乐二十年春驸马都尉广平侯袁公得疾日剧礼致太医院判蒋用文治之数月以瘳公德之既厚其报又以为非文无以达意也遂属笔于士奇盖尝观于世之高爵重禄者其有资于人不权事之轻重率自大而指使之而士之怀负艺能者于人之求之也不度事之缓急恒自重而固閟之以是不相下而不相济二者盖均失之矣如求之者忘其势而将之以礼应人之求者乐其诚而志于行道则必相得而克相成也公之为人温温谦恭以礼下士凡于德必报而有始终之义盖未尝一毫挟贵富自大也此有以见盛时公卿之厚德矣用文其业精于理其志急于济物不以贵富贱贫而或异不以艰难仓卒而苟怠惟其施之效而人德之与否不计也又有以见仁人君子之所存矣则其所以相得而克相成者夫岂偶然之故哉然公为　国大臣获致安其身上以为国家重下以系众人所瞻者此其功岂可以寻常槩论哉则公之所报用文之所受皆当夫义余安得不为喜谭而乐道之也

东里文集卷之七







卷之八

●东里文集卷之八

序

◆序

送郭公绪贵州佥宪序

送贝秉彛知县还东阿诗序

萧自诚先生庆寿诗序

送刘给事中廵抚山东序

龙潭十景序

送杨太常归省诗序

送陈赏序

禾溪乐氏族谱序

送刘子敏序

黎氏倡和诗序

送胡敬方序

送族孙朋远训导序

中溪八景诗序

送学士李君诗序

○送郭公绪贵州佥宪序

公绪永乐十年进士明年简授陕西按察佥事岁余前之任佥事者坐累宥还公绪改任淛江又岁余丁内艰去服阕改任广西岁中广西之前佥事亦坐累宥还公绪又改贵州虽其所至席未及暖而闿敏之材雅重之望廉洁之操籍籍有称矣虽往复动以万里囊无百缗之赍羸童瘦马弊弊焉而怡然未尝不自得也今将适贵州虽深山长谷蛮溪獠峒荒远而僻陋无文物之观无宾客之娱要不足以动其中矣而既偏于一隅且为郡县未久也征调稀少吏民相安绳检之外简牍不烦敲朴不施公庭静虗怀抱澄爽固无滑其所自得也如以其余暇用志于古君子之道力求以跍及焉将所造孰之能御哉吾知公绪之进未可量也余友清江胡士琏历仕四十年泊然不变韦布之素其静贞有守宽厚和平卓然今之老成人吾尝兄礼之今为其僚之长公绪旦莫相与周旋一堂之间吾又知其将有益矣盖朋友之辅熏渐之资凡古君子不废焉遂书以为公绪之官之赠

○送贝秉彛知县还东阿诗序

皇上临御以来用科举聚天下之贤才而选任之于今历八科独甲申所选最多盖视洪武乙丑得四百七十人既分往之中外百职而贤与才之有闻者亦多以高文硕学在侍近以通材雅操赞六卿以宽大廉正任方岳以仁厚岂弟为郡县济济乎有人焉而郡县得人尤多贝君秉彛其表表者也秉彛为今于兖之东阿声誉洋溢齐鲁之间传播于四方虽古卓鲁何遇也吾尝道东阿之境而见其君子小人焉其君子道秉彛之德曰此吾之贤大夫也小人道秉彛之政曰此吾之仁父母也是岂声音咲貌之所能为哉秉彛为今守之以廉行之以公且恕于爱民如其子于治公事如治其家而表里始终一诚耳自其在东阿无不获之岁无不给之民民出力以共公赋未尝有后者用九载考最当升　朝廷从民之请增其秩而复其任夫长民而能得民之心上未有不知而不优遇之也盖为天下而欲民之安其要在简守今而今尤亲民于守也守今而不能廉固民之蟊蠹苟廉而不能恕亦未必非民之厉今之守今如秉彛固鲜矣其归也其同年而升者相率赠诗以道离别之情以求余序余虽始识秉彛而知之有素故不复辞

○萧自诚先生庆寿诗序

河南右布政使泰和萧省身历官三载吏部考其绩最　国朝之制方岳之臣一考最者予诰三考最封赠其亲省身当得诰俯伏言臣父今年八十有一迫于衰暮伏惟　陛下矜怜之愿推今之所赐臣者以赐臣之父臣父虽老而获生披光荣于圣明之世过于赐臣万万矣　特诏吏部从之封自诚为通奉大夫河南布政司右布政使左右文武之臣观者欢喜踊跃颂上之大德又歆艳省身之以孝遭遇也差是时十四布政使之得封其父者自省身始而大江之西十五郡之士以子贵而生膺二品之封者亦自自诚先生始盛哉萧氏之荣也萧世有文献宋之亡其先以忠义偾家终元之世子若孙不见显者而服仁秉义未尝绝也先生生长元季兵戈寇夺之时东西奔走无宁日而持其行颛颛焉惟恐羞其先人而流俗之人徒见其累世之不伸也夫邓林之木穷冬严凝氷雪摧剥之余其生生之本固在一旦乘阳春勃然而兴欝然而复茂矣盖识者尝计萧氏之必复兴也虽先生已老而享禄飬二十年又躬被爵命其夫人亦春秋七十有五今皆安徤三子省身卓然为时贤臣仲与季及其孙亦皆温温端实不去儒业先生之福可谓厚且备矣省身既属学士大夫形于声诗彰上之赐以寿其父得十首谓余同邑且相知也属为序云

○送刘给事中廵抚山东序

永乐十九年四月二十有一日上御奉天门顾羣臣若曰朕祗奉天命君天下天下之人其尚有未安于业而冻馁愁叹者乎任牧守者其尚有苛刻黩货而乱章以厉民者乎朕惟是孳孳夙夜之靡宁遂分命大臣廵抚天下而各副以近臣一人赐之玺书俾所至廉察民所利害而为之兴革及牧守者举其廉能而罢出其贪虐于是户部侍郎李昶兵科给事中刘涣当廵抚山东山东介河济连海岱而古齐鲁之域也虽其壤地多肥沃然其人习气缓慢加以比岁旱涝疾疫之相仍而沦于艰窘虽其故周公之国孔孟之邦然圣贤之德化远矣仕于是者或失其良心诚有如圣谕者焉昔汉唐宋数遣使廵行天下曰廵省曰安抚曰采访皆今廵抚之职所以广视听达民隐而其使之贤者多也今之奉命乘轺单厥心推明致公而无厌斁焉将使穷山深谷荒僻之人皆得以发舒幽欝蒙被涵育而乐乎　圣明之世者于上足以副君命下足以光使职岂不伟然有誉可以儗昔之贤使者欤惟　君以爱民为事天之实惟臣以爱民为事　君之实诸君子是行也太平之责系焉其可有一毫之不至也哉涣字士拯闿疏明敏于余有乡邑之义故于其行也歌皇华之二章酌之酒而申之以辞

○龙潭十景序

南京出朝阳门东两舍许大江之滨有胜地曰龙潭环龙潭之侧有石屋有旗山有华麓有柳湾有花洞又有七星之山三江之口皆胜地也山可以游可以牧水可以梁可以舟又有驿舍可以憩过使丽谯可以骋眺望有三茅君兄弟及王荆公遗迹可以嘅想古人又有道家礼斗之官可以游神于清净而最胜者夜籁俱寂月上潮涨之际可以坐观造化盈虗消息之机也大医院判蒋君用文家于此乐于此析为十景既各为诗咏之及官于两京两京之搢绅君子亦皆为咏之诵其诗想其处盖使人乐之慕之而不能忘也诗既有序矣蒋君又属余序其后嗟夫天下佳山水何处不有则亦何处不可乐而常情得于此者必忘于彼矣龙潭金陵之区也吾居金陵二十年爱其民多秀俊惇尚文学而耻以力胜其俗男女不杂处盖吾尝道荆楚以观于故汉东诸侯之域今之北来也又涉淮除历齐鲁之郊矣而金陵之民俗吾固不能忘也然此其在下者耳我　国家龙兴削平僣乱以安天下而然后天下之人皆得休飬生息以乐于泰和之世而实始定鼎乎是则于今瞻望桥陵于钟山五云之表而仰惟神功圣德如天地之盛大岂独余与用文者之不忘凡天下之人孰能一日而忘也则余于序此诗安得不推其大而不能忘者言之哉谨书其卷后永乐壬寅十月朔序

○送杨太常归省诗序

弘济自举进士入翰林已籍籍有贤名搢绅间太宗皇帝临御之又明年建储择辅擢兼洗马仁宗皇帝在位升翰林学士再升兼太常卿初开弘文阁于思善门之左简文学之士五人日直其中职讨论其第一人弘济也弘济时就中论事有禆益上嗣大统览　先朝羣臣所上奏嘉弘济之能直也亲擢秘阁预机要士奇得共事焉士奇窃自念初以布衣被召入西掖时天下文学之士召至者二十余人同稽古纂述之事而翰林之臣三人参领之忽忽廿五六年矣三人者今独弘济在二十余人之尚在者士奇二三人耳以是恒相与亲厚弘济为人忠厚恻怛爱人以德凡所与处必辅之于道不肯苟且□徇盖非独于余有切磨之益朋友资益之者盖多也弘济有孝行处忧患困絷十年念母老不得朝夕侍也辛苦自力节缩日殆之费寓归以助飬盖闻者皆动心焉幸复履亨洊膺委任未敢遽言其私而其中之惓惓若固未尝已□既受诰命以其官赠祖考人封其母为太淑人□奏归省既得请将行同官卿士相率相饯文明门外觞酌之次各赋诗道离别之意而谓余序之余曰士官至三品先九卿日在上左右得以所学论天下事又得推恩其亲而朱衣象笏承欢婉愉用慰悦亲颜于违阔之久如弘济今日者何其荣也固人于上之大德其亦弘济之赏太淑人之福有以迓承之欤宜以为弘济贺又曰人之所尊君亲一也自弘济官侍近　先朝所以宠待之何如□□□□□□□上所以亲用之何如弘济素所自任又何如其肯久昵于私而后于公乎请以为弘济祝弘济起谢曰□子言漙犹将自奋矧子之笃我于义敢忘率承遂大第其说书之简端

○送陈赏序

元有天下将百年吾邑之士登仕藉者十数姓而以科第显者杨与陈也两姓世以诗书行义相高又□□好不绝贑州路推官冢嗣潮州教授实先待制□子壻而余又陈之出也两家中更乱离残坏之余□门大第莽然瓦砾之墟其子孙犹有不坠诗书故□者诚先德之遗矣教授公之孙前监察御史仲述博学清修为名进士为御史十年声誉表然其没也□以为敛一子赏蚤丧母贫苦依飬于其叔十数岁能究知其父之为人刻志读书励行以求不辱十五挟册往教南村北曈以谋葬其父自幼至长事其叔父母如父母处其从兄弟恭爱不异同产虽微利不以苟取虽周亲行有不义未尝妄处里之贤者固以赏为难不贤而□□赏于亦多矣赏皆不顾方孑孑走数百里求师而与焉弱冠遂选乡贡于乎赏可谓难矣邑人之子弟不□论若吾两家之子弟有如赏者乎今年赏会试礼部不偶而归察其意无有所不怿吾不患赏之归不能安乎贫贱也吾惧赏去此而画焉夫吾两姓之子弟偶无赏之孤贫困苦故不自见如有之安知其不能自立如赏者乎邑人子弟多矣或吾偶未之见安知不有如赏者乎即使皆不如赏赏不宜自足也孟子□友一乡之善士为未足斯友天下之善士友天下之善士为未足又尚论古之人古之人故出一言必求不倍于古人行一行必求不倍于古人诚于其内而为之不已焉未有不至者也杨子云曰百川学海而至于海丘陵学山而不至于山恶其画也画斯已矣赏可不致其力哉赏归见吾两家之子弟以及邑人之子弟亦为我语之

○禾溪乐氏族谱序

乐氏出子姓宋征子之后曰公子衎字乐父子孙因王父字为氏自望诸君而下代有闻者泰和乐氏五代时讳紏者始来居邑西之禾溪世业儒仕宦科目传续不乏而积善累仁源厚而流远子孙至今不废诗书之习盖乡之故家□□所号故家者必其仁义之行诗书之业有肇于前有承于后愈远而愈不□苟非是二者而徒恃其贵富贵富不足恃如子孙不能自修以善继又或有忝焉者此得号故家乎乐氏其无忝者哉乐先世谱牒文字悉毁于元季之兵其孙集重尊祖敬宗之心据其所闻所知因旧谱而为图凡世次昭穆远不能详者阙之既自为序又求竹亭王先生序之集字大成好学有文尝从授经安成刘云章先生洪武庚戌□有司不偶即退伏不出而益修其德义大成卒其配胡守节不嫁训励其三子嗣先人之业皆卓立为乡善人乐氏其无忝故家者哉今大成之孙■〈日上永下〉又以谱求余序■〈日上永下〉今用荐授湖广按察司经历然余愿有为乡邑告者大成之子仲韫吾邑共推其仁人长者盖数十年来邑前辈好善者多已物故后生晚出知有利不知有义或身沾一命或家崇百亩辄侈然恣肆豺视其乡人渔敓之风作而告讦之俗典矣然卒之能保其所得及其身家者寡矣惟乐民之宗独完诚以仲韫为之长也仲韫恂恂未尝苟取一毫而恒损己以益人间闻其子侄以过举召怨郎踵□家门谢之曰此吾未尝教诲之过也或闻有所侵□即捐己愤之然终不以诰其子侄其子侄闻之亦惭惧自改呜呼仲韫已矣安得复有若人者乎乡有善人斯一乡赖之家有善人斯一家赖之今安得复有如乐仲韫哉吾故表而出之

○送刘子敏序

乡先生广西佥宪王公子启分教乡校时识子敏于童丱言于邑大夫以为弟子员先生严毅方正诸弟子员鲜有当其意者而爱重子敏其有意乎造就之矣朞月而先生没时子敏在羣居中敦厚和易恂恂惟谨他之为弟子员者不及也余年与子敏相上下当是时与之交于今二十余年回视曩时与子敏同门而不及其敦厚和易者皆已物故子敏方骎骎乎荣达之城未已也谓人之寿夭贵贱穷达不本诸身之所行可乎子敏擢自太学生两为御史为县令而至山东按察副使今再调湖广可谓荣矣生民之安否百司之贤不肖惟风宪之职得言之非如其它官守有出位之慊也今　朝廷急治如渴有能陈说生民利病若之何当建当革而便虽布衣疏践之臣率加奖而超拔之言之诞妄无取犹曲垂奖借庶几以来四方之尽言是得言之时未有如今日者也吾尝道江汉之间其民虽勤悍然或尽室出力赴公未尝叹咨其牧守之吏遇之或不以道未尝自言而其病也久矣盖仁人君子触于自未有不隐于心者夫处当言之职际得言之时而触于目隐于心犹曰姑徐徐云耳仁人君子岂若是其懃哉士不仕则已仕而登显用任重寄则当谨其表率明于大体公其视听推其至诚恻怛之心善善而恶恶以求利乎民尽乎职不负　国家所以简用之盛心庶几不忝其荣也子敏勉之子凭同官黄宗载吾故人也为我谢焉

○黎氏倡和诗序

永乐壬辰余校文礼部得临江黎潜辉所试经义论策温厚而详雅三复降叹以为可以想见其人其后曹御史冀成手一编视余曰此黎充辉之诗潜辉兄也清新雅则有唐人韵致类好古绝俗之士者因共嘅叹二惠竞爽于今绝无而仅有他日从中允吴公得其所自焉盖其先君子秉德乐善敦诗书务礼乐所居距石门梁先生甚迩相好也于是充辉从先生涵濡其教而熏炙其化久矣潜辉从而私淑之深矣孔子曰鲁无君子斯焉取斯而州闾乡■〈尚阝〉所以重有道德老成者欤今又得其伯仲京华倡和之什读之瞻而实婉而切雍雍乎埙箎之相和也韡韡乎华蕚之光映也缱绻乎彭城夜雨之钟情也而其归则在于立身行道孝亲忠君之大端何其友爱之笃欤夫诗以言志也即其所言知其所存即其所存知其所立于是可以知黎氏兄弟之立矣清江玉笥之间山川灵秀钟于人挺然英杰兄弟并起驰声当时而□问来世如二刘三孔者去今未速也将无继之而兴者乎黎氏之兄弟未可量也其侄某盛年力学文采焕发不愧诸父黎氏其有不兴者乎而吴中充李□中钱检讨相继和之金春而玉应皆可贵也余故引诸其卷端

○送胡敬方序

敬方世家吉水其笃实之行通博之学伟瞻之文十余年来其乡之学者多师之环其乡数百里之学者多慕之自其游乡校登成均搢绅君子遇之多敬礼闻之者多愿见之也非其有诸躬何以得于人如此哉而宾兴之岁羣试于有司数矣数不偶去岁试京闻遂为春秋之冠既会试礼部又不偶而受敬方之教者累累擢高科跻清要岂其学独利于人哉抑其所存心不急于达乎夫学充于己而后能成物道畜于身必将以用世理也亦君子之心也或曰千里之□超逸之才彼求之骊黄牝牡斯戾矣抑固系其命耶或曰物贵者不远售利厚者必迟获故连城之壁至于三进仕氏之钓不取近效夫孰计敬方之获不远且大哉敬方之言曰古之君子志在乎内岂计乎其外也天下之道大而君臣父子夫妇之伦细而万事万物之故凡孔孟以来诸君子所务者吾不敢已焉吾何□计其外乎于是知敬方之志远且大也今自太学归省于乡士有求余言赠之者是以书此使学于敬方者皆知其志

○送族孙朋远训导序

族孙朋远来京师棏庐陵县学训导将归求赠言嗟乎吾老矣何言而吾宗人也忍无一言夫简百里之俊秀居之学而设官以教之将以待　国家之用为致理之具也而非学之通德之备才之周何以为施教之资哉矧士生庐陵其俊秀已异于常伦又渐习贤父兄长者之化导有素如施教者之学之德之才或有一之不足岂徒无以厌服其心而毁且辱所繇作也朋远其务加进于己哉尝观世之为教官者有善不善焉善者一志于公而无私旦暮坐讲席与诸生道正道明正学退则考古圣贤言行之懿用充于己而应于人非公会未尝涉迹守令之庭非义所当得不苟取一芥以是功业益着而禄位益进不善者率务私倍公日徒饱官廪不之东家之西家宴游傲嬉间稍一坐讲席诸生就质所疑有噤不能吐一语者甚者役志嗜欲日趍走守令庭下有所干乞毕毕□儿女软媚语求矜念用苟利于己于义不义不复计以是声迹坏而偾败及之其为贤不肖何啻霄壤悬绝也用远其务慎修于己哉勉企夫善者而戒夫不善者子之善其孰之御哉杨氏世以清白闻不必远举由元至今一二百年间内自朝着外至郡县百司之职无不有焉而无一人以贪墨失官者朋远必克继之而后为杨氏贤子孙吾虽老尚冀日见杨氏子孙之皆贤也朋远勉之

○中溪八景诗序

安成彭氏世居邑东中溪之上据山水之胜山则直其居之东曰东阳峰上有巨石将雨则云气自石出土人常视为雨候其南有石岩如屋高广可数文中祀唐安成令刘像志云像死为神祀以析灵云南又有白马峰以刘像尝乘白马驻此峯特高诸山常先得旦日南稍西曰黄牛岭昔有仙人乘黄牛于此得名山趾碲礴而高峻绝出当日暮景暝独受返照屹立类金璧可玩岭之颠旧有台相传尝有三仙人止此民筑台祀之台久废而至今或见有夜光如灯煜煜其上者水则直其居之北有潭在石榴峰之麓昔有没而渔者见阴洞有□床老人卧其上盖龙所居也东北有玉井泉甘冽而□深厚夏旱不竭南有密湖广数百亩产菱藕鱼鰕之利而深不可测有潜蛟其下好事者析为八景今彭氏之彦毓敬举进士在京师思之不能忘求翰林诸君子为之赋咏既又求余序之夫人于山水之胜非其资识清明襟宇洒落无利欲之累者不足以乐之乐之而至于既去不忘又托于贤士大夫为之发挥盖乐之深者也毓敬其所存固有过人者哉天下嘉山胜水岂少也不闻于人则亦与弃物何异中溪之山水其自今焯焯于世哉吾闻安成山水之胜中溪其一也安成之民多俊爽魁杰尚气节其俗之善家诗书户礼义而代有闻人所从来远矣其亦山川灵秀之所钟欤苏文忠公记眉州远景楼而称道其俗则吾于序中溪八景之什安得举彼而遗此哉

○送学士李君诗序

正统三年六月翰林学士李君时勉奏今羣臣历官三年愿展乘梓者听臣历三十年属有史事未敢言私今史已上幸赐告上曰如今初李君未奏谋诸同官皆曰翰林者天子之亲臣辞令所出也论思所职也李君方□院章为之长柰何去且上富于春秋万几稍暇御经筵孜孜圣学李君实兼经筵官柰何去曰诸君之谓我者公义也顾今迫于私情之不可己孰有切于我乎二三年来长子死妻死季子死比者同产兄又死一门之内寡孤森森愁馁泣寒延颈北望六七千里之外冀一顾视抚□□几不遂失所而吾能忍而委寘之乎且吾私计之矣圣明在上近进翰林正贰十有余人皆慎简也□此未尝有今日之盛而经筵官尚十数人其轻重岂系一人哉我往决矣盖众非不明李君之情特以李君之有禆于公也其文学老成操行修洁正直可以表俗刚毅可以任事量足以容物而志不为物所夺时虽欲□之而不可也及奏而命下陛辝既众相与饯之崇文门外有举爵而祝之曰父子之相厚仁也君臣之相厚义也仁义修而君子之德立李君秋而往春而来公私其两尽也李君曰爱我以义亦仁也敢不敬承于时学士十人皆赋诗送之谓余为序余亦赋四言一篇致申告之意其词曰

湛湛川流东合而下君子有行逖矣南土兴言送之于川之浒　或山而峻或渊而深言念君子如玉如金宿昔言笑良获我心　呦呦麋鹿羣处中野雝雝鸿鴈亦集洲渚云胡仳离当我与女　归哉优优我私既遂我职在公敢怀豫怠先哲有言夙夜匪懈惠风布和仓庚时鸣北望都畿我心怦怦来觐于庭我心载平

东里文集卷之八







卷之九

●东里文集卷之九

题跋

◆题跋

跋赵子昂书东坡定惠院海棠诗后

书揭学士杨氏忠节祠记后

跋与友兰生往复诗后

书宋高宗手诏后

题欧阳文忠公诰命后

题宋欧阳修譔告身后

题欧阳文忠公墨迹后

题夏少保家藏麦丹图

书吕少卿所藏戒石铭后

题晦庵先生墨迹后

题刘士皆所藏时贤翰墨后

题赠刘士皆诗卷后

题陈仲易先生墨迹后

题诚斋杨公易传藁后

题顾知州墓铭后

书沈学士所藏胡学士草书杜诗后

书伊蒿子传后

恭题仁庙御制诗后

题朱文公墨迹后

题萧氏瑞芝诗文后

恭题国史院编修官廖赐所受　敕命后

题胡学士遗墨

题绛帖后

○跋赵子昂书东坡定惠院海棠诗后

定惠院在黄州海棠在院东小山之上公初谪黄每岁花盛时必携客载酒往游公未去黄而园已易主然至于今读此诗者如亲游其处物因人而传信哉评者谓此诗海棠千岁所无此纸又赵文敏公所书岂非二妙而宋学士梁石门表然人望皆有题焉可实也已

○书揭学士杨氏忠节祠记后

按杨氏自唐天佑中刑部员外郎承休使江南杨行密乱不得归遂家焉此杨庄湴塘之祖也自唐祭酒膳从僖宗入蜀者安成之祖也虽皆居庐陵而所从来者实异揭文安公为此记称庐陵之杨自蜀徙盖公止见安成之谱以为杨庄湴塘皆同出此故误耳安成之族正议大夫知肇庆府事仲谨乏嗣以其先与杨庄湴塘同出汉太尉乃之湴塘求叔先之子珪孙为嗣更名孖仕为贑州路总管吏部侍郎孖之子知昆山州事学文不忘其父所生以私钱复文节故居及割田百亩建忠节祠故孖学文皆得列祀祠中而求记者实学文之子元正也孖之所生虽出于江南而所为后者则出于蜀元正之所藏文安之所见者盖蜀之谱此记之所以误也今东平知州玚字季磔杨庄之出也往年来京师过余语其故甚悉近其子监察御史黻为余致此记谨备识于后以示来者

○跋与友兰生往复诗后

右诗三十六首昔余客武昌时与友人陆伯阳往复之作也伯阳卒今二十年其子琇稡而录之求识一言夫敬父执者敬父之推也余奚辞苐念余初至武昌与伯阳一见相好如平生或数日不见辄奔走相觅各出所为文章相■〈石靡〉切常延余坐友兰轩置酒瀹茗相谭论为乐忘尔汝有过失相规无所顾避盖相聚七年而别别踰年复见之京师相握手累日绸缪不已然犹相责善不减武昌时也既别数月寓书贶余余得书三日则闻卒是日余始授官贺客满座而余悲发于中员涕不已呜呼惜哉余平生交友多矣或亡没或散处独伯阳至今常往来于怀也伯阳名闿扬州兴化人洪武中仕为楚府伴读为人端真修洁敦行义然严于是非邪正之辨不少假借以是寡合尽武昌士乐交之者不数人而与之交者必相辅以道其文章长于诗古体宗魏晋宋近体主盛序兼工书法极力钟元常王逸少父子尝曰去此非第一义画山水木石亦为当时所重盖高尚绝俗之士也世何可多得哉其卒时琇始数岁未有知也今颀然能卓立知所重矣故述其父文行之槩使图无忝焉

○书宋高宗手诏后

右宋思陵赐吕忠穆公颐浩手诏一道公九世孙今福建按察佥事升之所藏也升前官江西时尝仓卒失焉后二十有三年乃复求得之间以示余诏绍兴五年所赐盖绍兴三年公罢佐仆射为观文殿大学士提举洞霄宫居台州五年起知潭州兼帅即此诏所命也是年夏岳武穆平湖寇杨太此命当在初平太之后公至潭适大旱究心荒政尽力拯济所全活甚众而明年冬遂改浙西安抚制置大使判临安府在潭朞岁而已夫以公平生爱君忧国之切而此诏词旨深厚诚要义激庶几可为上下交而其志同者也然公之大忠在于力排和议以图恢复之绩以雪君父之耻而当时文武大臣断断同公此志者如李张韩岳诸公可为众矣然卒不能以胜一逆桧之邪致宋终以不振呜呼天下国家以众君子兴之而不足以一小人败之而有余此圣人于坤之初六所以深致夫履霜之戒也欤三复感叹志其后以归之

○题欧阳文忠公诰命后

此宋庆历三年欧阳公修知谏院所受诰也诰辞孙抃行时公自滑州召还是年三月与余公靖王公素蔡公襄俱为谏官号四谏四月夏竦吕夷简皆罢而杜韩范富诸公相继入两府想见其一时公道昭明善类鬯达天下日跻于治盛矣哉于今三百八十年此诰今藏于公之十四世孙齐又以见名贤之后能永保之也余与齐邂逅北京获拜观焉敬志其左

○题宋欧阳修譔告身后

宋陈东欧阳激皆以忠言见杀高宗朝后高宗悔之此诰其褒恤之命也盖初为小人所蔽追悔之词虽切无及然覆辙尚可以戒后而无几胡铨韩紃言和议何兑言马伸存赵之功梁勋言金兵必至宜有备皆远窜虽不死死等耳恶睹其克戒也哉呜呼为国之患莫大于杀忠言为臣之祸莫惨于以忠言见杀此诰至今三百九十年矣虽传之千载不能使人读之不兴恸也

○题欧阳文忠公墨迹后

名欧阳文忠公手书三道皆丧母时所作前后二书无所与者姓字当是徐无□其第二书盖□十四弟名焕者公之母夫人皇佑四年三月卒明年八月自颖归葬吉水葬毕复至颖前后二书皆未发颖所作其□七月行者盖前期之元也第三书则皇佑六年在颖所作公丧母踰年而始克□观所以尽众人之意致其详慎而后卒以礼自断之前□君子于大事一敢忽易如此哉

○题夏少保家藏麦丹图

先儒论观人当于其气象文正公所存蔼然物我之无闾岂非仁者气象哉忠宜盖有父风者也麦丹之事此其端耳嗟夫使范氏父子之志得尽施诸当时斯民之彼福何如哉

○书吕少卿所藏戒石铭后

右宋黄文节公庭坚书戒石铭有吕忠穆公颐浩题识戒石铭本蜀王孟昶所作宋太宗摘其中四句今天下郡县皆刻石寘公署之前覆以小亭长吏坐则正对之此盖高宗绍兴二年六月复颁庭坚所书摹本于郡县命长吏刻石置坐右是时军旅之务方殷庙堂目不暇给而能用意于此可见君相急于所重而民心所以不去宋也忠穆前年九月自开府仪同三司□少保尚书左仆射同中书门下平章事兼知枢密院事是年四月奉诏都督江淮荆浙诸军事如镇江开府七月召还此当是还朝后所题于今二百九十有五年矣当时郡县所刻石者今多不存余犹及见士大夫家所藏建康及绍兴石刻拓本此本莫究所出而忠穆九世孙大理少卿升间以见示为书其后以归之

○题晦庵先生墨迹后

右晦庵先生书小宛诗风兴夜寐四大字今兵部尚书钱唐方公之所藏也先生上承周孔道统之传故凡一言皆将为天下后世之法而亦皆本于圣人之经此四言与易之自强不息书之无逸同理盖人无贵贱大小未有不由斯理而能有成至于为子为臣其宜务于此加切故曰夙兴夜寐无忝尔所生又曰夙夜匪懈以事一人今公为　国大臣承宠眷之隆二亲具庆跻耄期之寿为天下所歆羡仰望而惓惓于宝此书者其将佩古人之格言笃忠孝之大节将以示法天下之为臣子者乎此公之所宜勉也因拜观此卷谨识其后而归之

○题刘士皆所藏时贤翰墨后

士皆好书集今翰苑诸公之善书者为一卷介余评一言余不善书何言然颇识其理盖其为法与为人同道体贵端而不肆韵贵清而不俗贵沉着而不扬贵萧散而不滞贵内刚而外和贵神完而理备随吾心之所欲而不越乎古人之矩度斯善矣士皆以是求之则其高下深浅可得而言焉

○题赠刘士皆诗卷后

朝之公卿大夫赋诗以赠其友之行者始见于周之崧高烝民皆尹吉甫所作也旧序以为羙宣王之诗说者谓人君委任得人而寮友赋诗以相娱乐则人君之羙亦可见矣士皆起科第任风宪此卷赋诗赠之者十有四人首序一人皆翰苑名流也其□名位大小古今不可槩论而诗之旨或举其职或□其德以及夫徒御之光华远行之怀思皆兼而有之其庶几孔硕清风之作欤士皆虽去此有离羣之念而时一展翫亦可以自慰矣

○题陈仲易先生墨迹后

右豫章陈仲易先生示教学者数事本末有序精粗毕举穷理为先涵飬为要皆原古人之意非独以资科举之学也盖前辈大儒君子施教皆如此今其法虽在而从事者鲜士习之不古非由教道之不明哉士奇考家集先祖金洲府君兄弟皆出吴文正公之门而其初皆自陈先生今景陵教谕熊子维出示此卷盖先生手笔再拜端诵起敬起叹谨录一本藏于家而识其后以归之

○题诚斋杨公易传藁后

吾乡杨文节公者易传二十卷宋理宗尝诏给札其家录进宣付秘阁当时已板行而其藁前百余年尚藏杨氏元季之乱所存无几矣此小畜同人大有三卦公族孙黻所藏皆公手笔其中有一二处窜定而重录者至今二百余年楮墨如新诚可宝也公与晦庵先生交游有讲论之益先生平居论人物于公极推重而未尝及此书者盖书成于先生既没之后也此书本程子其于说理粹然而多引史传为证程子以易为人事之书挴庵先生尝论之矣而公自序此书惟中能中天下之不中惟正能正天下之不正中正立而万变通至矣哉其不易之言也因黻出示此卷拜观之余谨志所闻于后

○题顾知州墓铭后

吉太和州知州顾侯墓志铭亡友翰林侍读兼右春坊赞善梁潜用之所作其藁尚藏吾家用之没后六年侯孙壻刑部主事陈亢宗得录本而题云翰林侍读林环作非也林甫田人与余同官十余年其于侯及侯之子若孙盖未尝相闻也非传录之误耶余与用之皆太和人侯为州时余两人生数岁耳侯后迁广东往来过太和恋恋不忍去其民亦如太和之人之不忍去侯也故侯之本末非太和之人莫能悉而此文高古亦非用之莫之能为也　国家初平海内吾州之守最贤且劳者吴侯去疾及顾侯耳吴侯之后无闻矣顾侯有后在吴中及番禺又有用之为朮其平生可以无憾然太和之人道顾侯善政不止于用之所述州治之东濒大江有杰阁二侯闲暇所登临而适也其题咏皆刻石存焉至今父老过之徘徊而不忍去又有至于流涕如襄阳之人之于羊叔子者故用之此文太和之人固传之岂独侯之子孙亲戚哉因亢宗求题故为明白而归之

○书沈学士所藏胡学士草书杜诗后

三十年来上大夫以书名家者光大之行草民则之八分皆独步当世两人时同在禁林□交相推慕尝出所有以易所无此诗光大为民则书跌宕雄伟得意之迹也作书必尽临池之工而非天趣自得不臻于妙二公皆有萧闲简远之趣故高出众作光大谢世已一纪民则间出此书见示昔人有言怀旧惟顾念之凄怆盖仆于光大亦然

○书伊蒿子传后

永乐中　朝廷初建北京作宫殿百工所用一赋于民而分命京官督办于郡邑是时将　命者能务公戒私不贪黩厉民者殆十之一二而能视为当然不自矜衒名誉者盖百之一二焉此非审于义而笃行有素者不能于时吾得刑部主事严本志道其百之一二者欤志道奉　命在太平府时奉　命督办于太平者非一人公馆不能容则分寓僧寺寓寺亦非一人而僧独礼重志道曰君子人也一日民有怀白金数十两诣寺赂他督办者而误诣志道既见民惊愕失惜欲引去不能志道询之具以实对志道即日徙寓学舍寺僧初莫知其由自疑有所失礼而见远也恳留之且谢过志道咲曰吾欲就儒者谈耳既绝口不自言人莫或知者志道竣事去怀白金者乃显言其事一府之人叹曰君子哉严君君子哉严君时督办后期者例罚工作志道不忍急责民或曰独不虑罚工乎曰吾已办之盖先寓书其子鬻田为工作费后监察御史尹崇高太平还语余其事继数遇太平士人语其事加悉余以告刑部侍郎张公公曰志道言行皆儒者且其明法律得古人精意于今鲜比余时侍仁庙监国南京尝闲暇　顾问京官之贤者余以志道对暨仁庙嗣统褒勑羣臣于志道有操履之洁之语盖上知之有素也初余求识志道未得来北京因叚时举始识之其后一再往还方图托晚岁之契而志道引疾南归矣间得张宗海胡敏德周恂如所为伊蒿子传读之叹服不已敬附此于后以补传之阙云

○恭题仁庙御制诗后

永乐丁酉太宗皇帝复廵狩北京仁宗皇帝监国当时留侍监国之臣悉简敦厚而恭慎者而文臣之预密务者三人使部尚书兼詹事蹇义翰林学士兼谕德杨士奇翰林侍读兼赞善梁潜仁庙好文重士乐善有诚时节宴□臣间　赐诗奖谕而三人者所得为多右二诗前赐臣士奇臣潜凡书二纸悉识以　东宫图书而分赐之盖同侍宴也后诗亦识图书而专赐潜其诗一书侍读一书赞善者从畧而互见也观于此诗则知上之所以重潜潜之所以事上交得其道矣明年潜卒时无强壮子弟在侧所得奖谕诗文好事者知其为宝率持去其子楘能记忆二诗比求善书者录为卷以臣士奇　先朝旧人且其父同寮也求识之臣侍仁庙监国最久仰窥　圣忘盖未尝一日不在君父不在生民不在求道而咨贤也仁明之德从古鲜□焉潜卒后七年　宫车上宾□见　明良神灵感会今侍龙御于三光之表而臣衰病余息徒□乌号而来恸获覩此卷拜稽三复老泪横流谨识岁月如左

○题朱文公墨迹后

古人于墓铭碑志虽细微事必谨然纪名臣□公之事无小失者亦难矣韩忠献志欧阳文忠之墓其序文志与尹师鲁余安道坐论范文正公被黜与文忠所自志先后不合盖功绩繁重当时止据其家子弟所述书之不及详考也韩欧同朝最久最相知犹不免此失况文公为张公后辈于追朮能免无小失哉而公常以为愧此大贤君子之心也以文公之学之识着一书历十余年义例始定而犹汲汲求正于人此皆后学所当师者因拜观此书于京口何彦澄所敬识其后又录以藏于家云

○题萧氏瑞芝诗文后

桃源萧惪聚以运赋来京师将归持乡先生所为其家瑞芝诗文十首属余题其未盖旧简岁久不存其九首出于乃父安正所记忆瑞芝记一首先伯祖主簿公所作则余录诸家集以授之者也当元季兵乱四方涂炭之际安正之父斯和富而好礼积而能施屹然以保障其乡自任卒之其乡无寇盗攻剽之为父子夫妇相保聚如平时此芝所以发祥而先生君子所以作为文章补逋咏叹累累其盛如此也其光远而信后岂有穷哉夫事以文显文以人传不知其人读其文而欲信之不疑难矣当是时江右文物成于吾州诸先生君子或仕而既退或隐而未出且莫聚处相与磨切颉顾所自树皆不肯苟且在古人下姑即是集所存者而疏其畧焉康先生字宗武从游吴文正公为高弟学行醇实为庆洲书院山长齐鲁关陕之士多从之游传其学者往往去掇高科为显官学者称匡山先生主簿公字公望先待制冡嗣学者称望之先生当时文学之高古操行之峻洁表然乡邦不可以第二在朝如虞文靖公欧阳楚文公参政相台许公皆甚推重自刘先生以下逮际皇明混一海宇始出仕刘先生字子高后更名崧起家职方郎中再升至礼部侍郎权吏部尚书致仕又起为国子司业其尽诚敬以事上谨于职任务当大体其卒也高庙为文祭之两王先生实伯仲沂字子与尝以说书征授同知福建盐运司未赴以老罢归矩度严肃辞气温■〈衤谷〉学者敬而亲之称竹亭先生佑字子启初为监察御史升广西按察佥事知崇庆州所至锄奸植善风槩凛然欧阳先生字日新为临淄令其政宽简而重礼教有古循吏风杨先生字自立罗先生字子理邓先生字崇志三先生布衣时为金石交时称杨罗邓砥砺踔绝氷孽不过其将仕也相与约曰吾徒幸获事大中十月罢知处州鼎亦继罢为两浙东路安抚制置大使兼知绍兴府十一月枢密院编修官胡铨以上疏极论和议不便乞斩桧等遂远窜侍郎曾开亦以论和议被黜而刑部尚书胡交修先以母老求去皆在八年鼎以下诸贤当时国家所恃以为元气者一旦尽逐之盖自是和议遂定而天下之事变矣后两通皆不完有月日而无纪年苐二通改左宣教郎充光州学教授考之当是绍兴十六年盖前年十月以枢密都承旨兼侍读李若谷佥书枢密院事兼权参知政事十七年正月罢佥枢而真为参政苐三通权通判均州转左承议郎时所授当是绍兴廿三年盖廿二年十月始以御史中丞宋朴佥书枢密院事次年十月遂罢至是而天下之事愈变矣若谷与朴柔佞桧拔之散地取其易制二人拱默于位无足论林一飞兄弟党桧靡所不为周三畏亲佐桧杀岳飞小人之尤无忌惮者而皆柄用之贤者如吴表臣正直敢言志同赵鼎陈橐薛徽言皆以非和议见嫉于桧用未久而辄斥于戏亲小人远贤臣宋之不复振岂待他日而后见哉此余所以为深嘅者也然当桧势焰赫奕时奸邪阿附之徒一言苟合自散冗超跻华要如郑仲熊辈者多矣黄公以绍兴壬子张九成榜进士与仲熊同年历官廿余年犹卑卑以权州判转承议郎终其身不过检法官检法在御史台与主簿皆从七品非公自重难进而若此乎繇绍兴廿二年至今二百六十有一年性恂恂笃行以承家启后为务用淮贵封奉议大夫右春坊大学士淮起科目登清华骎骎光荣未可量也贤者必有后抚卷三叹遂为题此

○恭题国史院编修官廖赐所受　敕命后

国初循元之旧翰林有国史院院有编修官阶九品而无定员多或至五六十人若翰林学士待制茅官兼史事则带兼修国史御其后更定官制罢国史院不复设编修官而以修撰编修检讨专为史官隶翰林翰林自侍读侍讲以下为属官官名虽异然实不分职史官皆预讲读讲读官亦预史事所兼预职事不以书御近年官翰林者多循　国初之制书兼修国史甚者编修已升为七品正员而仍书国史院编修官亦有书经筵检讨官者盖仍袭旧制故也廖赐吾邑乡先生字伯先举明经擢此官此其所受　勑命也　国朝以来西昌之士入翰林自先生始然仅岁余改五河县主簿卒于官后五十年其从曾孙谟为翰林庶吉士出此勑求余题谨拜手恭题于后

○题胡学士遗墨

此立友赠礼部尚书文穆胡公为翰林学士时送进士刘咸士皆为四川佥宪近体诗一首忠爱之意溢乎辞气之表君子之于人其道固如此也言称仁者赠人以言言苟不出于忠爱可以为仁乎公为人简肃不苟交处与余同郡又同在翰林十七年交好最厚余齿少长然余有过举公未尝不言余或有言于公亦未尝不欣然见纳也两人者恒以此相亲盖公于交际必欲彼此相盖故为文章亦务进人于善道尝曰吾不能効俗辈为损友矣与公永别今四年三复此诗追念平昔不觉涕泪之交颐也士皆宝藏此诗其爱重公之意固与余同夫重其人而不违其言庶几幽明之良友哉

○题绛帖后

右法帖十卷第一卷帝王书二卷至四卷秦汉晋唐间人书五卷至七卷义之书八卷至十卷献之书盖刻石在绛州世所称绛帖者也宋太宗购求古法书刻板藏禁中大臣登二府者得赐墨本吾郡刘□尝□宰相以赐本摹刻传于世自是士大夫又有摹刻以传者南渡之前有六本而绛本在焉其后摹刻以传者益多前三十年存者独潭绛泉汝四帖泉汝不及潭绛今潭帖已毁而泉帖归秘府此帖虽在太原亦不易得矣行人史常家藏此本诚可宝也然有志书学者尚以宋南宫黄伯思所论考之

东里文集卷之九







卷之十

●东里文集卷之十

题跋

◆题跋

泷冈阡表

李靖西岳书

胡忠简公封事藁

右军十七帖

七姬厝志

王荆公诗

杨文川诗

文山集杜句

刘山阴集

石徂徕集

欧阳文忠公事迹

通鉴续编

通鉴前编举要新书

三礼考注

坛山石刻

正祀典名号诏书

詹孟举千文

滕王阁序

干禄字书

戴九灵和陶诗

王临川文

诸儒奥论

唐才子传

十史详节

元首科程文

飬蒙大训

说文字原

六书正讹

新唐书

五代史

丁鹤年诗

安雅堂

题黄少保省愆集后

题刘仲修书虞揭诗后

延佑二年进士题名记

张文昌诗

录楚辞

刘职方诗

刘文房诗

三苏文选

题曾氏冠辞后

元史

文丞相督府忠义传

孔子家语

跋张旭草书

跋怀素

○泷冈阡表

泷冈阡表余得之子启学士碑不载何人书意是欧公自书结体甚□当时此文初出宋景文即取求其生而不得则死者与我皆无恨数语书之以自省然则世之治狱者其可以忽哉

○李靖西岳书

右唐李卫公布衣时上西岳书其迹盖厌隋乱已极□□□之志奋欲有为而咨之神明之辞也士重乎立志飬气卫公此书志已先定而气盖宇内矣是以卒能辅明主而建功业焉其书亦佳石刻在广西余得之刘长吾佥事云

○胡忠简公封事藁

右吾郡宋胡忠简公封事藁有周文忠公杨文节公题跋在后忠简孙搢刻于□州真仙岩刘长吾得之以惠余者忠简笔法出颜鲁公盖忠义之性有相契矣揭文安公谓此书本左司郎中丰城范浚舜文所为将奏之以示忠简忠简曰书奏即不免南迁子有□母不可以累母吾以奏之遂有新州之命余近于内府检志书见丰水志载范浚□云为户部检详时欲与胡铨相继论奏和议胡首推章范实从史之胡之逐又赆其行未尝云此书范所为也丰水志作于宋南渡后当得实不知文安何自而云然也然文安云庐陵胡氏杨氏皆国家之元气故以所作杨氏忠节祠记附此帖之后

○右军十七帖

黄长睿云右军草书十七帖最为可师此书中龙也张彦远法书要录云唐太宗购二王书右军草书有三千纸取其迹以类相从率一丈二尺为卷此帖文二尺凡百七行九百二十三字今世不复见古帖独泉州有石刻然已归内府民间亦不复可得也此本吾近得之杨耀宗长史

○七姬厝志

七姬厝志张来仪文宋克温书余得之姑苏王汝王七姬皆潘氏妾不负其主俱死于一日之间可谓烈矣而其文其书亦皆奇也

○王荆公诗

王荆公与其弟平甫此君堂咏竹诗二首相传皆公所书石刻在今应天府学公书气韵飘逸势若率然而未尝无从容整暇之意亦自成一家昔人论公书类□时所作此说非也但学书者不可为法耳

○杨文川诗

杨文川名中字伯允吉水人宋忠襄公之裔蚤从范文白公德机有诗名揭文安公所谓得范之骨者也其诗兵后不传间从其孙黻求之仅见此数篇然景星威凤一出人知为瑞物岂必其多见哉

○文山集杜句

右信国文公集杜句二百首皆在□□所作每首有公自序其后邓中齐譔督府忠义传刘申齐撰公传皆有资于此初公得死后吉水士人张弘毅 【 即序中所称于藏心者】 自燕以公爪发及遗文归而此诗亦在其中乡郡旧尝刻公遗文兵后板废今士大夫家间存其本永乐丙申余于京师遇此诗及督府忠义传遂录藏之

○刘山阴集

山阴集者清江刘永之仲修着仲修治春秋学诗文清丽古雅为当时所重工书法篆楷行草皆有师承尝闻之长者始仲修既冠未知学因遇妇翁同郡练伯升翁长子壻也蚤有文誉翁家特异视之而庸众人视仲修疏归发愤就学日夜不懈亲良师友讲论切磋数年学业大进时誉更出伯升右是以士贵乎立志也又闻仲修家富于赀赊贷施数郡仲修独泊然布素日静处一室书籍翰墨自娱客至不为盛馔酒数行论文赋诗焚香鸣琴而已家事未尝一留意非逢掖士亦未尝一接言咲可为幽贞绝俗者矣

○石徂徕集

宋石守道徂徕集二册守道与区易文忠公同年其平生见欧公所譔墓志公又有读徂徕集二诗极其爱重忿叹之意皆载此集之后余得于翰林庶吉士吾绅古之君子正直自持是是非非无所顾忌□□此读斯文者懦夫可以有立志矣

○欧阳文忠公事迹

按于役志九月壬辰安道贬筠州甲午师鲁贬鄞州丁酉余贬夷陵与高若讷书云昨日安道贬官师鲁待罪则余尹被贬在公之先明甚公诸子述事迹及韩魏公作墓志皆以为公之贬在余尹之先魏公偶出一时之悞或但据其子所述书之而为子职者不审于考据如此虽非大关涉可以率畧乎

○通鉴续编

右通鉴续编二十四卷六册四明陈桱子经着刻板今在苏州府学起盘古至高□为第一卷契丹事在唐及五代者为第二卷后二十二卷则宋三百二十年事也孔子曰吾犹及史之阙文学者于前事据其所可知其所不可知阙之可也义农以前□哉邈矣非有文字之纪也其事间见于百氏□记者要多以意言之耳而必掇拾以补前史之阙亦异乎孔子之意哉昔刘恕作通鉴叔纪避经而专采百氏之说金履祥谓其野而难质故作通鉴前编不复避经桱尝为之举要固主履辞之说矣而复者此卷何耶宋史于今少见全书学者于此编可以考见一代之得失尝闻吾郡刘猜王亦着此书未板行往年会其孙公潜云留在永丰今不知其何如也

○通鉴前编举要新书

通鉴前编举要新书婺金履祥编四明陈桱举要起唐尧以下按乎纲目其体则编年其事则易书诗春秋其文则□孔子春秋朱子纲目之法也刻在苏州郡学余家一册录于中书舍人朱季宁盖读之窃有惑焉孔子伤周东迁之后尧舜禹汤文武之道不行上失其所以为君下失其所以为臣彛伦斁而天下乱故作春秋以正君臣父子尊卑内外之分以明尧舜禹汤文武之道向使二百四十二年之间尧舜禹汤文武之道行焉春秋之书无作矣春秋之后降为战国为秦汉以至乎隋唐五代其为斁且乱益甚朱子效春秋作纲目亦孔子之意也向使战国至于五代尧舜禹汤文武之道行焉纲目之书无作矣故春秋纲目之作皆以伤尧舜禹汤文武之道不行于世也新书用春秋纲目之法乃比尧舜禹汤文武之事而书之果可乎哉纲目者继春秋而作以新书接纲目之前是无春秋矣其又可乎或曰此书简要便于学者夫简便者常情之所趍趍彼者必舍此使人皆求之新书之简且便将舍易书春秋不讲卒不知圣人之所以为训可乎不可也此皆余之所惑而不能通者愿有质焉

○三礼考注

右录三礼考注六册此书本吴文正公澄用朱子之意考定为仪礼十七篇仪礼逸经八篇仪礼传十篇周官六篇考工记别为一卷见公文集中三礼叙录及虞文靖公行状如此尝闻长老言吾邑康震宗武受学于公元季兵乱其书藏康氏乱后郡中晏壁彦文从康之孙求得之遂掩为己作余近岁于邹侍讲仲熙家见壁所录初本注内有称澄曰者皆改作先君曰称澄按者改作愚谓用粉涂其旧而书之其迹隐隐可见至后曲礼八篇皆无所涂改与向所闻颇同遂与邹各录一本凡其涂改者皆从旧书之而参之叙录其篇数增损不同叙录补逸经八篇投壶奔丧公冠诸侯迁庙诸侯衅庙之外中灵禘于太庙王居明堂三篇云其经亡矣篇题仅见于郑注片言只字之未泯者必收拾而不敢遗今此书逸礼止六篇而中灵禘于太庙其篇题皆不着叙录礼仪传十篇此书增入服义丧大记丧义祭法祭义五篇叙录正经逸经及传之外云余悉归诸戴记此书传后复增曲礼八篇凡增十二篇其中固有加载礼记纂言者矣不当复出也篇目不同如此其中又不及深考也余又闻老长言文正晚年于此书欲复加考订不及临没授其意于孙当当罢官闲居尝为之而未就也岂诚然耶然文正分礼为经义为传今此书增入者礼义率混殽无别又其卷首亦载叙录而与卷中自有不合者决非当所为无疑岂□所增耶壁素与余往来独未尝见示此书其编干□清气集以己意改古人之作者数处余尝与之辨皆以余言为然故知其为人任意率略而于此书不能无疑于其所自增也然余既录此书不及再见不得质问姑志之以俟知者

○坛山石刻

右吉日癸巳四篆字得之永豊进士刘智安石刻今在赞皇题云周穆王时所刻世远不可知然字画妙绝决非后人所及也

○正祀典名号诏书

右洪武三年正祀典名号　诏书此制非自臣下建白一出我太祖皇帝圣智有以灼见唐虞三代圣人之意其封号或因或革皆允当乎天理人心之大公而尽革后来渎礼乱经之弊以为万世有天下国家者之法所谓大哉王言者也诏下之十五年臣詹希原书石刻之太学又三十有五年臣士奇得此本谨识而宝藏之

○詹孟举千文

右中书舍人詹希原大字千文刻板在蜀中余得之礼部胡侍郎　国朝大字希原为第一盖兼欧虞颜柳之法而有冠冕佩王之风者也

○滕王阁序

右赵孟俯书滕王阁记刻板不知何在此本永乐十三年七月廿五日臣士奇侍　文华殿所被赐者也笔意精妙绝伦后得孟俯书此记墨迹参较之乃不及此远甚其亦得善刻者之助乎签题当时　睿翰所书谨识而珍袭之

○干禄字书

右颜鲁公干禄字书辨别字之正俗及通用亦间有析其义者云干禄者盖唐以书取士也而公真书小字之传于后者亦独见此耳

○戴九灵和陶诗

九灵姓戴名良字叔能号九灵山人金华人少与宋景廉胡仲申同学文亦齐名九灵洪武初屡征不出变姓名隐四明山中二十余年后坐累卒于京此集余得之丁鹤年九灵别有文集四册余尝于赵彦如家见之醇粹博雅有六一风致亦一时巨擘也

○王临川文

欧苏曾王四家全集今书坊皆无刻板独北京有荆公临川集板在国子监旧崇文阁而所阙什一用之永乐八年　扈从在北京印二本以一本寄余凡十册既已录补遂取吴草庐先生所为序冠诸卷首又取二程朱陆四先生及司马文正诸贤所论公平生者附于序后盖凡天下后世之狺狺于公者皆吠声而已岂其真有所见哉夫的然有所见者余之所录是已

○诸儒奥论

诸儒奥论二册得于中书舍人建昌黄卓前辈读史必因其人而考其时因其事而揆诸理故各极其所见近年乡先生王子启教学者读史每终一传必作一论犹存古人读史之法囚附着之以示来学

○唐才子传

唐才子传西域辛文房着十卷总三百九十七人皆有诗名当时其见于唐书者共百人盖行事不关大体不足为劝戒者不录作史之体也而读其诗欲知其人于辛所录宜有取然唐以诗取士三百年间以诗名者当不止于辛之所录如郭元振张九龄李邕之徒显于时矣而犹遗之况在下者乎而辛所录者又间杂以臆说观者当择之

○十史详节

十史详节总二百七十三卷史记三国志晋书南北史隋书五代史题曰东莱校正两汉及唐书题曰诸儒校正吾家十五册此书□□畧至事之切要者亦或不载甚至节省助语词读之无味者然考东莱年谱不见校正此书世谓此东莱早年所成后悔之刘元城云古人著述多在暮年正为此耳

○元首科程文

元延佑乙卯廷试录一册盖先待制登第之岁于今百有二岁余始得之前山东按察使郭俨彦庄元科举取士助于此而累科得士亦莫盛于此左右榜総五十六人是录所刊对策凡四卷五十有三人先待制之文在焉而五十六人家状及其初授官悉具也

○飬蒙大训

右飬蒙大训豫章熊大年集陈氏经学启蒙初学经训小学礼诗王氏伊洛精义饶氏性理字训训蒙理诗程氏毓蒙明训胡氏序古千文朱子训蒙绝句孝经刊误十书而为之者也自三言四言至于七言而终孝经于教童子甚宜端本登源之书也然字训本程达原因程正思之旧而增广之者此云饶氏所辑不考之过也

○说文字原

右说文字原一册元周伯琦着伯琦字伯温闻之前辈言元至正间初改奎章阁为宣文朝臣咸谓必□巙巙书榜是时伯温虽在馆阁精篆书而未为上所知巙日今篆书宣文阁榜十数纸周不识其意一日有旨命巙书宣文阁榜巙言臣所能真书非古古莫如篆朝廷宣文阁用篆书为得体周伯温篆书今世无过之者上如其言召伯琦书下茟称旨由是益见进用前辈临事明于大体而不自取其功与引拔人材委曲成就之如此皆不可及因得伯琦所著书辄附志旧闻于卷之末

○六书正讹

右六书正讹一册元鄱阳周伯琦著作琦翰林待制南翁之子官至江浙行省左丞元之士大夫以篆书名者皆推伯琦所著又有说文字原其百序云字原以叙制作之全正讹以刊传写之谬非独攻篆之家所不可无于使学者得明古人作字之本意而不胘于俗者不为无助

○新唐书

新唐书二百廿五卷欧阳文忠公譔纪表志宋景文公譔列传当时以景文所譔过文且一书出两手命文忠看详改归一体文忠曰人所见不同且宋公前辈遂已故事修书唯官高者一人书职名时景文守郑州在文忠下文忠曰宋公用刀久且深何可掩哉遂于所譔各书之古之君子存心至公无欲丄人如此吾家唐书五十四册刻板在福州府学得之今翰林学士杨公勉仁云

○五代史

五代史七十四卷总十册吾郡欧阳文忠公着板在太学前史文章卓然高出为世师法者司马迁史记班固前汉书及公此书而已而义例之精史汉不及

○丁鹤年诗

鹤年其先西域人西域人多名丁既入中国因以为姓故鹤年亦丁姓其祖父皆仕元二兄皆举进士为显官鹤年独泊然布素寒士元亡归四明与戴叔能相善尚节操有孝行叔能尝为作传后隐武昌山中余在武昌遇之甚相得时已老矣别后数岁卒此集盖其卒后得之武昌邓存诚

○安雅堂

安雅堂文集闽陈旅众仲着刻板在福州府学余家二册得于翰林庶吉士洪遵道元之时闽人以古文名者众仲其巨擘也余尝爱闽之善文者二人唐欧阳詹及众仲同出于莆田常衮在闽最始识詹詹至京师名闻特甚而韩吏部尤厚□□至国子四门助教马伯庸至闽最始识众仲众□至京师诸公皆内交而虞学士尤厚之官至国子监丞其事亦相类然詹之文切深众仲之文优柔端厚此其所异也

○题黄少保省愆集后

读吾友少保黄公永乐中所作省愆诗集至于一再盖几于痛定思痛不能不太息流涕于往事焉初太宗皇帝将廵北京召吏部尚书兼詹事蹇义兵部尚书兼詹事金忠右春坊大学士兼翰林侍读黄淮左春坊左谕德兼翰林侍讲杨士奇谕之曰居守事重今文臣中简留汝四人辅导监国昔唐太宗简辅监国必付房玄龄汝等宜识朕此意敬共无怠四臣皆拜稽受　命其后凡　下玺书谕几务必四臣与闻时仁宗皇帝在东宫所以礼遇四臣甚厚而支庶有留京邸潜志夺嫡者日夜窥伺间隙从而张虗驾妄以为监国之过又结嬖近助于内赖上圣明终不为惑然为官臣者胥懔懔卼臲数见颂系虽四臣不免或浃旬或累月惟淮一滞十年盖邹孟氏所谓莫之致而致者也夫莫之致而致君子何容心哉亦反求诸己耳此省愆之所以着志也嗟呼四臣者今蹇黄二公及士奇幸尚在去险即夷皆二圣之赐而古人安不忘危之戒君子反躬修省之诚在吾徒不可一日而怱之也故谨书于集后以归黄公亦以自儆云耳

○题刘仲修书虞揭诗后

右元揭文安公忆昔诗四首虞文靖公寄文安绝句一首清江刘仲修先生所书今翰林侍讲金君糼孜之所藏也幼孜以示余世传文安有憾于三朝新妇之评尝中夜过文靖一言不合挥袂遽去文靖寄此诗亦以寓憾又摘世所传刻本此诗寄语傍人休大笑之语谓本于文安所为范先生诗序而发援引左验真若有据然余意当时文安不留遽去或牵于人事不得已未可知若所云三朝新妇亦评之云耳岂必贬之云乎贬不贬不暇论夫贤人君子之相与其言语文字之间或相推让相辨论相评品皆出乎至公岂如今之无识訑訑自高者之所为乎尝观二公之文其相与辨论数数矣皆未闻有一憾焉者何独怏怏乎是也此非与论杜少陵莫倚善题鹦鹉赋者类耶今观刘先生所书而益知世俗所传不可信先生尝亲炙二公使果如世俗所云何故书此诗都无一语及之如以为不欲着杨前辈之过则二公他诗文可传甚多又何必书此哉先生书文靖此诗苐三句说与傍人堪大哎与刻本不同二字味此尤足以见二公相得之情溢乎辞气之表而刻本之误政有以启俗人欺世之论不可不辨故书于后且以质诸金君云

○延佑二年进士题名记

右元延佑二年进士题名记盖先待制登苐之岁也此碑赵文敏公所书刻石在北京国字监此本故太学士胡文穆公所惠者虞文靖公云此科得士最盛盖昔人尝有记其先友者所以着一时交游之盛亦使后人知重世好也余既得此碑又得当时诸公应试家状并初授官及所选刻廷对之交附录于后而此科监试读卷等官及进士有传在国史者又附录焉庶以考见其平生行义政治而续有得其墓志墓碑行状则皆录附于阴其或已见于史而墓志等文亦不嫌于重录者盖以史之所书常畧也永乐己亥正月壬子曾孙士奇谨识

○张文昌诗

唐张籍字文昌史称□□□乌江人宋汤季庸定吴郡人考韩文张中丞传与汤说同文昌贞元十五年进士仕至国子司业其诗与元白诸人号元和体文昌尤长于乐府文献通考云其集三卷又云张洎所编者十二卷又有季庸所编八卷余家所有五七言律绝及乐府凡五卷不知何人编

○录楚辞

右楚辞一册德安贰守罗先生手笔先生学于元季兵乱之际不得书虽崎岖奔窜常昼夜钞录以读今之学者幸遇太平无事之日得书甚易而往往不务力学此何恠乎后之人不及前辈也

○刘职方诗

右槎翁先生诗得之鹘举之子镃尝闻长老言先生八岁能诗既长遭兵乱虽莽窜岩谷崎呕无聊之际日必赋一诗不废至遇朋徒相聚或兴有所发辄累累赋之不倦也盖其好学之笃如此然先生于明经于古文尤所笃好诗特其余事耳先生德义在人治行在史余因此集特记其好学一事以示后人云

○刘文房诗

唐随州剌史刘长卿字文房与高适同□杨伯谦选□音列诸中唐其诗清婉有思致然数遭废黜故多忧穷沉欝之意余所录者传于江夏蒋立恭家尝见阁本诗后有序记碑铭等文此特录诗而五言古体尤少伯谦选唐五言古体自陈子昂薛嗣通王孟储李韦柳之外一无所取此录岂与伯谦同意哉而篇目次第亦与阁本异

○三苏文选

三苏文选一册十二卷东莱所选建安蔡文子为之注皆取其论治体而便于科举之用虽不能皆纯而读之可以启益胸次动洫笔端未必无助也

○题曾氏冠辞后

士大夫家四礼冠为首古礼既废后世欲复之冠为易而犹寡见焉前百余年南北混一儒先君子布□中朝时吾郡曾公巽申应奉翰林独用古礼冠其子遂为诸公称赏如此可以观世矣今二三十年来朝之学士大夫家率用冠礼冠不用礼则胥视为苟简世道其渐复古欤此卷首载应奉训辞而冠辞出吴文正公虞文靖公揭文安公州判许公皆亲笔自元季之乱也流落他姓应奉曾孙少詹事□求之数十年不得近有携至北京者詹事已没世詹事子积适至即出厚赀购得之可为珠还合浦积可能为孝然积之先公及吴虞揭许诸公之言皆至理所寓积能明诸心修诸躬尤孝之大者积尚勉之

○元史

此书于元百余年之事备矣而亡国之际忠邢之迹或畧或于故老所传者相戾盖当时急于成书不暇徧访而详核也

○文丞相督府忠义传

右文丞相督府忠义传宋礼部侍郎然学士院权宜吾郡邓光荐撰光荐字中甫学者称中齐先生□丞相同朝此传多本于丞相所自述故特详实而后来作宋史又多本于此云

○孔子家语

孔子家语一册在江夏时得之南昌龙参参博学工诗有清思喜规模盛唐吾友夏仲达特爱重之参敦契谊然不能择交湘中有道士善诗参南游与之厚后道士以符呪败官并捕其家其父走匿参舟参弟谏不可纳参叹曰岂有朋友之父有急而不容乎弟走告仲达仲达窃谓参曰不忍朋友之父亦念吾有父乎参虽悟终不肯明言遣之道士父心知其意去匿旭处数日官跟捕得之他处匿之者同罪家属皆徙边参虽幸免罪亦因是尽丧其资易曰比之匪人参之谓矣若仲达非纳约自牖者乎余目击其事故因此书思其人而以志戒

○跋张旭草书

旭书雄劲飞动神妙叵测而规矩固在凡今之慕旭者不免效杜季良之弊矣

○跋怀素

张旭书纵意豪宕变化捷出如徤鹏掠野怒骥脱羁怀素得张之法乃清劲精丽应规合矩盖鲁男子学柳下惠者故足重也

东里文集卷之十







卷之十一

●东里文集卷之十一

题跋

◆题跋

跋赤壁图

题黄母刘传后

恭题仁庙玺书录本

题安福戴氏所藏先世告身后

书复立宗忠简公墓碑卷后

书宋谢少连赠官诰后

石鼓文后

汉鲁相置孔子庙卒史碑

华山庙碑

夏承碑

孔子庙学记

吴叚石冈纪功德碣

告泰华府君文

千文

题戴氏所藏先贤遗墨后

跋宋吏部侍郎龚公墓志铭后

书欧阳临淄传后

恭题　赐都御史虞谦兰亭墨本后

恭题崇恩堂卷后

汉桂阳太守周府君功勋碑

清节书院记

题范危墨迹后

跋松雪书邓文原文

跋唐诰

书胡氏先世二记后

○跋赤壁图

苏文忠公以诚意直道事君而为李定舒亶之徒所毁贵黄州贤人君子之心正大明白何往不自得矧公文章譬诸景星庆云随所著见辉焕万物向使公不罹摈斥区区齐安山川风物有此光气流于宇宙间耶

○题黄母刘传后

晋屠岸贾之杀赵朔也将并杀其遗孤朔客公孙杵臼程婴谋曰立孤与死孰难婴曰死易立孤难耳杵臼逊其难者于婴而自杀夫立孤古烈丈夫之所难也观苏平仲传永嘉黄母刘氏保孤事岂不尤难乎哉盖赵见祸于国之乱臣而黄见祸于家贼夫仓猝莫夜变起房帷之内虽勇智士或不足御呪弱女妇乎刘之志所谓可与日月争光非耶刘没今六十年曾孙淮荣膺笼命追赠刘一品之贵殆天所以报刘与司马子长着赵客事炳炳无穷于天地间平仲今代子长也将刘之事暴白后世岂有穷哉岂有穷哉

○恭题仁庙玺书录本

洪熙改元四月之望仁宗皇帝御奉天门召少师吏部尚书臣蹇义少傅兵部尚书兼华盖殿大学士臣杨士奇至榻前追论监国时事奖与再四出图书二以赐臣义得忠贞臣士奇得贞一加　赐玺书极其眷待之厚夫臣之事君克效其分寸者皆职分所当然而明圣之心如造化于物一生意之不息何其盛德也义和厚质实历事列圣练达而宽■〈衤谷〉岿然　国家老成人宜无忝于斯顾臣何人亦预滥被是以承　命之日感激之私迫切心腑而惭悚之至莫措其躬曾不踰月仁庙上宾每捧　纶章血涕交陨今臣义祗事皇上倚注眷待之隆比于先朝骎骎有加　上尝阅其忠贞图书推广先志特命范白金重刻以赐中外传布歌咏盛羙盖孔子尝论孟庄子之孝曰其它可能其不改父之臣与父之政为难能彼特列国大夫耳今明天子实躬行之又何其盛德也非臣义千载之遭遇乎君子承其遇必思信其道先儒谓尽己为忠正固为贞夫为臣之忠莫大于陈善而非依随之谓矣贞莫大于格君而非苟且之谓矣君子于道必有终身之志焉臣义别录　玺书为副间属臣识之臣尝陪义同为官臣所以长益臣者多矣故不敢不以君子之道为臣虽孱弱尚愿自励以从其后焉

○题安福戴氏所藏先世告身后

孟子论王政曰老吾老以及人之老谓推其爱亲之心以爱人之亲也四牡之诗曰不遑将父曰不遑将母曰将母来谂先王推己及臣如此所以得人心之深者欤三代而下至宋岁致礼祖考必覃恩羣臣而并及其祖考庶几犹有先王忠厚之泽也安成戴氏藏其先世所受宋封赠父母告身三通其一宣和二年六月所授其一建炎三年九月所授其一绍兴二年十一月所授至今览之足以歆动人心然建诏之主有不能自致爱亲之心者由柄用小人之过大易所以戒小人勿周也戴氏先世在宋受告勑尚多数更兵燹独存此三通后二通亦不完然其子孙数百年什袭如拱壁戴氏子孙于爱重其亲无忝矣

○书复立宗忠简公墓碑卷后

为政在使民知为善而已而非有以劝之民或不知为之也故尊德礼贤表存友褒忠节皆劝民之务也宋宗忠简公其孤忠大节所谓皦然可与日月争光者而竟以谮幽愤死盖天下后世所共仰慕而悼惜之者也然葬于润无三百年已莽然荒烟衰草之墟樵牧往来行道不吊此岂润之人其心独有异哉公尝仕于此居于此至感慕德义吾意润之人必有深于天下后世之人者何为独漠然若是也非由为政者不达劝民之道虽有公之贤不知敬礼而致民之然欤今六七年前金华刘侯伯静以监察御史出守是邦一新政教修举百废乃复葺公之祠及治其坟茔又经纪其祠田命佛氏之徒董祀事而躬率博士弟子展礼墓下又刻石墓道使过者皆知为宋忠臣宗公之墓于是润之人始知有忠简公又知为善者之久而不泯而在己不可不勉于善也刘侯为政可谓知所务矣去年与侯同在史馆为余道其事今侯去润而佐江右大藩自昔江右孤忠大节如忠简公尤多而江右之人固不为润之人之漠然也将侯所以加劝之者尚能举拳如治润之时乎

○书宋谢少连赠官诰后

建宁府照磨临江谢良翰出示所藏先世宋嘉佑二年赠官告勑一通盖良翰十三世祖堪时以尚书员外郎通判衡州用郊祀恩赠其父少连殿中丞者也堪天圣八年进士与欧阳文忠石守道皆同年友终殿中侍御史其历官颇多而所受诰勅盖屡历世变独存此耳其书员外郎知制诰绛者谢希深也学士中书舍人□者杨子奇太年弟也崇文院检讨公着□吕正献也独吴奎书姓当时臣潦于御下但书名名有同者则书姓以别之盖自丁度盛度始此诰至今三百七十有四年完好如新亦可以见谢氏后世之贤敬识而归之

○石鼓文后

右石鼓文十元国子司业潘迪考订音训刋附于后在今北京国子监士大夫北京来者多得之以见赠此本得于胡学士光大纸墨独佳此刻郑夹际定为秦篆欧阳公集古录疑此文自宣王共和至宋嘉佑千九百年且文细刻浅理不应得存又疑其自汉以来博古好奇之士皆畧而不道余谓石鼓文决非秦汉以下之人所能所谓文细刻浅者安知当时不□刻历世久远则磨灭如此而今文字之存者计裁三之一耳其中不可辨识者又三之一则亦久远之验也荒郊野草之中古物委弃何限如其金玉之类虽残毁不完苟遇之即庸人小子皆知而取之矣为石虽有文字苟不遇好古博雅之士则不为世所知而不见称道固其理也且三代钟鼎卣彛之属前未尝见称于世而后来田夫牧子往往出之荒野埋没之中者代有之矣何独玫疑于石鼓哉

○汉鲁相置孔子庙卒史碑

右汉鲁相置孔子庙掌礼器卒史碑顺帝时所立在曲阜余得之陈思孝掌礼器卒史必选四十以上经通一艺杂试能奉弘先圣之礼为宗所归者见古人慎重如此也

○华山庙碑

右华山庙碑得之子启学士汉碑之佳者盖郭香书汉魏以前碑多不载书刻人氏名此独详焉遂因之有闻于今自古贤德君子泯没无闻于后者何限而有闻无闻亦何足计哉若李德■〈衤谷〉位王宰相犹区区附名其颠欲托不朽欧阳公所以讥其近愚也

○夏承碑

右汉淳于长夏承碑无书人氏名中书舍人陈登思孝定为蔡伯喈书字画特奇古盖用篆笔也欧阳公集古录无之赵明诚金石录云元佑中洺州因治河得此碑于土壤中刻画完好如新是宜欧公之未得也而近岁广平府民又因治河得此碑广平古洺地盖不知元佑之后又何时而埋没也今视汉他碑尚完好物以晦而全固理之常也此怙余得于邹侍讲

○孔子庙学记

右孔子庙学记古隶书碑盛行于今者尊号受禅及孔子庙学记三碑皆魏人书而尊号受禅世谓出钟繇梁鹄竟未有适说惟庙学宋人以为鹄书亦非碑所载盖汉魏以前士人多能书不为异也故鲜有着其氏名者后世能书者鲜故必着氏名以自表然凡一代之书必相彷佛论占书之体者考其时代可矣何必拘拘出某人哉

○吴叚石冈纪功德碣

右吴孙皓天玺元年叚石冈纪功德碣八分书相传出皇象极高古而其文缺坏不可见者已三之一盖宋元佑中此碣已断为三在天□寺门外时转运副使胡宗师徙置漕台今在应天府学又不知何时所□也考吴志天册元年吴郡言掘地得银上有年月□□□明年为天玺元年是年鄱阳言历阳山石文理成二十字云楚九州岛渚吴九州岛都扬州士作天子四世治太平始又吴兴阳羡山有石室之瑞又改明年元为天纪以恊石文此碑不见于志考其文有天发神忏等语则亦当时瑞应之事然天纪四年王浚遂入吴矣

○告泰华府君文

右唐补阙韩赏告泰华府君文韩择木书赏所以盟于神者严矣士夫君子立志操节笃于内而已岂必盟神然后固哉必俟盟于神者盖由其内之不足也

○千文

右智永千文刻石在西安府学吾平生所得颇多皆为亲友持去独此本纸墨尤胜遂为家宝得之江夏宋鉴惟宪盖宋大观三年所刻永尝书八百本区易文忠公集古金石刻文所得永千文疑其笔法不类者二百六十余字意是后人所补遂去之此刻出于公没后数十年使其见之当不寘疑也千文所始盖梁武帝令殷铁石于义之书中搨一千字不重者命周兴嗣次为韵语以教诸王前志所载如此区易公因见法帖有汉章帝书海咸河淡百余字遂以前世已有不始于义之刘后村之说亦然余谓此百余字授公登淳佑七年张渊微榜进士时穆陵数下诏取士崇惇实戒浮靡前年五月又诏监学及诸路郡学以秋闱在迩宜精考较以得实才七年三月命吴潜知贡举御□付潜俾崇雅□浮六月赐渊微等五百廿七人及苐出身时自春夏以来不雨渊微等上言□免琼林宴诏从之时□□焉是年四月郑清之再入政府为太傅□□□兼□□使进越国公赵□为枢密使兼参知政率□视□□□西湖北军马□伯大杨端明殿学士□□枢密院□□□参知政事七月以□之杰为参知政事□汝□自起居郎侍讲迁吏部侍郎盖在五月以后谢方叔先□权刑部侍郎□□给事中赵□□繇兼吏部尚书遂为其兼户部尚书是年十二月又迁端明殿学士□□户部财用□□尝为京尹□太学游士以□□□又急于财利□为□饮之臣小人不足言别之□亦无所可取谢方叔始有声台谏至执政不能有为晚更困于权臣至丧其所守□伯大直谅之节汝□方正不挠葵忠君卫国之诚愈老愈壮谓非光明俊伟君子人欤清之端平中为相慨然以天下为己任引用正中真德秀魏了翁十数□时号小□佑庶几君子矣然至是□相衰老不任政归私门□世所少焉此皆告内所列政事之臣其除拜及为人大槩有可考者因并志之后百五十有九年为皇明永乐二年四月八日志

○题戴氏所藏先贤遗墨后

诚斋先生父子宋名贤而余族祖也圭斋先生元名贤余曾祖同年友也今拜观此卷于安福戴诚问所不胜先代之敬及诵东山先生难进甚伟荐牍弗用之语以观诚问今目决去之意盖故家流风尚未泯也又为戴氏起敬焉诚问将远别故识而归之

○跋宋吏部侍郎龚公墓志铭后

右宋礼部郎官吾郡中斋先生邓公所譔吏部侍郎南昌竹乡先生龚公墓志铭一通进士曾先之以下九人作为挽诗廿廿首附录在后皆当时手笔竹乡七世孙今兵科给事中鐩之所藏也间以求题夫人有誉于当世非难有誉身后为难盖是非邪正没世而后定也竹乡累官大理卿至吏部侍郎兼侍讲宋亡以疾终于家此铭序述历官行事忠槩义节与先之诸君子挽诗所称如出一口此岂声音哎貌之所能为哉自汉唐以来惟宋待士为厚其亡也亦惟宋之士能尽节以无负国家为多文丞相李潭州表然者也竹乡当此时获知于二公或相推荐或相结约国亡即不屈以无愧二公世言惟豪杰知豪杰岂不然乎中斋时以朝散郎权礼部郎官兼学士院权直宋亡艰难百出亦全忠以没夫竹乡一世交游何限而身后之笔其子孙不以十余年之久必有待于中斋岂非谓舍是则不足□远□后哉此卷至今百一十有余年数历此□完好如新又非竹乡后世之贤不能鐩起家科苐□侍近端重温雅谨□自持若恐坠其世德者□曰子□□之吾又于竹乡后世见之矣

○书欧阳临淄传后

欧阳日新先生西昌前辈巨擘也士奇生晚不及识□记丱角时闻于族姻老长道先生事为教其至今不忘者曰先生十余岁从学陈海桒于清节书院疑然羣居中读书作字心不外驰诸生以弄事百方挑之未尝一顾暮归挟书册独行道间步履徐徐貌如有所思者道傍观者啧啧指以语其子弟曰若曷为不然哉稍长日以所业就吾家质望之平洲诸老先生天分绝出诸老皆乐为之倾写每至未尝以事废讲论率抵暮或夜尽二烛始送出康山长宗武汲汲以成后学为事延先生家塾命诸子从之学而亲与先生相讲说■〈石靡〉切于是先生所造诣沛然矣一时侪辈有志于学者率就先生质所业至正丙申江西行省以乡举选士吾州举刘子高及先生杨氏诸老及康山长饯之快阁之上时刘先生声名已勃勃出江右望之曰二贤皆得荐而日新当前列既别山长窃叹曰惜哉日新所禀甚清然不若子高异时远到也后所云皆中　天兵初下江西吴去疾为吾州称先生为第一流人首荐诸朝吾州之士仕天朝自先生始士奇十二三习为举子程文先伯吏部公爱而教之数曰使汝得欧阳日新为师一第俯首取无难者自是日访求先生之文而读之盖数历兵乱不可得仅得其所试中诗经义及序记书辞数篇其论议根据精彩发越反复诵咏使人有手舞足蹈之意此士奇所为恨生晚不得从问道执业之末□是时抱生晚之恨者岂独士奇也此传载历官行事颇详辄附余所闻一二事于后庶几小补之云

○恭题　赐都御史虞谦兰亭墨本后

右唐禇遂良所临王义之兰亭禊帖永乐八年上在春宫得墨本命工刻之石时大臣及近臣侍监固者各赐摹本淂者裁六七人非恭慎端厚有文学者不预盖贵重之也此本都察院右副都御史虞谦所被赐者问出属臣士奇识于后臣侍上最久盖尝窃闻赐帖之旨非独矜重法书要在奖励其人焉谦初为大理少卿上嘉其儒雅且明正宽厚志存泽物有大臣体特奏太宗皇帝以为右副都御史无几又命署刑部尚书而谕之曰余知卿无忝也既嗣大统廷臣虽有进官者然悉兼旧职独以大理平天下刑狱非谦不可遂改大理卿谦感知遇之厚孜孜尽心若宋欧阳观所为求生道于死狱者谦盖有焉凡人之丽□□者往往心诚服之而无憾今　九重惓惓夙夜图惟好生之德洽于民也谦亦图惟厥终用永彰皇上知人之明而不忝明良千载之遇则家藏此帖固子孙万世之宝呜呼尚敬之哉

○恭题崇恩堂卷后

右　鲁王殿下为衍圣公孔彦缙大书崇恩三字又备书仁宗皇帝临御时所以宠待彦缙者于后彦缙今以示臣士奇于是鼎湖之龙御远矣拜跽庄诵不胜血涕之横流也臣士奇祗事仁宗皇帝于春宫二十年既嗣大位又擢寘于左右往年侍监国南京彦缙岁□□朝所以宴劳锡予之必厚将归必命廷臣往饯之盖所从来如此非始于临御之时也而凡孔氏之后以名上者率亲擢清华之职且厚遇之亦非独于彦缙然也问尝谕臣士奇曰国家于庶士有能佩服孔子之道者犹重其禄位厚其礼遇矧于孔子之后乎又曰在汉唐宋孔子之后往往有闻于史册今而后必将有继昔而起者乎呜呼　圣明惓惓崇儒术重先师之意如此可为千岁一遇者矣于是以臣之所亲得于见闻者谨附志卷末庶彦缙暨凡孔氏之后尚图不忘而益励哉

○汉桂阳太守周府君功勋碑

右汉桂阳太守周府君功勋碑汉熹平二年建唐太和三年重刻字虽剥蚀其可辨识处浑然汉意固在也此碑今在韶州府治先师海桒陈先生志其本末甚详余在南京求此碑久未得永乐巳亥子启学士扈从在此京见寄此本乃知物常出于所聚初不系其地之远近也

○清节书院记

元季书院毁于兵此碑幸存士郁之子朴虑不能免□之所居之后且秘不言历五十余岁朴已死遂无知者永乐癸巳朴之子家人皆病疫觋者云居后有宝物不当久閟指示其地今出之则此碑也已而病者悉瘥亦灵异哉碑缺一角则当时发地者所损时余在京今翰林修譔陈德遵读书邑庠亟以书求之得二本以一分黄学士宗豫一表而藏之于家此吾西昌先代盛德事而欧阳楚公斯文实因先叔祖平洲先生得之王至刚所题碑阴又先师海桒先生所书宜在所宝也永乐戊戌六月三日

○题范危墨迹后

虞范揭杨皆于先曾祖有交好余犹及见先世所藏诸公往还书牍危公与先祖兄弟同游吴文正公之门往年在南京周恂如扈从北来得危公所作挽先曾祖七言唐律一章见贻虽片纸而出亲笔已潢饰寘家□中恂如言此出公全集其集已散落张叔豫得之最多时叔豫已卒书籍悉归永新不及得见也余来北京喜求故元时遗墨断简往往有得最初得危公诗文五十七首于太医院判蒋用文所盖与所得先公挽诗同出一集后得范公杂文十七首于民间皆出二公亲笔遂装为一卷范前辈故列于首尝闻范所著有燕然稿东方稿海康稿江夏稿候官稿百文藁此必出燕然或东方藁危所著有云林集说学斋集余及见云林集此或出说学斋未可知也前辈作文章率自贵重既成皆亲录遗后余见揭公诗文数集及危公云林集皆亲书刋刻不独余之所得也余所宝此非独重其文章字画盖尤重先世之交若二公行事具见吴文正公宋学士所作墓志非后生小子所得置喙也

○跋松雪书邓文原文

文肃当时自有能书名文敏此书尤为得意有翩翩鹍鹏云海之势但学书者常泝其上求之可也

○跋唐诰

右唐弘文生邓自勉授行德州平原县尉告身一通开元廿四年所给唐选法试□铨铨而注注而唱集众告之然后类为甲上于仆射乃上门下省给事中读之侍郎省之侍中审之不当者驳下既审乃上闻主者受旨奉行各给以符谓之告身此不云仆射者开元中改仆射为丞相也弘文馆隶门下省生凡三十人时试人以礼记春秋左传为大经诗周礼仪礼为中经易书春秋公谷二传为小经其试弘文生一大经一小经或二中经或史记前后汉书三国志各一或时务策五而经史皆试策也此名嵩者萧瑀从曾孙暠者淮安王神通玄孙豫者席豫宽者裴漼从弟景融陆象先弟及韦恒裴耀卿苗晋卿唐书皆有传有可称惟陈希烈在奸臣传其拟官廿二人无所考世所传盛唐诗人有常建亦未知是否此告书者及署名笔意皆佳今七百年完整如新余得之前奉和今吴埜遂考而识之

○书胡氏先世二记后

翰林编修萧镃以其妻之弟胡重宣过余且出胡之先世所得杨文节公作福荣堂记滕学士作后荣堂记余受而阅之为之叹曰故家世族文献足征若此者鲜矣吾于此有可颂者焉有可敬者焉宋光宗因庆其亲而覃恩于天下之为亲者邹孟氏所谓老吾老以及人之老此可颂也胡氏自金陵徙吉而析为三伯居庐陵之值夏忠简公铨其后也仲居泰和之南冈庆历进士朝奉大夫衍其后也季居泰和之黄漕南城县丞笺其后也凡族之蕃者必分分则盛衰愚良必不能齐胡氏三族其诗书相暎衣冠不乏此可敬也文节之记为南城作于今二百四十有六年滕公之记为南城之后南叔作于今百十有六年南城之后有徙社溪者矣而子孙至今宝斯文不失又可敬也然有可嘅者焉徙社溪四世至文可号可山南叔之父也文丞相礼为上宾从勤王至海上及元尽得宋天下可山季弟号静山者誓不负宋竟以不屈被杀余童子时乡人长老率能道其事历历然在元时讳言之故家谱不书□志不□史亦无录卒不白于世嗟夫岂非尤可敬而重可嘅乎谨附见其事于二记之后□退之云无亦使其无传焉

东里文集卷之十一







卷之十二

●东里文集卷之十二

神道碑

◆神道碑

故推诚辅运宣忠效力武臣柱国后军都督府左都督西宁侯宋公神道碑铭

故怀远将军成都右卫指挥同知赠平江伯陈公神道碑铭

故文渊阁大学士兼右春坊大学士赠荣禄大夫少师礼部尚书谥文穆胡公神道碑铭

少保户部尚书赠特进光禄大夫太师谥忠靖夏公神道碑铭

奉天靖难推诚宣力武臣特进荣禄大夫柱国太保阳武侯追封鄞国公谥忠武薛公神道碑铭

○故推诚辅运宣忠效力武臣柱国后军都督府左都督西宁侯宋公神道碑铭

永乐五年七月某日推诚辅运宣忠效力武臣柱国后军都督府左都督西宁侯宋公终于肃州讣闻天子悼叹遣官赐祭勑有司给传还其丧明年夏至京师葬聚宝门外其考之茔之次公□晟洪武中所赐名其字景晹宋世家凤阳之定远元季我太祖皇帝龙兴岁壬辰公随父朝用兄国兴来归明年从克濠州又从战败贾鲁父兄并以功授万户甲午从张天佑克五河泗州旴胎又并进总管乙未从上克和州渡江下采石太平总管邵荣等潜有异谋国兴察知以闻荣等伏诛从克溧阳进攻南台国兴战没命公袭兄职丙申从攻陈也先水寨克之遂从克南台公父升广德元帅丁酉随广德公克宣州还改广德公天宁翼元帅以老留建康公从邓愈克徽州受功赏戊戌召入侍卫已充袭天宁翼元帅庚子调征饶州及江西诸郡以次平赐袭衣文绮命充统兵官平诸山寨洪武元年克建宁遂留守御新定官制实授武德将军建宁卫正千户四年升怀远将军建宁都指挥使司都指挥同知冬召还升江西都指挥使九年调大同授龙虎将军十一年调陕西所至治兵抚民不严而肃十二年掌凉州卫十三年逐北虏至白城获其人马甚众十五年父病诏公还侍又三年父没既襄事复填凉州虏时数为边患公率兵讨之追至亦集乃之地斩其凶渠也速儿监等及其众无算余悉生絷送京师又招降虏伪国公吴□都等万八千人而送其酋长工不荅儿等百五十人诣京师简其壮者傅卒□余悉处之善地□□牧自便驿召公还京奖谕再四赐赉甚厚复填凉州十九年召还升骠骑将军右军都督府都督佥事赐钞文绮以其官赠其三代仍填凉州廿三年夏遣中使就赐白金及钞至秋复三遣赐钞文绮授制谕充総兵官征哈密里破之哈密者去肃州千余里虏所城也诛其伪王子别列怯等三十余人获虏众千三百人及金印一银印二悉送京师所获马牛羊咸给将士二十五年复充総兵官征罕东西番叛寇诛禽七千五百余人获马二十五百牛羊十万遂还京师二十七年调中军都督府是岁虏寇辽东命充副総兵率兵讨之遇战脑温江获虏众千余马倍之明年广西□幪诸寨连结为乱命充右副総兵往征之诛禽七千余人贼平还京又明年総羽林八卫兵往平五开龙里十三峒之寇三十一年率师城万全诸卫归二年出填甘肃太宗皇帝初临御公朝京师升后军都督府左都督永乐元年授平羌将军充総兵官仍填甘肃三年虏日益聚近边公遣人谕以　朝廷德意其酋长把都帖木儿伦葛儿反率部众五千马驼万六千来归边境底宁事闻□赐□奖谕命都督徐膺绪尚书赵羾持节即军中封西宁侯赐推诚辅运宣忠效力武臣柱国仍后军都督府左都督食禄千一百石加赐田若干顷又二年以疾终享年若干公曾祖某赠某官妣某氏赠某官夫人祖一公及考皆再赠某官祖妣朱氏妣陈氏皆再赠某官夫人公之配丁氏许氏皆封西宁侯夫人子男几某某瑄府军右卫指挥使先公卒琥驸马都尉尚安成公主瑛驸马都尉尚咸宁公主永乐中琥袭西宁侯仁宗皇帝嗣位琥坐事改命瑛袭西宁侯孙男几某某杰金吾左卫指挥使伟羽林左卫指挥同知俊天□卫指挥佥事俨旗手卫正千户佐龙骧卫正千户呜呼公勋着　国家贵联戚里庆泽被于后嗣名声施于无穷固本于际遇　圣明千载之幸会亦必其忠义之行闳远之材克勤始终有以迓承之矣故既述其事于碑又系之铭曰

天建皇明龙兴淮土魁智杰能如云从附定远密比犹汉沛丰父兄偕来有伟宋公义旗所向仗剑先驱神武不杀迎降欢呼长江飞渡金陵定鼎分命股肱出绥四境于宣于歙于番于闽公从总戎声威日振瓯宁既靖公留奠之进奠藩垣大江之西云中在左分陕在右公来填抚煌煌旌棨虏窥西陲公往遏之斩絷其渠招怀其余系胡辽阳薙孽岭表如燎灭枯如铁摧朽马迹所历几周四遐桓桓之志无康于家文皇临御亲任旧老自西来朝苍颜白首天子曰嘻卿宜在廷纾予西顾孰乎愈卿公曰臣职及臣未衰西人忻忻迓公复来鞠躬尽瘁遑敢怠宁边人恃公屹然长城宣上德恩洽于遐外耄倪毕归如川赴海天子曰嘻维时茂勋崇爵丰禄予慰乃勤维公遭际-寔多父兄伟绩贤称晚而益闳存没荣哀归从先北来世莫京繇公所肇墓道有石其崇九尺太史述铭永耀无极

○故怀远将军成都右卫指挥同知赠平江伯陈公神道碑铭

公讳闻字伯益姓陈氏其先颖川人公之祖讳三省徙庐州合淝遂为合淝人考讳重一考以上三世皆不仕当元之季四方寇乱蠭起公素有志操强膂力善骑射遂倡义募勇保障其乡太祖皇帝龙兴岁乙未渡江公知天命有在率众来归从王师下江东郡县授帐前右元帅府总管进取宣歙衢婺隶大将军麾下征陈友谅大战鄱阳友谅死从定汉沔荆襄诸郡从征张士诚及方国珍浙东西次第平公临阵对敌神闲意定矢石交下而勇敢益奋间被伤褁创复战故所向有功实授管军百户进副千户守荆州主帅以公勇毅有谋与兵五百人令守归州时蜀未附而归与夔重庆接壤日见侵敓公至归视其城□阤且非可以用武乃择地距城二十里楚台故址建千户所治高城深隍缮兵甲练士卒实仓廪□足用蜀人以舟师来攻公预清野待之而以老弱婴城固守授之方畧躬率精锐伏缘江要害处敌薄城下守备坚不可攻又野掠无所得敛而还舟伏兵突起斩馘不可胜计敌大败引去自是无一足犯境进武德将军正千户在归州八年民用晏然洪武九年调德安千户所治兵保民一如归州十一年进武节将军遂升明威将军成都前卫指挥佥事讨龙马槽梁诸寨之未附者悉下之王师征云南公率兵以从所向克捷继讨西番及乌撒散毛诸峒之寇斩俘招徕威怀并施升怀远将军成都右卫指挥同知赐诰命功赏二十四年以老疾致事子瑄袭职公享禄飬二十有余年永乐甲午九月疾作时瑄奉　朝命在外公疾革顾其孙俨等曰吾少遭兵乱幸际　龙兴之运致有禄位以延被嗣人今老且死无所憾但念未有以报　国恩为我语汝父勉敬事朝廷务忠为孝即吾死瞑目矣言既而卒是月己丑日也享年八十有三以瑄贵　制赠公之祖若考及公皆为平江伯祖妣孙妣朱及公之配皆为夫人公配初太原王氏继同安王氏望江县尹思齐之女淑慎有仪克配君子前公二十年卒子男二长瑄自指挥同知累官都督佥事太宗皇帝靖内难有翼戴功封奉天翊运宣力武臣特进荣禄大夫柱国平江伯竭谋致虑一心国事嶷然于今老成人其有以成公之志矣次瑢女一归甘州后卫指挥同知李永孙男八佐俨仪伦侃信俊杰女三长归李方次归江阴卫指挥同知张英次未行曾孙男若干瑄以公卒之岁十一月庚申奉葬合淝神龙乡蜀山之原先茔之次铭曰

有元失驭海内鼎沸天命真人龙飞淮涘龙兴云从矧时邦邻公趍来归弗谋弗询西征东讨以吊以伐公挺材武从罔弗获从守南郡遂守秭归密迩勍敌懔乎阽危殚厥智虑靡朝靡夕相土徙宅崇垣固壁练弱为强实虗以盈敌至就毙犹汤沃氷坐填八年境肃民富进秩褒功改命■〈云阝〉土奕奕梁藩简陡卫佥翦梗怀服夷类乃恹南诏西羌暨于峒獠斩俘招徕筹功多有龙章斯下宠赉洊颁止足之志未老归闲恬澹恰愉既跻耆寿易箦有言允淑厥后显显后人伟绩与名公训所成公没其宁丽牲有石矗焉墓道述行琢铭来裔是告

○故文渊阁大学士兼右春坊大学士赠荣禄大夫少师礼部尚书谥文穆胡公神道碑铭

太宗皇帝御天下二十有三年文武之臣各展其才能达诸事功若竭诚效力始终不渝者其身虽没所以宠眷之率有进而不衰其文臣遭遇之盛者文渊阁大学士兼左春坊大学士胡公尤著者也公初以进士第一为翰林修撰阶承直郎又明年太宗皇帝入正大统升侍讲踰月改侍读进承德郎永乐二年升右春坊右庶子阶奉议大夫仍兼侍读四年进翰林学士兼左春坊大学士阶奉政大夫进文渊阁大学士仍兼左春坊大学士又三年得疾且剧上数命大医集众医之良者往视日遣中使问疾既卒　上悼叹不已命工部具棺礼部赐祭者再赠资善大夫礼部尚书谥文穆　国朝文臣有谥自太子少师姚公广孝与公始也又命官给再还其丧命有司治祠坟时仁宗皇帝监国南京公之丧过焉遣官临祭赐赙甚厚葬毕其子入谢赏其长子穜为翰林检讨仁宗既嗣位追念公旧人加赠荣禄大夫少师礼部尚书遣官谕祭且厚赐其家公遭逢二圣恩备始终何其愈久而愈盛也公居官敬慎在上前承顾问应对必尽诚必据理而忠厚为本未尝及人□失事于奉　旨制勑视草即有所见必具可否以闻多见采纳所譔进文字止知出公笔辄称善所奏对语及所治几务退未尝出口虽亲厚不敢私涉有问盖自守之严有素事太宗皇帝十有七年凡廵幸北京亲征北虏翰林率公与杨公勉仁金公幼孜在扈从信任甚笃礼部郎中周讷建请封禅羣臣亦多言此太平盛事上皆不听时独公之言与上意合既退作却封禅颂□之丁母忧召还上问百姓安否对曰安但郡县穷治奸恶外亲为民厉遽诏罢之其兼春坊也小心尽诚多所禆益故尤为　储君所厚而沈静谦约以满为戒未尝干人以私人亦无敢以私干之两考京畿乡试四为廷试读卷鉴别公明奉勑修高皇帝实录及五经四书性理大全书皆为总裁志于扶植为教奖掖善类果于义事于利不苟取与未尝一比匪人所与交必辅之于善不善去之不复顾小人有不满公者屡造言毁之赖上深知之不听遽黜毁者而公自执愈坚意度萧□虽身处荣禄未尝一日忘山林幽澹闲远之趣公退闭户读书赋诗而已初名广廷试傅胪更名靖永乐初复旧名其字光大其斋居名晃庵因以为号公十数岁丧父已有志问学内浸渍其母训外则日受从祖子贞先生之教故德器不凡居家笃伦谊处乡曲恂恂执恭让既冠薄游闽中闽之前辈君子率忘年与交归而从黄伯器先生讲论得所归宿之地而日进焉其学博究经史百氏下逮医卜老释之说亦皆旁通而用志性命道德之旨晚益有造诣为文援笔立就顷刻千百言沛然行云流水之势赋诗取适其性情近体得盛唐之趣工书法行草之妙独步尝世四方重其文翰求者日接踵户外虽无厌倦意然非其人不苟予其卒以永乐戊戌五月八日春秋四十有九其先自金陵徙庐陵宋忠简公铨其十二世祖也曾祖鼎亨祖弥高父子祺累官延平知府母吴元进士永丰县丞师尹之子永乐中赠公父翰林学士封母太宜人公娶夏初封宜人洪熙初进封夫人子男三长即穜次穆次穗女四长嫁陈年次嫁觧祯亮次嫁宋怀孙男六女七所著文章有晃庵集扈从集若干卷公与士奇同郡同官知契最深未卒前二年有后死则铭之约既卒其孤又奉临终之命索文刻墓石呜呼士奇先公生五年岂谓竟铭公墓哉盖今九年乃克成之铭曰

经国所资文武并施维武以靖维文以治巍巍太宗统御九有任武暨文如左右手公职词垣十有九禩秉恭执勤司帝之制玉册金简天章龙文光华日星敷宣帝仁万几燕闲清问前席公所入告惟帝时怿公所蓄志宽惠被下沕穆泯焉密赞鸿化春宫辅德平直之行二圣惟明烛鉴公诚好文之朝儒林之首人耸其瞻公视无有泊虗之存简肃之度彼其何心有好有恶仲尼有言善者好之善有好公没思不衰宠章骈审贲终犹始始终之全旷代其几金螺在左文川在右埋壁有光上贯牛斗墓道之碣为寻有多最行琢辞来者是仪

○少保户部尚书赠特进光禄大夫太师谥忠靖夏公神道碑铭

公姓夏氏讳原吉字维喆其先家于饶州曾祖复祖希政元末为湖广行省都事兵乱死之考时敏为相阴县儒学教谕遂家湘阴公自幼端厚好学年十三教谕公没益知自励母夫人廖守节教子公终父丧即出教里塾取束修以资飬而率其二弟恭侍婉愉得母夫人欢心出入乡闾其老长皆忘年宾礼之时已负巨人度喜怒不形里少年尝被酒侮慢公里人共击之詈之曰汝小人不知乡有君子耶有鬼物白昼附人言祸福惊动里中或强公往观卒无所言他日复有言或问之故曰夏公端人吾不可以近公一无所动心洪武庚午岁以诗经选乡贡入太学遂擢户部前四川部主事授承直郎进承德郎曹务业脞凡仓庾府帑之出入简牍之着悉有条理同官后至于事有未通者咸以质公日环左右公虽纷冗必为之尽心盖人人德公如师升户部右侍郎授嘉议大夫廵抚福建所过郡吧考察吏治咨访民隐公明宽大人咸悦服太宗皇帝入正大统转左侍郎逾月升户部尚书授资善大夫永乐初苏松诸郡大水命公往治发浙西兵民十数万疏决壅滞自松江黄浦东北以达于海水患乃息而抚恤曲当人不言劳又抚绥其饥民奏发廪三十余万石赈之散给有方民赖以济进资政大夫初建北京采宫殿材于东南　命公自南京抵北京督视运送给以锦衣卫官校且　命有不率命便宜行事公于号令中备矜恤之意人人效用太宗廵狩北京公预扈从　命兼行在礼部都察院事岁余　车驾亲征北虏今上以皇嫡长孙留守北京　命公辅导庶事修举京师肃然太宗还良喜赐公钞千缗彩币四表里羊酒鞍马自是屡奉命侍今上有司奏公与吏部尚书蹇公历官九载皆　赐勑嘉奖有淳良笃实如古名臣之谕太宗亲宴之别殿无几赐诰命追封祖考皆为资政大夫户部尚书祖妣为夫人封母为太夫人重修太祖皇帝实录命公监修书成赐钞织金文绮衣文绮表里北京宫殿成奉　勑召仁宗皇帝及今上于南京二圣喜公至赐宴劳及钞白金鞍马北虏复犯边太宗皇帝将亲征公言今边储不足请遣将无烦六师忤　旨罢官仁宗皇帝嗣位即日复公户部尚书公以母丧未终辞仁宗曰国家不幸有大事正朕与卿等恊心比力之时如卿以亲丧辞则朕亦未当在此公乃不敢复言遂加少保仍兼户部尚书赐玉带今上正位东宫加公兼太子少傅少保尚书二职如故赐诰命追封曾祖祖考皆为荣禄大夫少保兼太子少傅户部尚书曾祖妣祖妣妣皆一品夫人赐银章一其文曰绳愆紏缪且谕公曰朕有过举卿但具奏来以此识之朕不难于从善赐钞万缗御用米二十石胡椒二百斤公感知遇之厚鞠躬小心靡或不尽修太宗皇帝实录命公监修仁宗皇帝崩时今上监国南京至则丧礼及即位之仪皆具皆公一二人所预定上既嗣大位公以旧辅尤重倚注公亦孜孜惟谨宠赉日盛修仁宗皇帝实录仍为监修庶人高煦反上亲率六师擒之公预扈从还赐白金文绮等物甚厚赐银图书一其文曰含弘贞静盖褒公之德云明年扈从廵边既还上念少师蹇公及公等四人者皆春秋高欲优逸之赐勑嘉劳命辍职务而仍其禄朝夕侍上备顾问谋议而恩遇益厚两朝实录成赐白金织金罗衣文绮表里鞍马赐宴明旦入谢暮归第得疾遂薨宣德五年正月廿七日也寿六十有五岁上闻讣震悼遣礼部尚书胡濙赐祭赠特进光禄大夫太师赐谥忠靖赙钞万缗勑有司营丧葬官其子瑄为尚宝司丞仍复其家朝臣自公侯贵戚下至郎曹将校咸往吊祭卫卒巷泯亦有叹息至流涕昔公天性至孝友其弟原启原礼皆厚原启没爱其子如子读书乡校时教谕史九韶虽非授业师遇之必拜虽贵不变既贵九韶升教国子月恒分之禄九韶将老　朝廷从公请命致事公与人交久而敬平生故人在患难卒赒给之遇士之贫者振之有颠踬失所者授之德虽微必报而未尝存怨恶心接人温然处事善善长而恶恶短襟宇瀞深闳廓不见涯涘尝有从隶污公金织赐衣惧欲迯者公曰污可浣何惧为有吏坏公所宝砚石匿不敢见公召吏谕之曰物皆有坏吾未尝惜此慰遣之于时卿大夫雅量推公第一知者盖比公于王子明韩稚圭之度其在上前所言必归仁厚临政必酌大体其预宥密虽泯然无迹盖有阴受其德者矣故不间贵贱疏戚识不识皆知其为善人长者喜为诗四方士重公名得其一篇一咏藏以为荣公配郑氏有贤德再封皆夫人子男三珫瑄瑾女一嫁虞■〈石扁〉珫与虞氏女皆先卒公卒之三月归葬湘阴其家以墓碑属余余与公同朝三十年晚益亲厚相知又尝为余道其平生余岂意遂志公之墓耶铭曰

泝夏厥初以国为氏衍于会稽绵绵厥系太末之邑后来徙居暨唐中和复徙于番懿夏之世逢掖其服诗书有承德善有续转鄂而潭自公祖考积厚必发公奋起绍燕歌鹿鸣来与计偕官任其贤政用其才繇司徒属暨掌邦教寅恭小心宽仁允蹈参决大议洊任重负不亟不徐雍容雅度如彼乔岳嶻焉弗移其气默运泽润良多祗事列圣既四十载夷险一道为舄兀兀　国有老成堂有柱石胡不慭遗　常宁兴恻既荣且哀隆隆宠光于乎忠靖没世不忘

○奉天靖难推诚宣力武臣特进荣禄大夫柱国太保阳武侯追封鄞国公谥忠武薛公神道碑铭

宣德五年五月太保阳武侯薛公奉命城隆庆永宁赤城独石竣事将归以疾闻上遣中官以御医往视且赐勑谕劳至京犹力疾入见上慰谕再三既归第日锡御药遣中官临间无几竟不起七月廿三日也讣闻上震悼亲为文祭之追封邓国公赐谥忠武诏有司治丧葬凡丧葬之仪皆优等盖特思云公讳禄姓薛氏世家山东胶州之新兴社曾祖考讳安妣刘祖考讳大妣金考讳遇林妣张公兄弟六人而公弟六自少杰特有大志未冠籍戎伍上官皆奇之从北征金山及哈剌哈之地又从征迤都山乃儿不花等处自是屡出西北二边涉万里而还太宗皇帝举兵靖内难公首从义旗攻九门克蓟州□化援密云攻雄县追敌漠州咸奋勇先驱以一当□战真定公生擒敌左副将军驸马都尉李坚超升燕山右护卫指挥佥事赐白金文绮从援永平攻下大宁富峪会州宽河时南兵已围北平城公还先遇其哨骑薄战败之　车驾继至从战郑村埧敌大败升指挥同知从克广昌蔚州攻大同率兵前哨获敌人马遂从南征大战白沟河追奔至济南升指挥使从克沧州大战东昌公以五十骑前哨遇敌兵数百与战败之获马三十余疋敌悉众来追公复奋战大败之获马二百余疋敌于威县及深州伏兵以要旋师皆击走之从战夹河大捷战滹沱河右军力屈公率众驰赴之出入敌阵数十合战敌败走公追至夹河斩■〈骨或〉无算获马五百余匹明日战单家桥公马欤为敌兵所得拔刀斩敌兵复上马督战遂败敌将平安军以次攻下顺德大名彰德及攻西水寨公生擒敌都指挥一人斩获尤多从攻东阿东平汶上皆下之继战淝河大店小河汴堤灵壁率勇先诸军遂渡淮渡江从　车驾入京师太宗皇帝为臣民推戴既正大位论功行赏升骠骑将军后军都督府都督佥事以其官秩赠三代永乐六年升都督同知八年从　车驾北征至玄溟河以功进荣禄大夫右军都督府右都督兼左军都督府事以其官秩加赠三代时四方选至幼军数万悉命隶公操习十二年从　车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰券二十一年从　车驾北征还奉命讨捕湖州叛寇二十二年复从　车驾北征是年八月仁宗皇帝嗣大位加公太子太保子孙世袭侯爵奉命廵北边适虏寇云州公率兵追至大松岭斩获甚众事闻　赐勑嘉奖遣中官及鸿胪卿即军中劳之既还赐白金钞币加岁禄五百石洪熙元年佩镇朔大将军印率师廵北边宣德元年庶人高煦反　车驾亲征命公为前锋先二日围其城罪人既得留公抚绥城中军民还赐银币甚厚明年秋从　车驾巡边出会州觧后虏寇塞下与战败之生禽其酋斩获其余众遂镇蓟州永平冬还赐银币加厚四年率师护兵饷开平者再五年春佩镇朔大将军即廵边至奇黄岭遇虏拒战悉斩之尽收其家口孳畜升太保赐钞币居三月董筑城之役盖从公之言以便戍守公平居无事未尝忘危每计边务言之亹亹或谓其琐屑者终不为变盖其志奉国惟恐不尽为□□智兼备常先事筹划用心之至以夜继日故所□成功未尝败北间一二临阵中矢石褁创□□有进无退其率师所过纪律严明秋毫无犯而□□士卒人人归心若董缮作规置有方力不烦费功率坚久人亦罕及盖一代之兴必有一代之臣公祗事三圣涉历多用志笃鞠躬尽瘁以效臣战故能建功国家流光简册致身贵富垂庆后昆其非古名将之流而今之不可多见者欤公寿七十有三年其配李累封至侯夫人子男三长勋先卒次某次某孙男三长诚先率次某次某以是年十月三日□公子某乡某原铭曰

明圣之兴有命自天必有辅翼名世之贤气机翕会云龙风虎有勋有烈左文右武桓桓薛公始奋从义大呼迅驰金戈铁骑智明几先勇盖万夫畴其膺之折朽摧枯　宗社载安功书册府在帝左右股肱心膂公于事上一诚不贰知竭臣职死且□怠公于驭众有纪有纲抚如春和今如秋霜历事三圣麟衣蝉冠廷有老成　国有屏翰丹书铁券传袭来裔公如长城曷不百岁英灵升游九原在此太史作铭式昭无已

东里文集卷之十二







卷之十三

●东里文集卷之十三

神道碑

◆神道碑

奉天靖难推诚宣力武臣特进荣禄大夫柱国前军都督府左都督永康侯追封蔡国公谥忠烈徐公神道碑铭

赠资善大夫都察院右都御史兼詹事府詹事向公神道碑铭

奉天翊卫推诚宣力武臣特进荣禄大夫柱国追封平江侯谥恭襄陈公神道碑铭

故骠骑将军左军都督府都督佥事王公神道碑铭

○奉天靖难推诚宣力武臣特进荣禄大夫柱国前军都督府左都督永康侯追封蔡国公谥忠烈徐公神道碑铭

公讳忠字仲达姓徐氏世家庐州之合淝父讳用元季守宣城我太祖皇帝兵至宣率众归附命仍其职遂从征讨以功实授管军百户从守南昌进武畧将军河南卫副千户洪武壬戌自陈老疾命公代之丁卯从征北虏至哈剌哈之地还城大宁无几调大宁备御戊辰从征金山之虏之为边患者屡战败之获其马牛辎重赐白金钞币庚午运兵饟数十万斛赴温口遂从征乃儿不花大败虏众俘获其人口万余总兵遣公护送入关公悉心抚恤俘者如归升济阳卫世袭指挥佥事乙亥城怀安万全丙子率兵从征北虏至驴驹河而还丁丑往填开平己卯太宗皇帝举靖难之师公首从义旗克密云克雄县真定取永平克大宁还战郑村埧取广昌蓟州战白沟河皆奇功进攻济南克沧州大战东昌及夹河攻彰德破西水寨克东阿东平汶上大战灵壁遂从□淮及江至京师公临战奋勇百夫莫当出入敌阵率在众先白沟之战敌挥刃斮公两指未殊公自断指掷地裂衣帛褁创仍奋进战其驭士卒抚恤诚至人人归心而号令严明所过无扰上行师恒饬诸将毋妄杀曰吾奉天吊民厉民违天何望有济公承命颛颛惟执兵迎拒者不容而诱谕招徕绥抚降附多效力焉其以功进官自指挥同知历都指挥佥事授奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世袭赐诰券追封曾祖六二祖七九及考皆永康侯曾祖妣陶祖妣王妣张皆永康侯夫人永乐己丑暨癸巳　车驾廵狩北京仁宗皇帝监国上以公敦厚老成留之南京兵政一以任公公小心寅畏清静简易上下咸宜之一日夙兴盥栉衣冠坐都督府得风疾遽卒癸巳八月二十四日也上在北京闻讣震悼辍视朝一日遣官赐祭给赙命有司治丧葬追封蔡国公谥忠烈并加封其三代考皆蔡国公妣皆蔡国夫人配亦蔡国夫人仁宗皇帝在东宫遣祭赉赐甚厚公沉毅质恪有孝行旦暮出入必先诣家庙事继母敬爱兼至小有训责必跪受虽贵不变所得上赐必谨视之约己守法未尝有过接人恭谦和气满容语简而诚洞见底里春秋五十有二而卒卒之岁十一月二十七日葬江宁县安德乡长冈之原子男二安山寿安袭侯爵女二长适指挥使孙竑次适沐俨安奉国子祭酒贝公泰所述事状求文刻神道之碑士奇与公同　朝十有余年后同侍　监国相厚知公之行加详故为序而铭之铭曰

桓桓徐公为时虎臣袭家之勋奋武以振　天启圣明义旗爰举挺诚来从股肱之辅　皇麾所指公迅前驱谁抗谁御拉朽折枯神武不杀公行圣志来迓来归抚绥勤至仁施如春义行如秋公宝左右威怀并流臲卼既安氛翳咸廓　宗社再隆褒功命爵悃愊无哗厚重靡迁貂蝉充庭孰愈公贤銮与北狩　圣储监国峙武以卫孰优公德肃肃小心温恭靖嘉岿焉老成为国之华维孝维忠在公允蹈宜贵宜富曷不耆耄都门之南聿崇起坟过者下车视兹刻文

○赠资善大夫都察院右都御史兼詹事府詹事向公神道碑铭

洪武二十四年十月十一日南昌之进贤处士向公允恭萃其葬也前江西儒学副提举熊钊先生铭之后三十有四年为洪熙元年天子推恩大臣时处士之子宝为资善大夫都察院右都御史兼詹事府詹事遂赠其祖若考散官官皆如宝祖妣妣皆夫人宝奉命书荐告已退具其考之事状以告士奇曰惟上之大赐与先考所以身致今之光荣者皆不敢以泯幸为之文将刻石墓道以永示我后人按状向宋左仆射同平章事谥文简讳敏中之后文简曾孙子蔚以钦圣宪肃皇后家从高宗南渡其子性事孝宗官至大中大夫封魏国公赠少师少师生朝奉大夫士煜朝奉生临川县丞公道娶进贤许氏因葬其父进贤遂家焉临川四世至民敬娶胡氏生焄载焄载娶罗氏生云翔云翔娶章氏公之父母也自公以上三世皆有厚德不志荣利而家秉礼度肃然他之名世族者不及也公讳祖绍允恭其字幼聡慧七岁读书涉通大义且强敏善记其事公母孝爱其弟厚赀业恣所取弟死无子选族子为之嗣其于人赒穷乏矜悯无告恒汲汲尝岁歉乡莩死甚衰时田麦且熟有盗刈之者公得盗及麦不忍发或教公执盗送官当并得其田庐公曰凶年民果得已为盗耶且困人于厄而夺其所有吾所不能人以是服其长者国初安仁土豪杨汉既以饶信建昌内附而其下所过犹纵剽□厉民公邻人陈氏无子唯一女始笑为所剽父母痛愤然莫敢谁何公毅然以其人诉行省卒还之所为义举多类此里宴会有暴发少年倚赀巨不让直入据上座公怒戟手数其过切责之少年惭惧趍降请谢公亦改容欢遇之盖公襟宇洞达遇义所不可刚正直奋不畏强御而彼能改过即霁颜开纳无所碍滞焉人有忿争不相下率走公求直平生好德乐义邪僻之念不作于心非法之言不出诸口闲居仪□俨肃子弟侍侧者皆谨自饬如侍严师不敢秋纵宝始就学励之曰立身必以儒及仕又曰守官必以道宝尝坐累□系公不色忧有以为问者曰吾儿所存心行已当达大此不足为累至今乡人号明知子者必推公盖春秋七十而卒会葬千有余人斯亦可以观其行矣夫人熊氏邑儒家子有孝敬俭勤之德所以为妇为母者族姻盖视以为法先十八年卒子男一即宝女二长适王次适熊皆先卒孙男五刘孙早卒可观可规可觏可宽女四曾孙男一宝洪武乙丑进士兵部主事员外郎应天府尹以至于今官历事列圣四十有余年恭慎之行水蘖之守宽厚之施夷险一致语云鲁无君子斯焉取斯要其本诸家者深矣铭曰

显显宋臣曰向文简扈跸来南向以戚畹逮临川丞启家进贤绳绳振振式繁子孙有阅高门有严礼度居处执恭出入秉序世德之承诵法邹鲁进贤七叶曰允恭甫维允恭甫外方内仁志之所存惠逮于民其潜在下随所分力民之怀之孰匪厥德其嗣奋扬熙帝之载推考之志而施逾大帝曰俞哉覃泽所自龙章褒扬日星辉丽豸冠犀鞶灵飙翼骖岁时荐祀来莅来歆行有报施兹维德召墓道琢辞来世是告

○奉天翊卫推诚宣力武臣特进荣禄大夫柱国追封平江侯谥恭襄陈公神道碑铭

太宗皇帝初自北藩靖内难至江上都督陈公瑄具舟迎济内难平上正大统录功赐公奉天翊卫推诚宣力武臣特进荣禄大夫柱国封平江伯赐诰券陈氏家合淝其先世具余所著其先公墓碑公字彦纯自少颖敏不凡好善恶恶内笃孝行洪武中侍父官成都习兵畧精骑射以武臣子选侍大将尝从出郊遥望孤鴈杂鹅羣命众从者射不中最后命公发一矢毙之有鸱翔于上命公射应弦而坠自是屡试皆奇中众大服而公不自为能　朝廷命総兵者作蜀府宫城遣将伐□于山所行失律且材不中度又所经瘴地士多死总戎察公可用遂命之公善抚绥明号令别取善道七百里以入先期而还士不病所得材皆适用总戎者嘉之又命董缮作具有条理遂从征南番岩州中亭及散毛镇南咸建劳绩代父职为成都右卫指挥同知父坐旧累谪戍辽阳公伏阙奏请代行特诏父子并免复职卫卒数辈饕诐狙诈挟制上下为众患公次第悉去之善类以安从征越嶲讨建昌酋长月鲁帖木儿踰梁山平天星寨破宁番诸蛮驻西河口谕降夷人数千从总帅复征塩井平三山寨及小伯夷进攻卜木凡寨据要害立堡以断贼路官军分三队进公居中已而左右两队弗支奔还公所统仅百余人冐险先登贼数千围公公下马率众且射且斫贼疲稍却公亦伤足褁创进战自巳至酉贼败走公全所统而还复从征余寇贾哈剌时寇众数万据崄以拒官军分三道公军后进由番西涉打中河得间道乃出奇兵作浮梁渡河既渡撤梁以固士志遂压寇境寇凭崄迎敌一日十三战夺其崄明日复力战凡七合寇大败遂入其垒简锐卒出哨今望见前军旌旗即举炮俾知已败寇仍遣五百军断寇走路寇穷出降械送贾哈剌京师抚辑其余众公及犘下加被升赉从蜀献王廵边招抚边夷兼理茶马之政边人悦戴灌口都江堰坏民苦水患公修其堤防躬督工作为坚久计矜恤无告出赀置义田二百亩于成都积所入租凡贫不能衣食不能婚嫁及死不能敛葬者皆给之会云南兵征百夷以功升四川行都司都指挥同知遂进右军都督府都督佥事太宗皇帝知公才可任时北京军储不充命公岁董运百万石道海给之公措置井井刱建百万仓于直沽尹儿湾城天津卫籍兵万人戍守公善任使均劳逸秋豪无取于下凡漕途奸弊扫涤一清漕舟所经州滨河置舍五百六十八所舍置卒俾导舟可行处缘河堤凿井树木以便夏日行者凡于事虑之周而为之果仁宗皇帝初临御下诏求言公首言七事大槩谓南京国之根本宜为久远巩固之计选将益兵以严守备长民长兵皆宜择贤能然后政举而下不失所贤能在推举推举在核实乞选朝臣之公正者分廵天下考察百司政事得失进廉能黜贪鄙则官得人而治可兴今府州县学教官多不得人乞令风宪考察罢黜别选今中外军伍多缺盖由所管头目私役扰害不胜致其迯逸乞勑都府兵部都司严切禁约就行清理老疾者令户丁代迯逸者责限追捕户绝者验实除豁伍籍又边防之要在兵食足近岁如开平等处城不足兵兵不足食所守何由完固乞选武臣之有方畧者授以精兵足其衣食给之坚利器械俾日教习如有沃壤令兼务耕守今漕运惟江西湖广浙江及蘓松诸郡去北京甚远漕河又有洪闸浅冻之阻往复踰年杂费数倍正粮上逋公租下妨农务乞自今令运于近便淮安徐州等处收贮别令官军运至北京则民力可苏农务不妨各处官军每岁漕

○故骠骑将军左军都督府都督佥事王公神道碑铭

正统四年八月十七日左军都督府都督佥事王公瑜以疾终于通州之驿馆讣闻上悼惜遣礼部尚书赐祭加赙勑有司治丧葬京师亲王遣祭公侯六卿皆诣吊祭既葬其子缞经奉其弟瑄所述事状踵门泣拜求书墓道之石余为之叹曰忠义为臣之大节如王公之挺特独奋忘其身以为宗社计岂非卓然大丈夫哉公字廷器始代父长五十夫选隶赵简王护卫永乐癸卯五月太宗皇帝微不怿数日未出见羣臣仁宗皇帝在东宫军国政务悉启闻施行邪僻倾险之徒不得骋其私咸所不便简王时留北京敬修孝弟其护卫指挥孟贤等十数辈潜结历官王射成等及内集飬子共构邪谋欲俟　宫车晏驾□诏从中出立简王而己得志焉实秘不令简王知盖虑不从即事败荠粉而尸其谋者公姻家高以正布置已定高密以语公公骇曰此天壤间极恶大罪鬼神所不贷者柰何甘为覆家灭祀计高不听又涕泣戒之高□而虑其泄也谋害之遂□阙入疏上览之初疑其诈谖曰岂靡有是反复诘难众为公危公辞色不少挫既捕贤等至上亲问状得其邪谋本末及所造伪诏立诛以正射成及内侍飬子升公辽海卫千户后贤等皆伏诛召还又升怀远将军锦衣卫指挥同知有　旨戒其同官事必关白瑜勿谩公正直坦明每事求当大体所隶官校心归之无间言见知于上宣德中升都指挥佥事命署左军都督府都督佥事充左副総兵佩漕运即総督江南民赋之输北京者兼守淮安正统初实授骠骑将军左军都督府都督佥事在淮安承平江伯之后谨守其遗法不变展诚布公虗已从善处同官能让淮安兵民杂处横兵素怙势厉民公至首下令禁戢为政重伦理有富民亲在而与弟竞产诉于公者公曰尔富而委亲之飬于弟而又讼弟孝友二行皆缺矣杖而斥之人服其明临政务宽有二卒盗败舟一板□司坐盗官物抵死以质公公曰两卒之命抵一败舟板耶改坐不应平恕多类此好以义感人有妇翁以白金卑赘壻为节取息者壻不善市不能偿索之急欲自经翁执以咨又有自显官归资槖丰厚其梁有宿逋贫不能偿索逋者急弟乞偿于兄纤□不得公闻之皆为代偿荒岁发廪多所赈活尝览农桒撮要叹古人用心民事遂益其所未备者十数事刻梓以传滇南有浮图人鼓其师之说所至惑民淮安典兵者与之昵为建剎居之而广敓地为民厉公笞浮图人逐之悉复民也淮人死不葬焚尸而委于水公朿城外多空地畀民以葬遂革焚尸之俗筑室所居之侧延师以训武臣子弟闲暇躬往督励如己子弟然亦时莅郡县学敦勉博士弟子喜近儒生时与讲论前言往行至忠义事慨然有向慕意若涉悖乱即义形于色家居敦孝悌之行仁其族姻周且厚所至以爱人为心虽贵严于自守于利不一豪非分取服用清约门无私谒致勤于公虽病不废至是以计事诣北京力疾入见又明日出视漕舟竟不起享年五十有七公山阳人其先见余所著其考墓文曾祖文贵祖彦达父铭母成氏继茹氏　朝廷推恩以其官品赠二代并封其元配许继吴皆夫人子男五埙均垍塾堪女一未行其墓在宛平县狼山村之原铭曰

人道所重纲与常忠义寔关世范防伟公志劲百炼钢上卫宗社尊天王挑摘奸宄发潜萌狐虺斩馘妖魅■〈襄攴〉嘉忠褒贞腾宠章简廉任能升周行摅葝效智挺厥诚惠流绩建誉孔扬大星俄陨吁可伤荣哀始终炳煌煌峩峩崇丘斯永藏龙泉下閟含精光升贯牛斗逝不亡

东里文集卷十三







卷之十四

●东里文集卷之十四

碑铭

◆碑铭

赠礼部左侍郎曾公墓碑铭

故亚中大夫宁国府知府陈公之碑

故嘉议大夫大理寺卿虞公墓碑铭

故翰林捡讨陈君墓碑铭

君山庙碑

○赠礼部左侍郎曾公墓碑铭

（前有逸文）□绣烂然可翫可悦赋咏之体必律唐人兴之所至笔不停挥状写之工极其天趣他人不足己尝有余四方求者无间贵贱日集庭下靡不酬应一时文人所作碑碣记序表赞传铭诗赋流布远迩盖未有如子启之富者工书法草书雄放有晋人风致自觧大绅胡光大后独步当世仪貌魁伟襟度坦夷而神情洒落善谭论简而有味良辰清景择胜而游未尝以事废其天性孝友慈厚喜奖拔士类交际有始终之义急人之急无论识与不识平生以及物为心使之临民必有所济惜其仕三十年恒以文学在侍近所及者未广也素有痪疾一日侍朝疾作遽引退上遥见之勑免常朝宣德六年冬疾大作命太医视疗明年正月廿一日卒讣闻上为悼惜赠嘉议大夫礼都左侍郎遣侍郎章敞赐祭命有司营葬给舟还其丧朝臣自公侯尚书以下皆临奠春秋六十有一呜呼人才之难成也一代之文人如子启何可多得而今已矣盖悼惜之无间言云曾氏世家吉之永丰其高祖晞颜宋兵部侍郎江西湖南安抚使元赠武城伯妣萧氏曾祖巽申元应奉翰林文字同知制诰兼国史院编修官与其兄翰林直学士德裕皆有盛名于时妣胡氏祖如珤集贤院司直妣周氏考叔本洪熙初以子启贵赠奉议大夫左春坊大学士兼翰林侍读学士而赠其妣张氏宜人其配锺氏封宜人子男三秬务学力文有志继述甫冠而卒荐绅惜之次积次秉女五锺公铉刘敦会周秀夫胡颛勉高钦夫其壻也公之易箦也以身后事属建安杨公及余杨公既为着葬铭余为书其墓石而系以诗曰

鄫出有夏少康裔曲列启封国为氏去邑为曾适鲁仕郕国圣学述传义亲承素王道统系后十余叶新莽际爰以阖宗徙南避宅旴与吉心洙泗章逢蝉联如栉比欧阳之乡吉之委宋元连绵起禄位天启文运赫昭■〈日制〉公奋而兴属隆世天经煌煌表人瑞彯缨垂组侍廷陛操觚含毫应　帝制岷江茫洋万里势春空澄明云锦丽　重瞳回瞩天容霁纪功述德封金匮操执权衡品文艺宏章大什耀海内朝阳和鸣凤翙翙儒林翘翘拔其萃矜恻焚溺怀惠济惟仁攸存未弘施没奚憾兮此赍志

○故亚中大夫宁国府知府陈公之碑

公讳灌字同故庐陵城北吟溪里儒家祖以章父大缢皆以学行重乡里公主数岁而孤事母孝时已卓卓有巨人志读书一目数行而颖悟绝人族老长□之为延师教之师不能应所求往往引去然益自砥砺向进既冠睹元纲日壤私忧世且乱去习兵法环所居皆良田筑为场圃而树木焉人初莫测其意数年木欝然行列而四方寇盗蜂起遂慕义勇以保障一乡日屯聚士马而号令指麾于其间隐然一良将其教练有方抚绥有道人人为用时江西诸郡多□于寇环其乡数十里独赖以安者七年然志在保境而非有所图利也陈友谅既据江西其将熊天□着强礼致公与俱至九江公睹陈氏不足有为也去之甲辰春太祖高皇帝克武昌公□弘文馆学士罗复仁诣军门上谒高皇帝与语奇之留帐下数□公力陈救乱安民之说悉见听纳遂擢湖广行□书省左右司员外郎是冬入朝改中书省左司都事遂升郎中明年升大都督府经历大将军徐达北征以公赞军事既克泰州留公督筑城之役不旬日竣事　朝廷遣使劳之命総制真州军事丙午春除宁国府知府阶亚中大夫下车首询民隐为兴刘除害增修先圣庙建学礼致师儒以教俊秀士习一新建祀典祠坛及驿馆百废皆举为条格革兼并之俗核欺隐之籍　朝廷取其户帖一事行之天下宣城民田濒江化城等十六圩故堤峻薄遇冲决则水伤禾稼坏道路岁以为患公亲为规画筑堤广厚加旧数倍只伐巨石作水门以时蓄泄民至于今赖之宣歙二水暴溢平地稡数丈民危惧计无出走致巫觋祷神水势益甚公曰巫觋焉知事神躬祷于敬亭山神水患遂息所辖宣城诸邑踵元季之弊岁民租无入官廪率书虗籍公亘有发其事者于是典司者皆忷忷惧得罪公私念此特循故弊弗革耳非始造奸也扬言于众曰吾以某月某日行视邑凛盖俾得为计及期邑廪皆实而弊亦革有强盗四十八人以刼舟麦当死狱已具公听其辞曰此愚民因舟漂抵岸而挺引取之非素有合谋安得四十八人悉同法府佐幕初皆难之后卒如公议坐先取者一人余从减论公风采凝峻讼者至庭词组之下情伪莫遁故人咸畏服而其为治务宽厚崇礼教鲜失所之民三年政化行焉既得代当去百姓耆老壮少皆有恋恋不忍之意代者山东鞠腾霄素负才不让观公所设施叹曰吾徒当守而勿失也是年夏奉命督军饷诣北平民胥悦趍事又明年还京师省台达官相知者争欲荐于　朝公皆力辞遂谒告归省先墓割田三顷建祠堂作义塾以训宗戚子弟居无何被召至京师未命卒于旅次洪武四年某月日也享年四十有七公秉清介之行重义轻利族姻乡?匮乏有急并赴济助间遇朋旧忧患狼狈倒囊周之虽屡不厌非才行兼有者欤子男三廓卓坦孙男三诚谨谦皆称公之后坦尤忠信务义公没将六十年坦介越府长史周君忱求书公平生于石余于公同郡知慕公久遂考长史所为公传及以闻诸乡之君子者叙次之而系以诗曰

猗嗟陈侯瑰玮踔绝才迈羣伦识亦闳达越在童冠巨志嶷嶷有书有剑万众奚敌罹时孔棘众怀兢兢奋庇其乡屹如坚城孱盗弱名掉臂去之天之所兴稽□来归军门之言数臣之忠惟　圣聡明日照海容简其才猷以赞政府匪直禆文亦既辅武宣城名邦寔　帝之畿嘉其恺悌以寄□嫠植之黍稷薅其稂莠民曰陈侯汝予父□仁次为育义以为教民曰陈侯汝时杜召遗惠在民永思无斁遗泽在嗣世率于德猗嗟陈侯惟吉之英吉世有人视此刻铭

○故嘉议大夫大理寺卿虞公墓碑铭

公讳谦字伯益姓虞氏虞之先家河南陈留代有仕籍宋讳南者从高宗南渡遂家金坛世业诗书南六世至文宝生仲仁公祖也祖母徐父德华母周以公责祖父皆赠嘉议大夫大理寺卿祖母母皆赠淑人公自幼秀朗端重异常儿聡敏好学洪武乙亥由太学生擢刑部山东部郎中授奉议大夫升杭州知府授中顺大夫太宗皇帝入正大统召为大理寺左少卿授中宪大夫永乐己丑　车驾廵北京时仁宗皇帝监国奏升都察院左刚都御史授嘉议大夫甲辰转大理寺卿公自少壮有志世用既仕恪勤夙夜务尽职分持大体恒曰为臣之道爱君爱民二者爱君崇其德爱民厚其生初为郎中已骎骎起时誉在杭州尝建议僧道民之蠧今江南寺院田多者或数百顷而官府徭役未尝及之贫民无田往往为徭役所困请为定制僧道每人田无过五亩余田以均贫民初是之己而谓非旧制遂寝为大理少卿都察院论诓骗罪凖洪武榜例臬首示警公奏言比奉发书自今凖律断罪诓骗在律当杖而流臬首非诏书意上曰虞谦言是竟从律天津卫仓灾焚粮数十万事闻遣御史廉视还言主典者盗用多故纵火以自盖追逮几八百人不胜考掠皆诬服应死者百余人余坐徒流公察其冤卒白于上得减论于两法司具狱及四方所上狱议必亲阅之必当必平于大辟罪尤加意曰彼无憾斯我无憾矣为都御史尝奉命廵视杨州淮安徐州旱灾至则疏民所苦请发廪振贷又请官赎还所卖男女为奴婢者皆从之又奉命督两浙蘓松诸郡运赋输南北京及徐州淮安先是富民贿有司率得近地而贫民多运北京公建议为四等丁多而粮最少运北京丁多粮少次者运徐州丁粮俱中运南京淮安丁少而粮多存留本郡县仓又言两京往来官员军民商旅舟聚徐州吕梁二洪动一二月不能进者请每洪增夫二百人恊力挽送如例给月粮仍官拨牛每洪一百分畜近洪民家闲暇听民以耕大舟行则用挽之亦皆从之□督运木道颖州阳武陆行下卫河以达北京所督军万余公节其力而厚抚之人不言劳会□□□□□□□公曰此众之过密宜疏畅之□□□□□□□□起奉命□□浙江察□□贪□□□□□十数□多见施行仁宗皇帝嗣位于刑狱尤隆钦恤而严大理之选曰是天下之□也于是大理寺卿□遂□公为卿时□□求言公上言七事其一用人曰用得其人则治道□非其人□□□□人立之职惟在□人而已二□学校曰教育之道本于师范今内而祭酒司业□而□县学官不在于备而□得□庶有□□□□都察院耳目纲纪之职用以□□扬淸□□□□□□□□狱非朝□□风宪本意四□□□□□□用迭之宜预为□□□北京八府之民困于□□□□□□□无□□□牧飬以苏□□□曰□法不□□□□□出多□入少今但多方□之而不轻出民艰□□则自□□七日京师与贼之繁由军民□□□□□便管□□里不相通知今固不能□□正之宜敕五城兵焉□于各坊街巷不分军民工匠每十家编为一甲使互相□察出入一家有祀十家连坐有能捕首免其连坐之罪庶辈□之下可以肃□□切中时务盖公于其臣必□尽其所□然者一日朝退得风□上命医往视赐药历半岁竟不起宣德二年三月廿四日也讣闻赐祭给舟还其丧命有司治坟其生以丙午岁正月二日享年六十有二其居家善事父母父母殁丧祭咸尽礼于其弟友爱与人处温恭怡怡其仪观伟然风采凝洁潇洒绝俗也其文章以诗名于时所著有玉雪斋稿若干卷喜写山水木石幽澹简远有倪云林韵致嗜蓄法书名画觧后心之所好辍赠不靳其配江氏封淑人其子男三祯祥禋女五皆适士族孙男二士奇于公素相知尝为序其诗以传其未易箦也语其寮王邦彦杨遂初及其长子我死必杨君铭我不憾矣然及我未死而言也二君驰以告余愕然惊曰何遽及此乎而不敢辞敬诺焉又明日公卒匍匐往哭之于是祯奉遂初所状事行来乃叙而为铭使刻于墓石铭曰

虞氏所始启封自姚亦有自姬启于东吴泝□本源匪王斯帝沿汉及唐屡显于代朝歌之武永兴之文奕奕振振嗣休续闻金坛之宗繇陈留徙缊义□□垂三百祀奋挺以骞始伯益甫升艺登材肇迹郎□往抚临安古二千石帝谓尔良可付以辟棘寺兰台历年孔多惟中弗倚惟平弗颇使车载驰顾视在道有隐于心敢稽入告惟　天聡明白汝予谐汝克予逊予奚汝违祗于列圣笃终犹始有怀惓惓未究厥施莫致而夫岂在人呜呼伯益君子之存

○故翰林捡讨陈君墓碑铭

仁宗皇帝初临御奖用儒术茂兴文治首命在廷举贤荐能于是必保臣士奇言苏州陈继其文学宜在侍近即日诏驿召之既至授国子博士明旦入谢政翰林五经博士时初建弘文阁于思善门之右以□经□备访问而命翰林学士杨傅董之擢侍讲王□及继等三人副之今上嗣大统诏修　两朝实录简用纂修官而继预焉无几赐勑命实录成赐白金及织金文绮衣遂进捡讨宣德七年五月自陈老疾奉命致事归又明年□加逐不起五月某日也于是其子完走北京求文书墓碑呜呼斯文老成凋谢殆尽士奇忍以衰病而忘情老友哉按□学者大理评事张益状陈氏其先家蜀与宋文忠公尧叟同祖尧叟从父讳邺始徙南康之都昌七世至谏篆登宣和六年进士乙科累官在朝散大夫明州通判再徙星子又五世至讳□□淳贡士贡士生元翰林待制讳仝待制生讳征受学临川吴文正公为通儒至正间廷臣交章起之将授之官以介特不偶自引去又徙苏州之吴县娶宋相江文忠公万里之孙生讳汝言博学有才具洪武初仕为济南府经历所设施秩然条理一郡倚重大将军出师道其境深见奖重娶吴氏初生三女经历公方以嗣子为念在济南一夕梦白衣大士已而生男即捡讨也初名□童更名继字嗣初晚号怡庵嗣初生十月经历公殁母抱之归苏家具萧然惟存书二万卷及蔬地二十亩其母知学问谨礼法守节不嫁以教育遗孤嗣初稍长克自奋励其天资明果内奉母训外从良师日益见端绪又进而从明经师遂深于易诗又求邃于古文者而师之其为学自经史百氏皆慱考深究久而淹贯沛然为文章根义理辨体制严矩获力寸陈言不肯苟率由是声誉蔚然见重于三吴求文者接踵户外而从学日辐凑讲下其施教有本末主敬为要明理为务后在馆阁于商确古今讲论述作之旨娓娓皆有所自众推服之居家笃孝行虽贫而讲授之暇躬治蔬圃以资飬甘旨恒充有司上其母贞节　诏旌表之自是远近□□□□学官一以亲老辞亲没葬祭尽礼与人交以诚善者奖掖之不善者面警饬之不肯媕婀苟容穷乏者□给之没无归者敛葬之虽官于　朝其志泊如盖未尝一日忘幽闲之适既得请归吴中之学者皆忻忻喜得所依而从游者益众既疾革门人请所欲言举西铭存顺没宁语荅之遂卒春秋六十有五其卒也族婣门生故旧皆临哭郡自守贰以下咸走吊祭远近大夫士闻之皆嗟叹悼惜其所著诗文有怡庵集四十卷藏于家其配故苏守金絅之子俭勤克孝先十二年卒子男五宗宽宏宣完皆志于学女二长适谢璜次在室孙男七傅仪仁伟佃佶俌女四其葬在县之太平乡荐福山之原铭曰

有硕其先自陈宗室□衍于蜀英杰森出沿江而东来徙南康再徙阖闾代有奋杨卓乎怡庵克奋于孤幼志桓桓壮夫莫踰有书充栋有畦遶宅昼鉏夕诵孝飬是力浩乎其学邃乎其文求道请业从游诜诜辟书骈来亲飬弗舍晚而幡然玉堂金马抽思发才效勤纪述长简□册金匮石室冲澹之存食息靡忘引疾谢荣遄复于邹邦有耆俊如璞在石山林草□光辉润泽奄其永逝士林兴悲纷彼媚学伥伥奚□刻词墓前式示来者尚有怀德车过斯下

○君山庙碑

君山庙者祀常州府同知张侯之庙也为政而能爱民生则父母之没则烝尝之皆由其诚有以致之也张侯之同知常州也奉部符专督农事既至视民如子喜为之兴利常行视水教之蓄泄躬履垄亩察种植而为之劝或时坐膝间相尔汝语如家人未尝笞詈辱人遇老病鳏孤率有恩意所过饰励学教正士习民甚戴之上官知其得民也有所赋辄檄之督民恐以缓累侯则争起趍事然侯终不以虑谴而急民是时天下军伍滋弊军之奸黠者率用赂规匿而诡传天民于籍民被枉比比　朝廷以玺书分命御史清理其要在核奸直枉御史当诣苏常者言于兵部常州必得张同知共事乃有济部遂以檄侯御史时锐意得军为功不复矜念民枉侯固执民实非军敢违玺书不从御史不可柰何数出无礼语诟詈之侯忿欝不能平数日疽发背卒然常之人赖侯以免于枉者犹十七八时苏之佐郡者极力助御史得军而枉民动以千计愁苦嗟怨于道路累年不鲜常之人以是益思慕侯不已侯素澹泊廉介不苟取一豪自入仕未尝以家累随公退坐一室萧然读书焚香而己易箦之先夕侍药者入其舍索灯烛悉无趍出取膏油一盂以入侯遥见竟谢却之其操类此侯先自翰林庶吉士为刑部主事春坊中允大理寺丞皆有政绩尝奉命督事广东福建皆有惠及民此特载其在常者耳侯卒之日民老壮奔走哭于庭皆哀具仪奠祭累日厉行白衣冠送者数千人非积诚而然致此乎后数年江阴士民朱善继善庆周孟德孟敬因众民之志协谋作庙于邑之北君山以祀侯来请书于石并作迎享送神之诗使歌以将军侠名宗琏字重器江右吉水人永乐第一科进士朱氏周氏皆尚德崇义之家诗曰

肃穆兮侯堂酌山泉兮荐林芳泠泠风兮髣髴侯戾止兮佩玉玱怀仁侠兮抚我动与息兮有教稼芃芃兮连畴侯顾我兮乐以笑侯乘兮兰棹倏东皋兮忽南亩溪有鳄兮陆有虺侯赫视兮敢余民侮侯来迟兮逝何疾侯之逝兮我民以戚山之明兮水之丽侯舍兹兮安适侯怀故乡兮旦往夕来祚我佑我兮无遐遗调二气兮平四序下无况□兮高无叹灾沼有鱼兮苙有畜公无负逋兮私庚足我民兮子孙孙子承侯福兮千百世祀

东里文集卷之十四







卷之十五

●东里文集卷之十五

墓表

◆墓表

香山县丞彭公墓表

工部屯田主事郭君墓表

欧阳允贤墓表

故国子博士王君墓表

赠征仕郎户科给事中夏君墓表

樵雪居士墓表

陈廷杰墓表

东阿县儒学训导黄先生墓表

赠奉直大夫礼部祠祭员外郎易君墓表

萧坦行甫墓表

○香山县丞彭公墓表

呜呼古人所与共治天下者必择士而任之凡内外大小百执事之职非士不与是以职修而治兴后世杂刀笔吏与士并用至有谓士迂阔无益于世者夫为士而不知道知道而不适用诚无益于世然取士亦察于其内何如焉耳可以什一遂废千百哉若今香山县丞彭公出乎士也其所以修于身施于人者皆有以发明斯道士果无益于世哉公讳豫字与志一字叔介吉之泰和人其先徙自长沙宋宁宗时曰惟孝诣阙献赋周丞相必大杨学士万里谢谏议谔交荐其才得官不受而去公之七世祖也祖某父某公自幼已岐嶷异常儿稍长读书知以明道为务初吴文正公以性命之学授虞文靖公文靖公以授乡贡进士安成刘云章先生公往从学云章先生久而益有所得云章先生殁益严奉先生之教动息语默必由于矩度澄心玩微手不释卷茹素饮洁懙懙目足非其人不接也一时流俗亦皆目公倔强乖剌公既孤特寡偶而持之愈坚南雄守尝辟公教官金州守奏公才行可用征诣京师皆以疾辞后数年始就聘万安训导以上书言事擢香山丞香山在岭南海岛之间地远而俗嚣前之为县者率尚猛治公至一务宽施训以善道久而民益化服缘海诸卫屯兵暴横为民害往往择民膏腴田诬以荒废据占自利郡县不能制公独毅然曰此细民所资以共公赋给私家者且夺民欺上着在国典有不还所侵田必执不贷兵知公不可犯闻所言悉还之县有大猾恒持长吏短长摇撼以骋前此县长吏皆缩手不敢诰公悉捕寘诸法奸宄敛迹海寇常刼掠民妇女赀货出没儵忽不可踪迹民苦之公为方畧教民掩捕讫公去寇无入境者濒海岁旱众祷不应公自外来曰岂有为文具而能格天者乎即自斋沐致祷越二日大雨沾足明年复旱公复祷雨亦如之县民舍火耳延及官廨公叩头向之反风火灭民习不乐学虽已久立学官生从廪食十数年有不能通知语孟章句者公稍暇即诣学督视诸生为之启谕诱掖不数年有与宾兴而登仕者民始知学之贵在官六年年已七十以老疾乞致仕既得请未行某月某日卒于京师永乐六年也明年某月某日葬某里某原娶某氏继室某氏皆先卒子男一某孙男若干某某公居家事亲孝执丧三年不御酒肉人未尝见其启齿待族人有恩尝嫁孤女振贫乏皆曰此在我当然性简淡无他嗜好惟宝爱其宗谱与先世手泽文字踰于拱壁尝语其子若孙曰知爱此则能爱身矣闻有存其先世及刘云章先生片文只字虽百里外不以寒暑奔走求录遇乡人子弟必教之礼义忠信尝以岁更长繇赋里中教里民复其所生之姓者数家民贫不能输赋竭己力代之输不责偿焉盖公之所为厚于民者初不待香山而后见已如使公之见用不止于香山又使士之用世治民皆如公之香山士之效岂不暴着于天下彼不为公者不足言而公仅止于香山而已呜呼惜哉余故论次公平生大槩表诸墓道以告其后之人而亦岂独其后之人之当知哉

○工部屯田主事郭君墓表

君姓郭氏讳原琳字贡仲郭氏万安下驿里名家其先居泰和城西后徙龙泉之金田至继之徙下驿又至如村晴川昭明贡仲之曾大父大父父也昭明敦厚有行洪武中礼部侍郎张衡荐其材于朝征至援例得归娶泰和陈氏生二子贡仲其仲也体貌魁伟而淳厚坦亮外和内庄喜愠不见辞色未尝举口及人过失盖望而知为厚重君子也孝友行于家忠信征于乡从永丰唐斐先生受诗经为太学生居无几告归飬亲后十余年终亲丧复还太学遂擢工部屯田清吏司主事居官不严而肃莅事以勤待下以恕兄所董治事必先集冬官卿及其贰咸礼重之下之人皆乐为之用不肯欺之三载考最奉命征薪炭山东时山东岁屡歉贡仲一意绥抚未尝督责之民更感激趍事是时奉　命征物山东不下百余人而以清谨宽厚称裁三四人贡仲其一也永乐壬寅六月廿三日以疾卒于长山县官为敛殡之而发视其装无所有唯所赍公牍及遗训其子之书而已享年五十有六娶张氏子男三楫矩渊女一嫁罗仲钧孙男女各四楫渊以其卒之明年走长山启殡归葬于乡而楫来北京以翰林修譔曾鹤龄所述事状求余文表墓呜呼贡仲吾姑夫陈白石先生女兄之子总角读书依舅氏往还与余好也既长睽隔不相见殆三十年始再会于南京贡仲为人简澹未尝一涉迹达官之门虽同乡郡识之者无几人而闲□辄过余或留止宿谭譣以乐不厌也来北京仅一见而有山东之别夫孰计其遂永诀耶贡仲之贤□材无所施不宜又孰计其竟止于此耶抑造物者之意与民之所欲恶异耶不然何夺吾贡仲之遽也吾因之又有感焉万安之贤而材如张衡之清峻彭与明之□慎郭士道之刚介其达也皆有以及人虽衡仕至少宗伯与明至大理丞士道至京尹皆达矣而皆不久而遂卒吾与贡仲语盖未尝不共嗟咨悼惜之而致疑于造物者夫孰计贡仲又奄然遽已耶则余于贡仲之没不能忘情此三人者亦贡仲之意也

○欧阳允贤墓表

允贤讳贤欧阳氏也仕至南京国子助教永乐壬寅十一月初三日卒于官其世家吉安泰和邑西蜀江□其先与文忠公同出吉州剌史□其曾大父孚先大父以定父观□允贤洪武庚午以书经中江西乡试明年会试中教官选授严州府学教授居无几丁内□服关改兴化府学教授永乐元年升国子助教其为教授严条约以励诸生一时学校之为师弟子者率□本无实而记录旧文以资进取徼幸得之而既懵于学术往往不□重于世允贤恒旦暮衣冠坐□堂中取四书经传为诸生觧析反复使达于本原然后以其所得发为文辞而为定其可否在太学亦然允贤兼通诗春秋论说之际诸生非其讲下者皆乐就而听焉有疑未通者皆往质问允贤亦乐为之倾写盖自祭酒司业以下咸礼重之而祭酒胡公遣子从之学太学生之始至者素已闻欧阳先生亦多顾从之助教九年考最考最复职者皆援例自陈得升众谓允贤盍自陈曰吾常戒学者宜安命乃今自□耶卒不自陈于家有孝弟之行为人坦夷直谅遇事是是非非亦喜为人觧纷排难文章取达意而止尝曰刻深藻绘非吾所长亦非吾所愿也邂逅朋侪知己相适意日忘返而讲论道德之余其志未尝不在生民忧深思远之意每溢出言表盖闻者鲜不迂阔视之呜呼岂其然哉允贤德足以惠民量足以容物明足以烛几公足以为政盖无施而不可惜乎其一教官而止也虽承允贤之教者于为邑为郡为藩不少矣考夫足以发其道而惬其志者固少也呜呼允贤可以易得哉允贤卒时其父春秋九十有二康徤无恙也而允贤仅五十有五而止其命也夫其配贑州府学训导刘一清先生之女子男六湏哲莆涧□淳莆先卒女二长嫁萧九德次嫁康颒哲颒皆永乐十九年进士孙男三允贤之葬也翰林侍读王君直铭之矣其弟监察御史和在京师求余表其墓余交允贤尤久知之尤深其没也尤悲之故最其行与志之大者使归刻马

○故国子博士王君墓表

北京国子监博士王复原字子复洪熙元年九月某日卒于官既归葬其乡言泰和滩江里其子韶勤复走北京诣余拜且泣曰先子之藏也侍读学士王先生为铭掩诸幽矣不肖孤窃念世盖有生不沾一命行不加庸众人率得名望贵人表扬于不朽者先生不肯寻常苟有论述而先子亦尝以经术用于时列于　朝矣表墓之文非先生其奚属敢布其哀恳余曰嗟乎子复吾友也其没也吾哭之恸宜其子之于我乎属也王氏家泰和之西鄙世业书诗为儒师自其祖父以上皆不仕父志德积善蚤丧子复虽少不以孤窘而怠于学晨夕寒暑自策励稍长闻同郡谢子方先生深于□□稂□之谢讲下生率常百数十辈而驰骛文辞进取之习得其支叶者为多若用志沈潜必探求本根者仅十数辈子复其一也子复是时已日有负挟出圭角谢芁生亦奇视之洪武丙子选江西乡试第七后四年会试礼部选教官第一授广东化州学正时岭以南郡县学比比乏师子复尽心其职化州之学者始有所兴起而浸渍及其旁近县学亦多九载用绩最超升北京国子监博士更铲削锋锐为和易又九载以最升七品禄仍博士职预修五经性理大全诸书书成受厚赐及修太宗文皇帝实录诏简有才识通史学者馆阁儗子复未奏而子复得风疾遽不起子复为人俭约质率无崖岓嗜为文章在监学十余年求文者日接踵户外未尝有厌倦意所著文集若干卷藏于家享年若干二子即韶勤皆有志于学呜呼王氏于余还往之厚者子复及其弟敬先敬先为人率直闿爽惇义薄利前三年敬先没于蜀余每与子复追忆之而悲岂谓于今又悲子复也则余之为此文也友道之感何独子复哉何独子复哉

○赠征仕郎户科给事中夏君墓表

钱唐有处士曰夏仲实没十年矣宣德三年以子时实赠征仕郎户科给事中时奉前詹事府少詹事邹济临为仲实葬铭因中书舍人许鸣鹤求表其墓仲实讳忠本王氏子所生父士祖母夏氏生三男子其仲仲实也外祖某舅某皆无后父母命仲实为舅后承外家之祀遂氏夏云有孝友之行少时所生父母病闻人言刲股食之可愈每刲股煮液进之父母没皆哀毁治丧祭尽诚斥去一切浮靡无益之费处兄弟恭爱待族人有恩或导之复王氏者嘅然叹曰岂非笃我乎礼哉顾先考妣治命敢背弃乎王氏宗子在而先妣之父母与兄莫为主祀者矣我夏出也彼其有灵庶几尚于我乎感通而忍委去之乎乃已仲实淳厚简静乐俭素治家能肃恒勤事以率下交朋友信处乡?谦逊怡然犯而不挍力施济以守善自名晚喜老聃氏书终日玩诵不厌盖年五十有五而卒其卒以永乐十七年十一月三十日娶陈氏封太孺人子男四长实时举进士为户科给事中温厚端慎为搢绅所重次敏次逊次观女三孙男三女四呜呼世之骋智巧角声利奔走驰骛惟日不足欲为无穷不朽之图卒之一旦与草木同泯灭不能有毫发可以饰躬而■〈衤谷〉后者多矣若仲实非有踔绝之志能迈伦之材勇谨谨焉蹈善务义以终其身生有今称没有余庆其相去辽远不待明者可知然所趍率在彼而不在此何耶如所趍率仲实亦奚必明法律张吏治而后可以兴理耶故为表之以劝

○樵雪居士墓表

江阴县学教谕陈孟旦来北京以其姻家子王熊所状乃祖樵雪居士世出事行求表其墓余览之而叹曰呜呼此吾故人也其平生风流文采隽爽阔达楚楚出辈行今可复得哉王氏家泰和邑东一舍外梅冈之麓其先长沙人南唐时有为法曹于吉州者留居庐陵甲村数世徙梅冈至讳某号约斋者兄弟皆有科名于宋约斋与文丞相厚家有万丈楼盖庋丞相之书云又四世至道济博学工诗赋不慕闻达日与贤士大夫游翛然出尘之韵也娶曾氏生四男子其季樵雪也讳环字伯彰幼勤问学既壮有志用世已而叹曰柰何违吾亲之飬而骛乎外哉其事亲孝处兄弟敬爱从兄子朋清尚绝俗至老恭爱尤笃一味之甘必共于宗族育孤葬贫靡不尽心于乡?周急济乏虽数不厌尝岁旱里人羣祷久弗应慨然曰文具能感通耶更三日不雨禾尽死民则何望即自斋洁致诚露祷翊日大雨沾足晚益恬于隐而嫉流俗之污也自□樵雪居士搢绅儒生有过邑东鄙而不之樵雪者率自意欿然而樵雪所交游皆时闻人樵雪卒于永乐癸卯二月廿四日享年六十有九娶罗氏清湖名族有贤行子男二长三纲先卒次三纪孙男七熊其长也曾孙男女各二樵雪之葬以卒之岁某月日樵雪虽老书册不释手尤喜为诗歌自娱尝一至南京莫夜过余时梁用之陈孟洁闻之皆来会四人者相见不复作寒温间阔语辄论诗相倾写酒酣放为嘲谑夜漏尽二十刻未已终不词组及世事天未明樵雪不辞启户径去呜呼孰谓遂此为永别耶樵雪不可复得而孟洁用之皆已去世顾独余在虽未死亦何有禆当世耶孟洁用之墓皆余铭之樵雪之墓余能已于言耶

○陈廷杰墓表

莆田陈廷杰儒君子也唐会稽王揆其所自出也宋吏部尚书仁壁其五世祖也龙门居士讳某莲塘居士讳某其曾祖祖也元以书经举乡贡号梅岩讳某其考也林氏有淑行其妣也贤其讳廷杰其字安顺翁其晚年别字也色庄而气和内仁而外方居心不欺致乡有古道之号者其为人也年十三闻其父艰危徒步褁粮走数百里从之备厯险阻卒奉父以归父母殁时家甚贫能排众人苟且之议而极力致丧葬之具于坚久至老死孝思不少□者其诚于子职也为学官率五鼓兴衣冠坐师席讲授竟日不倦夕乃□庙学圯坏必倡率缮完两考乡试必致其公召修永乐大典考阅雠校必究心暨老且病必致恭朝谒不废者其诚于臣职也恸兄观持廉谨为陕西参政卒而官责其家偿帑钱数万缗遂罄其室奁具代偿以免兄之妻子于穷阨愐宗姻孤者为之育训贫者为之嫁娶为之丧葬者其德之施于内也守今有所咨政必辅诸厚乡有顾掾者客于京师雅相慕而未始相识顾一旦疾急属左右必请见至则顾已不能言惟数目来间囊意若有属者为探囊得白金五十两语顾曰为悉致若子顾即瞑目后召其子归之子拜奉三之一为谢不受南康邂逅岭外人自京师还以病为同舟者所弃舁归舍予饮食医药戒家人谨视之且移文其家不报竟死又为治敛葬者其德之施于外也早从乡先生洽春秋明圣人笔削之旨历究圣贤之书而力拒老佛者其学也于论著尚古赋咏尚选而家有困学箴拕拙槀联芳集者其文也谕学者必务孝弟忠信真知实践而讲析必畅理者其所施教也结庐西山岩瀑之间以耕以学而□□黄犊读书消摇冈原之上者其初所栖隐也由莆田邑学训导为清河湖口南康三邑教谕者其后所历官也洪熙乙巳季春之朔北京文明门之旅次其卒之岁月日及处也七十有三其享年也方氏其配淮其子也淮所营某乡某原其藏也士行修诸身施诸人无怍于先民可质于鬼神者其藏宜有表也循淮之请而述行以求表者其门生前章贡守张珂也

○东阿县儒学训导黄先生墓表

东阿县儒学训导黄先生讳珏字某别字憺翁其先自江夏徙南康之都昌宋隆兴进士讳灏从朱文公受道学国史有传者其七世祖也元盛时与虞文靖范文白游讳石者其曾祖也祖讳慥钱唐县学教谕父讳某南安道源书院山长母叶氏白鹿书院山长青叟之孙先生生于元季兵乱之际稍长而端重喜学时举家窜匿岩谷中山长公爱之取瓦石书孝经论语授之手捧瓦石诵不辍口十余岁益有志而家贫然松明以继昼盛寒衣薄则拥衾危坐率过夜分乃寐金华朱悦道通濂洛性命之学而德行淳笃为星子知县先生从之游甚见许与倾底里以授之朱官满而迁褁粮往从卒业洪武乙丑县令丞聘为举训导躬勤以率诸生而优柔化导诸生翕然起而从之后多成名以去益广学舍加于旧规丁内囏服阕改上海县学训导寻丁外囏服阕升南陵县学教谕无几调安东县学征修永乐大典被　旨试文章先生第一盖将用之而以老疾辞大典成受赐赉复还安东其纂修居京师六年而安东之学者科举不及数考满循例降训导吏部侍郎师公审察一时教官学行无踰先生者遂奏授东阿东阿师公乡邑也明年陕西布政司聘考乡试又二年卒于东阿永乐壬寅八月二十五日也春秋六十有六娶高氏子男二森磊女一淛江布政司参政熊本诚其壻也孙男二女一先生天资淳笃既传其家学又得良师躬勤而弗懈于经史百氏皆究极旨归尤用志理学而务实践其事亲孝亲丧三年不饮酒食肉服除而哀不衰友爱诸弟与人交久而敬犯而不校其仪貌俨雅而温厚坦然端静有容望而知为有德者也恒语其学者曰昔文公先生谓我先人此心要日与义理相亲吾未尝斯湏敢忘也泊于嗜欲布衣蔬食终身不渝惟好学之志自幼壮至老死如一日所著有锺陵槀庐南集江海遗编在公志素行日纪其归葬也祭酒胡公为之铭曰不愧郭有道者吾友余正安尤知先生间以所述事状及其子森来拜请表于墓而刑部侍郎张公亦告士奇曰吾东阿黄训导文行于今诚不多见宜必得子之文士奇与先生往遂十余年其始识之翰林是时天下老师硕儒皆以纂修召至而先生表然众人之中前夫从南京入朝行道所经数千里所得府州县学其师道之可称者先生一人焉可恒窃自叹师道立则善人多安得天下之为师者人人皆黄先生也则于表之诚尝而不复以辞

○赠奉直大夫礼部祠祭员外郎易君墓表

易之先宜春人至宋礼部尚书祓徙潭州尚书孙□卿为筠州录事又徙上高录事孙兴国司户仁则又徙万载君之高祖也曾祖理祖俊父谷珍母彭氏三子长泰亨次震亨君其季也讳复亨字子谦自幼明爽颖悟未齓已知趍学日记诵过人长而益勤博涉羣书喜为诗骎骎有造诣矣遭元季兵乱阖门窜匿深僻兄弟时出负米归飬仓猝道遇寇寇共目子谦仪貌而聆其论议知非常人众强拥之去拜之曰吾侪迫于世难不得已图自全而为此也愿屈公为主谋策吾将惟公言是听公□为辱焉子谦力谢不能不听既不可脱则晓之曰丈夫举事当力用仁义救民水火庶几可以得人心如不务此而一志厉民祸败随之矣非自善之道也众皆唯唯遂为所胁由茶陵至安福子谦睹其所为无非剽敓计虽有言百不一听一夕脱身独走从间道去国朝平定宇内其父已殁乃与二兄奉母归乡里而家业尽废毁兄弟辛勤拮据洽田庐渐复于旧伯兄举茂才仲兄辟江西行省掾后皆坐累谪死子谦独留奉母而教育兄之遗孤男女七人皆成立为毕婚嫁家日益■〈衤谷〉筑别业邑东坞溪之上有园林之胜名其奉亲之堂曰寿谖而躬勤孝飬作书舍其侧市书数千卷其中为教子之资而自号坞溪樵者盖将终身焉洪武中有司举子谦孝廉以亲老固辞母春秋九十余尚康徤无恙忽得疾子谦昼夜侍汤药不去侧夜屡焚香吁天祈母安母卒哀毁而居丧秉礼子谦为人恭慎重厚能辍有余振不给凡于济民利物事亦皆尽心邑岁举乡饮必宾礼之殁于永乐乙酉五月十三日享年六十有四葬徐山之原娶小圃龙氏益清之子性行慈淑族姻仪之后才有二年四月初十日卒享年如其夫□葬夫墓之右子男三鉴镡节女二长嫁辛轼次嫁阴阳训术龙和孙男四女六节永乐乙未进士授行人升礼部祠祭员外郎宣德七年蒙　恩赠其父奉直大夫礼部祠祭清吏司员外郎其母宜人于是节奉事状求文表墓节自登第于余往还其为人温温淳实交久而敬不衰盖观节可知其父况其父之存诸心见诸言行彰着若此者乎是宜表也

○萧坦行甫墓表

靖江府右长史萧用道坦行甫既捍痹疾奏乞归乡里便医药忤　旨降宣府鹞儿岭廵捡至宣府疾日益明年七月十四日卒于官永乐壬辰岁也先在靖江时自度疾不可起预为墓志迨易箦之前二日取酒觞同官诀别又预作祭文自道其平生而寓夫全归无遗憾之意其可为达也矣既归葬于乡后廿有三年其子晅来求表墓萧杨世婚姻家士奇与坦行甫兄弟在乡里相交好在京师同馆舍今之知垣行甫者独士奇深比五六年士奇两扈从廵边至宣府经鹞儿岭下马入廵捡司顾视其山川景物黯然萧条莽苍而追思坦行甫平昔志意未尝不低佪感恻而继之以涕泪也则表墓士奇何辞萧氏出南齐西昌侯叔誺之裔世家西昌邑西柳溪之上其七世祖森宋衡山县丞高祖古山曾祖静安祖方平皆通儒隐居终身父尚仁学者称正固先生尊为经师尝征至京太祖高皇帝与语重之特授潭府长史固辞除平凉府学训导徙居邑北之栗园里元配杨氏士奇从姑也继罗氏生坦行甫初讳遵字用道后以字行遂别字坦行云自少英特不凡负奇气读书日数千言治尚书而诸经子史皆慱通下笔为文滔滔咸有根据一时同辈莫或过之正固先生没其学者皆就坦行甫卒业后多举进士去建文初诏郡县举怀才抱德者吉安知府朱仲智举坦行甫送诣京师试文章翰林擢靖江府直史授承直郎时　靖江悼僖王好学得坦行雅敬重之所言多见听用召入翰林修类要太宗文皇帝靖内难之师已渡淮在廷公卿仓惶失措坦行甫与衡府纪善周是修上书论大计指斥用事者误国书下廷臣及两人议用事者怒盛气以诟两人两人屹不为动左副都御史练安言国事至此尚不容言者乎顾所论吾过有即改无则加勉诟者愧而止文皇帝既嗣天位命翰林及王府儒臣考阅洪武实录坦行甫与焉事竟赐钞时　诏百司复旧制罢直史司为咨议所改坦行咨议无几升咨议所为长史司遂升右长史授□议大夫永乐元年从　王之国桂林初至凡国中祭祀所需下有司备其后凡祭祀之需府寮属皆劝　王下有司备坦行曰初至仓猝不能自备可一行之不可以□且祀神在致吾诚使人代备物非诚况未请于　朝而擅使民非制乃止后坦行进表指京师王府竟下有司备祭物事闻长史以下皆得罪王始悔不用坦行言坦行数言于王宜务善纳言以厚德奉法爱人以保福又启陈八事曰慎起居寡嗜欲勤学问飬德性简鞭朴之刑无侵下人之利常接府僚以通羣情简择谨厚之人以备差遣又作端礼体仁遵义广智四门箴以进　王门四门之名遗信何也对曰五常之信犹五行之土实有仁义礼智之德即信在其中　于又问古今人多好名何也其意以讥坦行之屡有言对曰君子必不好名名与实譬诸影与形有形斯有影有实斯名随之矣河间东平皆有实德故其令名在世与日月同一悠久惟殿下勉夫在己之实耳凡于进讲之际必反复敷畅其旨坦行负直气侃侃能面拆人过失未尝稍屈己求合一语不合掉臂去不顾而嫉脂韦软媚人耻与同列事亲孝以禄不逮飬在公遇盛宴馔未尝醉饱于族姻有恩于朋友有信义性澹素一绣衣入朝则服公退布袍蔬食不改处士时为政达于大体所著诗文数十卷藏于家春秋五十有五娶康氏继彭氏子男六望朏旰晅晦昊晅宣德二年进士吏部文选主事女□其婿严颀龙粲杨鹓罗溶粲礼部祠祭主事孙男若干世之仕者巽愞不振久矣盖士以气为主而以理充之则无往不直考坦行甫躬之所蹈位之所施其正直刚毅之气可为仁且勇哉可为仁且勇哉

东里文集卷之十五







卷之十六

●东里文集卷之十六

墓表

◆墓表

彭士扬墓表

沈学士墓表

刘仲良墓表

陈处士墓表

黄氏画埠阡表

萧德聚墓表

赠文林郎监察御史罗君墓表

故奉训大夫右春坊右谕德兼翰林侍读林君墓表

礼部仪制郎中史君墓表

赠奉议大夫太医院使谥恭靖蒋公墓表

彭先生墓表

○彭士扬墓表

士扬讳诩彭氏其先见余所作其父墓志父原复母刘氏士扬蚤孤刘贤教育之士扬亦自童丱克卓立不肯在人后其父之同产兄横侵寡孤业而仆隶使士扬母子无可柰何乃走依外氏夙夜刻苦自奋数年学日见端绪乃归其从女兄之夫萧用道授以尚书经乡人之欲成其子弟者乎延士扬为塾师士扬事母孝事伯父母如父母而于伯父母之子尽友爱吉安郡学举士扬训导赴吏部送翰林考经义时胡文穆公为学士曰吉学之师非深于经者不称加严命题士扬熟于经传而条析明畅翰木诸公皆称叹其难能尚书蹇公览其文喜曰今之教官能是者千百之十一时英国公奏求儒师太宗皇帝命吏部择行端而有文学者畀之遂以士扬对从之英国好贤礼士得士扬甚喜朝退之暇相与讨论载籍辨析至理厚见礼遇从英国赴交址凡再军中奏疏檄谕悉出其手皆事理详明文辞得体英国于事关切要者必与定议而士大夫谪居交址者赖其存济甚多宣德初英国言其贤于　上遂授国子监典籍监故有文籍板岁久缺坏狼藉士扬悉汇次而整齐之见故元诸儒所辑觧小学书阙逸三之一嘅然曰此朱子切切为学者端本澄源而作何可废乎徧求善本出己资录补刊完虽职不预教事而诸生执经请业者无虗日司成有大著作必经士扬阅一时翰苑诸学士皆于士扬往还有斯文之契士扬为文理明辞达为人笃于义雅澹疏畅缓急可恃负直气能辅人于道从叔为御史过家行有不当力谏之曰千寻之繘绝于寸朽岂得不慎不听卒生是偾或以不直加之容而不挍余家于彭氏世姻士扬在两京于余尤厚于见爱也独不以姑息余深德之一日于吾家饮酒谈咲欢甚就座得风疾明旦舁归治数月少瘥白其情于　朝命致事还乡踰年卒京师士大夫闻讣皆悼惜之英国为位祭之其卒以宣德五年九月某日春秋五十有六配刘子二男二女于戏世之庸众人其生无一之可称及殁往往淂名公贵人为之称道夸誉以垂绵远盖有子克致之也如士扬非世所谓贤人君子欤苟其素相知而有公世道之心者可使无闻于后哉故为述平生大槩表诸墓道使其家刻焉

○沈学士墓表

呜呼此吾友翰林学士沈公之墓沈世家松江华亭大考讳德辉尝为郡史平反冤狱百数十人乡称长者妣宋氏考讳易仕为咨议参军无几弃官飬亲而授徒里中惇行伦谊集五伦诗以教学者而甘贫乐义人□苦节先生妣顾氏有善德二子长即公讳度字民则次粲字民望公天资温雅敦实自幼嗜学漙涉经史洪武中郡邑交举文学即就坐累谪云南跋涉万里处患难其中■〈衤谷〉然时同谪者多名人率于公交达官重帅争欲迎致公馆下　岷王具礼币聘之既至屡进直言居无几辞去都督睢能知贤下士乃于家塾为弟子顾旦墓躬请益焉其入京师也以公偕行时太宗皇帝初临御命翰林举贤才令礼部尚书江陵杨公为编修以公名上擢翰林典籍方时制勑填委既视草学士以下率分书之上独览公书称善一时翰林善书如觧大绅之真行草胡光大之行草滕用亨之篆八分王汝王梁用行之真杨文遇之行皆知名当世而胡觧□公之书独为□□□□□册□□用也　宗庙朝廷□□□□□裔刻之贞石传于后世一切大制作必命公书公之书婉丽飘逸雍容矩度兼篆八分八分尤高古浑然汉意而日侍清密无间尝赐二品金织衣新制象笏镂公氏名涂金以赐以其弟与子皆善书皆官之近侍父子兄弟并荣于　朝古今以书遭承宠遇莫或加公书盖公一艺耳为文章尚兴致平澹雅则不为浮靡事上必尽诚被顾问必以正对由典籍升捡讨复升修撰遂升侍讲学士奉直大夫仁宗皇帝赐诰命进恊正庶尹赠其考奉直大夫恊正庶尹翰林侍讲学士其妣宜人予诰归焚黄赐钞给驿传宣宗皇帝临御进翰林学士奉政大夫年踰七十再上章乞致仕归不听公事亲孝与弟粲友爱相笃终身与人交久益散为人贞静不苟附初入翰林乡人有为大宗伯者得君有气势赫赫朝士希进者日奔走其门公以故旧独自守未尝轻造间或邀公辄以礼辞士论高之间暇闲户焚香鸣琴赋诗以自乐人号自乐先生襟宇澄澹风韵萧散所好惟载籍法书□□□□□题其斋居曰乐琴书处杂列花卉奇石高人韵士至必具觞酌或吟或奕意度修然所作诗文有滇南槀随笔录西清余暇自乐槀藏于家年七十有八一日微疾犹作和王行俭詹事小洞天词明日捐馆宣德甲寅十月廿二日也讣闻上遣礼部郎中陈谟赐祭给驿丹归丧命有司营葬元配顾赠宜人继陈子二芹先十五年卒藻中书舍人升大理右寺副孙男二潮秀敏好学先十年卒次源女三长归俞珙余在室曾孙男一士奇与公同入翰林相交三十有三年最相得其没也盖哭之恸于是粲及藻求余表墓余忍以衰朽而忘情老友哉敬为之表

○刘仲良墓表

呜呼习俗之下为士不能以义自重以得于内自适如其身或子沾一命在当路率凭借声势輘轹乡间挟制郡邑惟所欲是恣若后来或事败势失为世僇咲盖不暇虑虽有败者相继踵在目前亦不少自敛戢若此比比也观于今吾邑之士有子在当路而躬布衣居乡能以义自重以得于内自适者有刘仲良焉仲良之子咸佐宪外藩十六七年任重禄厚郡县吏日趍走庭下然屡迎仲良就飬皆不赴仲良所居故在泰和邑市中乃之吧南澄江之阴十数里买田筑室率少子往就耕所耕足岁计外有余间酿酒独酌赋诗为乐泊然无他营或时与田夫野老分席相嬉娱盖乡之人如不知其家有仕宦也此岂流者始家泰和其后至莹中生庆源庆源生存善存善娶罗生三男子仲良其仲也讳彛自童丱已隽爽颖敏书一过目能记诵时从海桑先生学初习为诗已藻思溢发同辈皆不及为先生所重然不自矜衒虽父兄不深知之仲良有才具既壮未试诖误谪戍辽东戍长之贤者以奇士礼之有所疑就质焉仲良处患难十余年不改其度如一日及老代归则昔之朋侪物故且尽独处自怡所居有小楼名醉吟坐其中书册恒不释手仲良平居孝友自作先祠率弟侄置祀田岁时奉祖祢辽东归其故田庐什器为宗人奄有者悉不问处物能恕咸在官数寓书或诗饬励之搢绅大夫览之咸见奖叹亦有和其诗者其平生故人在要路者未尝一通书问而闻其所为善事辄喜津津见眉宇如己出非幽贞乐善者欤仲良诗晚益苍然有壮游集醉吟槀及所著刘氏谱藏于家仲良卒于宣德四年四月十四日享年六十有八葬以卒之岁某月日配廖氏子男九长震次坤次咸永乐十年进士历四川河南按察佥事升河南按察副使未行改广东次逋次遽次迥次遐次邈次逾一女嫁罗务习孙男十女八曾孙男一仲良与余同里少同学陈先生之门相知有素其卒也咸在京师闻讣遂求余文表墓嗟乎乡人老长读余文其必于流俗乎有感

○陈处士墓表

处士姓陈讳果字孔硕父海桑先生　国初以硕德正学望重大江之西三子皆文学杰出士林处士其季也材高识精负有用之具无施不可而未尝一见于用年四十有五而卒呜呼惜哉其先五季时自金陵徙泰和世为诗书家宋元阶科第入仕者六十人而处士之曾祖祖父皆不仕处士自幼隽爽廉重六七岁读书一过目辄了大义赋诗作字超猎诸兄先生长者皆矜其不凡长而笃孝友父母没哀慕终身丧祭一用朱子礼不为浮屠老子之教所亲有强之者曰吾敢苟徇世俗随家法以陷于不孝乎兄子凯不肖矫父命夺其赀直数十万缗悉寘不较曰吾岂以是伤同气哉为入豁达务大体而持行谨谨若处女虽贱视污浊士若将凂已然未尝见词色自少负四方之志尝踰五岭睇南海反而登衡山绝江以达中原历齐鲁燕赵踰大行纵览咸阳涉淮至浙吊古人之遗迹而交其名人君子充益所未至尝爱华山之胜自号太华生前史官苏伯衡为着传以洪武庚午十月二十三日卒娶罗氏有贤德子男二孟洁永乐丙戌进士翰林庶吉士孟旦泰和县儒学训导女二长适监利县典史萧蔶次适曾永龄孙男六年考练紑纯纮女三曾孙男女各二呜呼士诚德足以容众材足以济务必用于世以着及人之功然士自重者必不枉己求用固系乎用之者之求之也如处士之贤虽有知之而皆不在当路则固莫之求也处士没今三十有余年当时知之者亦且尽矣士奇处士甥也少孤贫处士实提奖之务学使不坠盖至今不忘谨最其平生大槩表诸墓以示来者

○黄氏画埠阡表

工部尚书兼詹事府詹事黄公告士奇曰福之先家泗州元延佑中始徙青州昌邑择胜得画埠居之画埠者谓其地水木清丽若图画云暨吾祖又徙居邑西之新郭里而自始徙之祖至吾之曾祖皆葬画埠自余幼时先府君岁春秋展先墓必侍行至则从先府君后循次拜跪奠献毕先府君未尝不戚焉凄怆也闲携余周行墓下而训之曰此皆吾之祖皆吾所自出也然吾蚤孤不及究知孰为某祖孰距今为几世仅知者吾祖吾祖讳佑志祖妣俔氏继唐氏二子长者伯父琬次者吾父二女李士贤张士金则吾姑之夫也小子识之福谨识不敢忘福又窃闻之乡闾老长自黄氏来昌邑世以善德称而未之有显者今福幸叨荣二品列官六卿顾不能有所树立用显扬万一日且老矣又惧先府君所遗训者后之人或忽焉而忘之也子尝为我忘祖考之墓石惟高曾以上墓石盍为我并志之将表之以贻我后人亦俾乡之人不昧其黄氏之初也士奇曰嗟乎蓄深者发必闳公以惇德硕材遭逢列圣礼遇之隆付托之重秉恭持正夷险一心伟然时之名臣此岂一再世为善施义之所能有哉所本之深而远固当自其高曾之上虽高曾以上軆魄所藏莫能究知而皆吾之所□出也一气所关精神所聚有感通之理礼始祖必祭况始祖之下又其近者□□□□所为欲告其复之人欤仁哉孝子慈孙之心也遂为志之又表之于众曰黄氏之先其藏斯在尊卑厥序左右厥位历世云远载德既丰何以观之于今司空勿践其域勿翦其植云仍绳绳后有代兴

○萧德聚墓表

朝廷理租赋区各置长正一人副二人使董其事而简产之殷者充焉历二十余年长皆岁更宣德初户部言长岁更顽民慢之故多负租请复不更之制简产之充殷者充从之然近岁长赋者怙不更率肆意厉民而细民病之矣吾泰和十有二区长正副三十有六人而不为民厉者裁什之一萧德赞及弟德聚其特然者也萧氏兄弟先充岁更长细民已爱之至是而爱之深嗟乎使长赋皆若是其安有负上而厉下者哉惜乎德聚今不起也德聚讳应德聚其字其别字聚学萧氏故邑东南桃源里巨家其大父斯和父安正洪武初相继长区赋安正风流文雅杰出时辈见余所为墓文其男子七人第五德聚也笃孝友性刚介持义断断不为势屈不为利变恒竭力趍公事又能捐己以盖细民以是所趍事恒先集平居厚抚孤侄尝佐兄德赞作宗谱以贻后有□□衣长□将书册畚锸消摇畎亩间薅除荒芜稍倦坐塍傍讽诵讴吟暮而归取耕读名所居乐从儒君子游恒赋诗自娱亦以自负其为人槩如此卒于宣德二年十二月二十二日春秋四十有九初配及继皆刘氏子男五稳秫■〈禾会〉穳穥女二其冢兄德修清澹淳厚尤为安正甫所重无子安正甫檡于诸孙会秫为之嗣德聚兄弟皆与余交而德聚尤厚余仕两京德聚以督赋屡至竣事必过留一再宿出所作诗介余评评已未尝不共抵掌绝倒噫今已矣何可复多得其葬也前　蜀府纪善梁君本之铭之余书其大者为之表盖非独以示其后人亦欲使世之长区赋者观焉

○赠文林郎监察御史罗君墓表

监察御史罗铨升湖广按察使濒行求余表其父之墓其父字景泰初余识之前翰林学士胡文穆公所公亟称其为人且知其出吾族兄仲素先生之门以是尝往来永乐十九年余奉　命考礼部会试得铨喜景泰有子及铨为御史廉正恭慎声誉日起亦知其本之于父故于表墓不辞按罗氏其先抚之宜黄人元初讳某为吉水州学录遂家吉水之南坊学录孙载可载可生佑轩佑轩生继道景泰之考也景泰讳世亨洪武初尚少出游江淮时仲素先生谪居山阳清重有古道景泰从之学甚见爱重时未有室先生之深友四明范启元为人如先生有女择所归以先生之重景泰也遂归之自是山阳士大夫率重景泰景泰于书通其大义为人温静坦夷而志恬退尚贤好礼赒贫恤匮疾病死丧赖之者众有祝愿之者曰吾不能报公天必报公又曰显不在公必在公嗣景泰闻而谢之曰凡吾所为皆出心之所不能自己岂望报乎其与人交有诚闲居笃于教子恒举古人所为可传者励之曰彼亦人也其可不自奋二子咸克卓立如父之志景泰卒于某年某月某日春秋若干宣德某年以铨贵赠文林郎福建道监察御史其配范谨于内德赠孺人其子长釭次即铨孙男若干翰林编修杨寿夫尝为余言岁庚子偕赞善陈仲完考应天府乡试烛下阅卷过夜分一卷去取未决困就寐髣髴睹人衣冠立烛影下遽寤因忆欧阳公朱衣事取卷再阅之叹曰几失之矣拆名盖铨也言诸同列仲完曰果非偶然必其家有厚德哉盖为善者必有应古今奇应若此者非一吾故表之为世劝

○故奉训大夫右春坊右谕德兼翰林侍读林君墓表

君姓林氏林殷三仁之后晋黄门侍郎颖之子散骑常侍禄山为晋安太守卒于官子孙留居候官遂世为候官人而官谱不绝至末理宗朝讳古松者为御医院使再世至讳清通儒术生讳颛明象数之学生讳兴以孝行称于乡而自清至兴皆不仕兴娶游氏宋名贤之后涉知书生君讳志四五岁其母口授书一过辄能记诵不忘十岁日记千数百言十四五下笔为文章不倍义理从学主孟扬孟扬奇之为尽底里时数数出论辨见锋铓以折其老长孟扬曰此非所以求益也为字之曰尚默即痛自克治羣居一语一哭不敢妄终其身不变而沈潜于学涵浸渟畜久而益富永乐辛卯福建乡试壬辰礼部会试皆第一建试第一甲第二人　赐进士及第授翰林编修承事郎癸巳　车驾幸北京甲午召赴行在预编性理及四书五经大全书书成受赐赉升文林郎丙申扈从南还预编历代名臣奏议辛丑召赴北京升修譔授承务郎甲辰升侍读授承直郎考顺天府乡试未几简束宫官擢右春坊右谕德授奉训大夫仍兼侍读洪熙元年　赐诰赠其父奉训大夫右春坊右谕德兼翰林侍读其母宜人封其妻宜人宣德元年赴应天府乡试预修　两朝实录未成尚默得热疾更数医弗效数月卒尚默善事父母父母病汤药非亲尝不进既卒丧葬皆谨礼于宗族笃恩意其学慱究经史百氏及星历医卜之说咸得其要领为古文务□陈言而刻厉深切得樊绍述欧阳行周之趣其学出孟扬与孟扬前后官翰林文名伯仲间然孟扬不为闻人如湖广参政黄泽浙江按察使林硕其表表者尚默尝自号见一居士又号所居曰蔀斋其卒以宣德丁未五月二十四日亨年五十其子男二云瀚云瀣女三黄叔敏程稔其壻也一尚幼呜呼以尚默文学行义所遭际禄位可为无憾虽不逮下寿然君子于考论贤否不以此也独念士习日下学者率骛侥幸一得其有能自力求实得于己如尚默者寡矣尚默非今士流之卓然者哉余其会试时考官又同官翰林十余年盖悼惜之不已于是王修譔孟坚陈御史叔刚以云瀚及孟坚所述事状来请墓文遂为之表

○礼部仪制郎中史君墓表

宣德二年春交址之复叛也守帅奏请益兵　朝廷命安远侯柳升等将七万人往益之命兵部尚书李庆参赞军事且勑庆凡六卿之属才且贤者举以自助庆所举十数人其最才且贤礼部仪制郎中史安祠祭主事陈镛师行庆与同卧起九月入交址贼于官军所经之处悉列栅以守升既连破之直抵镇夷关升有矜色叔虽勇然不好谋安镛言于庆曰总戎之意骄矣公宜力言之且夷贼谲诈不可以其屡败忽之安知其不示弱以诱我况玺书数数戒饬谓贼专以设伏取胜不宜轻率待之公宜速入言之时庆已病强起与升力言升唯唯而已中实无戒慎意明日前进以数百骑独先其副及庆等皆在后升前度桥既度桥遽坏后军阻不得前贼伏兵四起升被创死明日庆病不起又明日副将崔聚整兵以进聚固宿将然仓猝贼驱象赴鬪众乱聚被执寇大呼官军降即不杀安镛皆曰吾辈见危授命耳皆死之十月十八日也先是贼陷昌江等城城中如都指挥李任指挥顾福知府刘子辅知州何忠等皆守节死交址守帅知任等死事以闻皆得褒赠从升等死者守帅隔远不明知不及闻时与安镛同行亲见其事后□□□者虽言之详而有司以无官府上状不可质故安等之节不得暴白于　朝此世之所共深惜而痛悼者也一时同死者如吏部主事李宗昉等盖多而安与镛之事有闻者在庆左右也两人皆进士发身最相得安字志静元宰相镇阳王天泽之后今家江西丰城为人谨重廉正虽职务填委好学不倦而疏达勤敏六卿争欲为其属尤见知于仁庙屡垂嘉奖死时年四十二镛字叔振钱唐人重厚清介所履端确未尝一比匪人而勤于学问三十年来余所识钱唐士人仕京师其所言所行表里一由于正者其惟叔振然知之者寡矣死年三十四志静之子取其父衣冠葬之请余为表余数闻其死时事为表之曰礼部郎中史君以忠死葬于此其曾祖宪中元河南行省都事其祖文质洪武初富州吏目其父伯允赠礼部郎中其母甘氏封太宜人配熊氏封宜人其子男四人而附见主事陈君者史君之同察友生同志而死同节者也

○赠奉议大夫太医院使谥恭靖蒋公墓表

永乐二十二年七月十一日太医院判蒋用文卒于北京初疾且革手自为启附进上时在文华殿得启骇愕亲御宝翰遣中官问复□欲言用文强起拜命言臣所愧恨者不能报盛德耳又为书与其素所厚左春坊大学士杨士奇诀明日卒命兵部给驿丹还其丧遣中官督治祠坟后六日太宗皇帝宾天踰月上嗣大位明年改元洪熙之三月诏赠用文奉议大夫太医院使特谥恭靖追官赐祭而官其长子主善为太医院判主善以治命求墓文士奇与用文同事上于春宫相知实深用文官太医其所以受知于上者能随事献规益有问必正对以是甚见亲厚而非专以医也用文明当世之务其哀矜恻怛之意恒存于中间与之言未尝不忠爱惓惓也上尝论保和之要对曰在飬正气耳正气完邪气无自入焉又问卿于医效率缓何也对曰善治者必固本急之恐伤其本圣人所以戒欲速也言关于理道槩类此用文初入太医院为御医永乐八年升院判自是专侍　文华殿其于医主李明之朱彦修不执古方而究病所本自为方故所治恒十全王公贵人下逮贱隶细氓有疾众所难愈者谒用文多良愈如用文谓不可愈即无能愈者凡所愈报不报不计为人恂恂醇厚恭谨有行义其自幼以孝闻乡里十余岁能自树立袭祖父业而用儒医起家在京师所居近市辟一斋深邃明爽题曰静学又治一斋公署左偏题曰缉熙图籍充物稍暇即斋中研玩雠校未尝怿卷喜为诗文遇名贤所制率自抄录盖土老学问不倦文人韵士过从者无虗日宾至必置酒或五行或七行呤咏为乐与人交表里始终一致没之日无贵贱戚疏咸嗟咨悼惜曰善人已矣享年七十有四蒋氏之先家魏州金国子助教曰安中以直谏显泰和间其孙应茂徙扬州之仪真生梦雷元扬州路医学教授生伯离举进士崇明州判洪武初用荐名为史官以疾辞遂出为兰阳县丞居官有惠政其配魏氏用文考妣也用文讳武生以字行娶王氏先卒子男四主善主敬主孝主忠皆醇谨克肖女一顾玑其壻也孙男女各二用文所著有静学齐稿若干卷治效方论若干卷呜呼三代盛时王朝自公卿下暨百执事皆贤且材而各以其技能朝夕献忠于王之左右惟王乐闻之而莫之违也故见诸其治为盛后世非徒其臣之不能皆贤是材亦乐闻善于下者鲜矣其何□夫治之不古若几故用文志希古人亦必圣明在上有大舜乐善之诚有以来之矣至其身既没德意不衰而愈降益以见　圣诚之至呜呼虽不独为蒋氏荣如蒋氏之后有能知其先所以致此而图敬承之不随者亦贤也矣故表诸墓而告之

○彭先生墓表

泰和西郭月池里有两彭先生曰叔介曰与和皆笃行君子也叔介先生尝出而仕矣与和先生其从弟虽未仕而修诸躬施诸其家其乡者皆足以表物励俗无愧乎古人叔介先生没士奇既表其墓与和先生没今十有六年未有表之者君子之善其可终泯乎月池彭氏故邑之望元濂溪书院教谕讳某生月溪处士讳某月溪生讳某先生之曾祖祖父也先生讳羣与和其字自幼在祖父侧熟其先世事即有志于学以图不坠稍长而孤遭元季连岁兵祸孑孑一身走四方以避乱定始归而亲戚死徙先庐焚荡几无以自容衘悲茹苦谋所以植身承家者从乡先生王子与学专志毕力不少懈退则就叔介相切■〈石靡〉遂贯通诸经及子史百家安成刘云章一览所业甚见奖重笃伦谊世父没久未葬举其匶葬泸源山中时山中多虎为民患迫暮假息道傍神祠祠故无扃锁虎夜环祠声虓然先生不为勤虎竟去人以为玉诚之应闻同产姊兵虏在衡州即日徒步走衡赎归又走安成求得其孤侄以归侄中道病死躬负尸行哭买地葬已乃行族弟死妻子贫不给恒分所有以济居无余赀而凡振穷周急虽数无厌倦意处朋友务相益与子弟及乡人之才弟言必在于孝友忠信接乡里恂恂温温常掩过扬善故无少长贱贵皆敬爱之为文章清婉典则有司尝奉　诏举贤又举怀材抱德皆以疾辞袁州龙泉学皆聘训导将行复嘅然自念吾柰何违先人丘墓而忘吾子弟之教乎亦不果行盖先生之学本诸圣人之经达夫性道之原而一言一行唯恐或盩古人至其教学者亦以此盖所自任者在此也呜呼一乡有君子斯一乡有善俗文溪武山之城安得复有惇用古道如彭先生者以振起之哉先生卒于永乐丁亥五月某日享年六十有五初娶杨氏士奇从父彦中先生之女无子继胡氏永阳名族生男子二人长百炼永乐十三年进士为监察御史次百钧业进士未试而卒孙男若干女若干今之知先生如士奇亦无几人故表于墓又系之以诗云粤昔四民士以道贵德全子躬化被于世士习既迁世日以下沿流益远鲜之反顾有其愿之倡而寡和士嚋念兹曰子时过嗟若先生克笃念之褒衣博带动由矩规钻仰先哲以有于我亦时出之以遗来者呜呼先生于古是逑弗奋以骞弗闳以流我行于乡波荡草靡不见先生永叹何已

东里文集卷之十六







卷之十七

●东里文集卷之十七

墓碣铭

◆墓碣铭

山东塩运司副使萧公墓碣铭

郭彦常墓碣铭

故凌云居士萧安正墓碣铭

梁用之墓碣铭

曾胜甫合葬碣铭

常州府同知张重器墓碣铭

赠承德郎吏部文选清吏司主事刘君墓碣铭

前朝列大夫交址布政司右参议觧公墓碣铭

○山东塩运司副使萧公墓碣铭

永乐庚寅某月某日山东塩运司副使西昌萧公鹏举卒于官既归葬其乡其孤金以溧阳文学梁本之所为行状来求铭公吾邑遗老凡发诸内形诸外者必不可少愧古人铭之盖不愧郭有道者故不敢以辞公讳翀鹏举其字萧氏五代时有讳觉者由长沙徙西昌之禾溪后又徙今南溪曾祖某祖某父某母某氏公蚤孤季父自成长育之公时虽幼已不凡事自成如父自成礼致乡先生刘尚书崧为之师夙夜自励不厌言行益谨饬刘先生曰此令器也后有诏广京师城下郡县赋民陶送砖京师役大且久奸民滋为弊遣御史廉治之奸者更蔓引素异己者是时县简自成长千夫公往代役既为奸者所引被收自成走谊御史言县实命我长千夫非侄也我当坐公曰躬任役者我也叔不与我当坐御史验籍名竟坐自成谪屯滁州公号泣送自成即趣归尽倾其赀财往助之自成后得还四明乌斯道作骈义传着其事自成没公与弟鹏起役弟鹏南鹏翔鹏汉同居相亲爱怡怡诸弟亦皆敬事公惟公言是听肃然不敢出一语涉不义刘先生着五荆传以表之洪武辛酉以贤良征至谒见应制赋指佞草称　旨授苏州府同知到官蚤暮尽力治公务而自守甚严无敢干以私者居七阅月坐秦府买民物不举谪河南驿夫居河南十八年贫甚不自给从者发近舍地得黄金匿不告而求去益力有以其故曰公请诰之者公曰彼所自得吾何预听去卒不诰复起为山东塩运副使或言公仁厚岂弟宜长民财赋非所以辱公公闻之曰孔子不为乘田委吏乎惟克尽职为不辱也到官勤励自守如苏州俭素不变至没御寒一缊祀犹河南时所制诚于恤下下亦心诚戴之岁课皆先期而集曰不可以累我公稍暇闭户读书赋诗而已有三司而下皆敬礼之詹事府丞陆中善尝使山东还与余言萧运副洁清正直为山东第一惜既老矣盖未几遂卒公坦夷直谅言动循于仁义治家尊卑内外秩然祀祖考尽孝敬时节躬率子弟谒先墓买田墓下岁命子孙一人司其入以供谒祭着为式世守之与人交悃欵未尝启口及人过失事为文章长于诗有集若干卷藏于家卒年七十有二娶郭氏刘氏先卒继郭氏有贤德子男二金镃皆端厚好学克世其家女三人皆适士族孙男四人铭曰

公世以赀公德孔嘉于何观之于躬于家达诸官政厥彰孔多奄其亡矣君子之嗟閟于斯丘既固既安高车后来过者轼焉

○郭彦常墓碣铭

永乐元年十月　诏吏部下百司举才德之士在末位及隐处于下者时翰林修撰梁潜与士奇谋曰郭彦常闿疏果毅练习当世之务且公方负气节有大体此人可以称塞　明诏议协将卜日以闻会有言彦常病久乃止又三年彦常竟以是病不起余两人哭之既而相与嗟叹悼惜谓世之从政者其皆如彦常矣乎彦常没岂独为吾从私惜之哉既葬龙门山今年其子公诸以状来请铭呜呼虽不忍铭不可不铭者昔家居时与彦常同里未尝一日不见见未尝不相倾倒倾倒未尝不在于道也而今已矣不铭可乎郭之先岳州临湘人六世祖汇宋季举进士为袁州司户始徙泰和祖巨川考庆宗母萧氏二子彦常其仲也自幼颖异七岁丧父哀毁动人季父登州教授敬守丧其子献以彦常为子洪武初教授公为邻税司副时　朝廷初建国子学简京官子弟之秀者充学生彦常与焉受经于学录萧执先生先生亟贺教授公曰是儿异时有用之器也未几以飬亲丐去初元季兵乱彦常同产兄被俘不还至是教授公曰柰何以我故而今吾兄不祀命彦常归主其父祀曰尔生子当令后献其后教授公历官瓜州武冈汉阳登州彦常悉侍行调护供飬曲尽孝敬教授公在登州得疾闻之即日治行往省比至已没奉柩还丧葬如礼平居以教子为切要尝戒之曰舍学不知人之道舍经不知学之本皆遣从明师游与乡人处和而信于时贤士君子皆与之交彦常仪观魁伟雍容修整而其论议识鉴卓然非辈行所及不以疏戚废其是非之公闾巷有忿乎不平徐出片言折衷之皆怗怙以止朋君未尝忘人之忧呜呼使其得一郡一邑而为之足以安利其民不辱任使然卒未及少试以没此岂独彦常之不幸哉没于永乐四年十二月十四日享年五十子男三公绪永乐十年进士公承万安县学训导即从教授公命以后其子献者公纶女一嫁萧枢孙男四琪璟珦瑗铭曰

木坚良子为舟为车玉缜栗子为珩为琚嗟君子子世所需命之弗逮子其何伤于余乎

○故凌云居士萧安正墓碣铭

永乐十七年十二月初五日泰和仙槎乡桃源里萧安正甫卒是月二十日葬其里东山之原明年其孤襄应雍奉书及塾宾梁□所述事状授应子稳来京师请铭其墓萧出梁国子祭酒子云世居临江之玉笥山子云十六世至伯原权知太和县遂家焉伯原四世至汉卿五世至一龙七世至士鸣谱载皆有科名于宋士鸣生文翁文翁生斯和安正甫之曾祖祖父也母罗氏安正甫仪貌魁伟襟宇闿豁洒落家世拥厚赀元季兵乱加岁饥斯和散财募义保障其乡又日发廪以赈安正甫时弱冠协心单力佐其父已有称于时而喜从儒师君子游乡先生如康山长宗武陈心吾王竹亭及刘尚书子高皆德望老儒安正甫既尝从学康先生诸先生亦皆忘年与之游同辈行如杨员外子渊罗同知子理邓经历彦高凛然氷雪之操非其人不可近而皆与安正甫契好深密往还上下相乐酣嬉淋漓无厌也安正甫博涉载籍于道近代故实及胜国诸老文章之隽永娓娓不穷众宾广会言论讙哗不相下从傍数语祈之无不怗服间出一二语为嘲谑众绝倒而凝然自若也于持身处物不肯越理分之外祇宪度数以户税长徭赋必率先趍事而恒倍出泉布以纾贫弱虽富且耄无长少贵贱接之不见有惰容荐经大夫涉其乡必过安正甫倾倒累日而后去尝坐累谪戍辽东既老代归归则宗族侪辈多已物故而乡之故家老成风流儒雅如安正甫亦无几矣而安正甫秉德执义以表其子孙族人者益笃不懈盖春秋八十而卒安正甫讳廉所与交游者尝谓其有凌云气韵因以题其所居遂号凌云居士初娶刘氏生一男齐一女适邹继王氏生五男京襄亢应雍一女适曾庶生一男亶齐京亢皆先卒孙男若干女若干余少辱安正甫爱重其归自辽东也尝教授其家塾相与甚欢而今不复见矣故不辞而为之铭且以寓予之怀思云铭曰

道行迈兮阻修不矫为亢兮不屈为柔心休休兮乐于于履坦坦兮幽人之述冈盘兮川回乔木兮崇丘怀兰芳兮徂春倏草露兮零秋倚东山兮凝竚耿余怀兮夷犹

○梁用之墓碣铭

永乐十五年　车驾廵狩北京仁宗皇帝在春宫监国南京凡南方庶务惟文武除拜四夷朝献边警调发上请行在若祭祀赏罚一切之务有司具成式启闻施行事竟则所司具本末奏达而已上既有疾两京距隔数千里支庶萌异志者内结嬖幸饰诈为间一二谗人助于外于是禁近之臣侍国监者惴惴苟活朝暮间赖上明圣终保全无事小人之计不能行然其意不已也会南京有陈千户者擅取民财事觉今旨谪交址数日念其军功贷之召还有言于上曰　上所谪罪人皇太子曲宥之矣遂杀陈千户事连赞善梁潜司谏周冕既逮至上亲问之潜等具实对上顾翰林学士杨荣等曰事固无预潜他日又谕礼部尚书吕震曰事亦岂得由潜然犹未悉陈千户非出上命谪之也两人者皆未释有毁冕者数言其佻薄放恣不可用遂并潜皆死非命十六年九月十七日也士君子闻潜死皆嗟惋悼惜又相与出资收殡之文明门外其妻时随在北京恸夫非命哀毁不食数日亦死明年其家始启殡归而合葬于泰和县某乡某原梁氏其至讫其去河水澄洁可鉴又明年改阳江又改阳春治之一如所以治四会者而阳春捶撩环处稍不得所欲即兽怒跳蹶不可制用之待之如子而不拘于法亦皆尽诚事县令如父敬恭命今唯恐不及所历之处将去人皆遮道留之不得至有流涕者永乐元年名修太祖皇帝实录书成升翰林修撰授承务郎赐白金五十两织金衣一袭文币四表里五年命以本官兼右春坊右赞善进儒林郎时修永乐大典召至四方儒学老成充纂修及缮写之士几三千人人众事殷特命太子少师姚广孝礼部尚书郑赐総之已而赐卒命礼部翰林院就本院推举才学服众者代赐遂举用之用之方公明决庄事有程而惰慢放肆者有不乐之相与诬其过于　上召问具对云云上曰梁潜言是遂抵造诬者罪于时以文事禆益皇太子尤为所重上幸北京驿召赴行在八年南还十一年复扈从北京十三年考礼部会试十四年南还明年复北狩将发亲择侍从监国之臣时翰林独留学士杨士奇特诏尚书夏原吉吕震方宾举一人副之遂以命用之其在皇太子前累累进善言皆见嘉纳而宠以赐赉是年考应天府乡试盖明年及于祸矣呜呼用之闿爽弘毅耿介自执其智足以烛几其德足以及物其才足以兴理其自任之重不肯下古人凡士君子哀而惜之夫岂以私用之也哉用之之学通诸经尤长于诗易自十五六已用意周程朱张之书壮而益探其微为文章驰骋司马子长韩退之苏子瞻亦间出庄骚为奇务去陈言出新意古诗高处逼晋宋所著有史论若干篇碑传记序铭颂赞述若干篇五七言古近体诗若干篇皆可传后与人交譪然有相辅之义人有过面诮之不为依阿取容及其能改欢好如初焉用之死时年五十有二娶杨氏子男四果楘楫揄皆知务学果楘皆举乡贡未升二女长嫁袁俊次嫁进士刘凖孙男几某某皆秀朗可望造物者殆以是报之欤梁杨世婚姻家余长用之一岁少学同业壮而仕于朝同官知用之孰有深于余哉故其葬也宜余铭而余铭之亦岂出乎其私哉铭曰

楩楠之苍苍可车可梁灵芝之煌煌瑞世之章昌其举之又中毁之夫毁于琢曷全于璞理有瞢瞢为□罔佑颜短跖长从古则有从古则有善者徒伤尚有传者其永不亡

○曾胜甫合葬碣铭

吾友曾源自青州府知事再擢工部都水司主事坐累谪卢龙十有七年今年用荐起为湖广新化县丞间过余已皓然白颠相握手劳苦外即拜且泣曰先父母皆没世且合葬矣而未有铭知先父母今莫踰子者幸畀之铭余闻其言叹息自念源父胜甫自吾総角己心知敬之盖是时县大夫推择为史先生君子皆曰此古所称悃愊无哗者既而非其志也百余日竟弃去后之为郡县史率深文巧诋为贤求什一于千百如胜甫何可得哉余少与源同学数嬉戏其家其母刘孺人爱余孤贫而有志学也每见辄垂奖励后偕源仕京师孺人尝就禄飬又爱余辅源以义也时孺人年几七十两家所居甚迩余家迎孺人辄来来辄欢然留数日孺人慈惠善教盖余一家人敬事之如母也今其可辞铭遂受其所述事状序而铭之曾出唐光州团练副使延庆其后徙泰和者世居邑治之东义井里宋季有号南窓者生建可建可生均道胜甫之曾祖祖父也胜甫讳胜淳厚恭逊其居家处闾里有实行无声利之好平居寡言言必传于理乡?称为善人春秋五十有九而卒刘孺人乡先生吏部尚书子高之从子豊城县学教谕子彦之子讳辰年若干归曾氏贞静婉淑妇德母仪宗姻所重春秋八十有三而卒胜甫卒于洪武庚午某月日孺人卒于永乐壬寅某月日墓在县北五里枧冈之原子男三铁源仁孙男九曾孙男八铭曰

澄江之阳有峙且平负幽向明锺龢萃灵德人斯藏其后有兴

○常州府同知张重器墓碣铭

国家军政久而弊军之奸黠者往往匿其籍或诬援良民实伍所司利奸人之贿辄从之于是奸人得计良民受诬弊远迩一辙皇上嗣大宝之明年诏饬军政遣廷臣四出清理且赐玺书谕之毋枉民纵奸时大理寺丞张宗琏当往福建岁余竣事盖福建之民皆誉张寺丞之公且廉也既还改常州府同知专督农事　朝廷又遣监察御史出理军政之未尽者御史当往苏常诸郡者言于兵部曰常州必得张同知共事乃有济部遂檄宗琏时御史锐意得军不复存念民枉宗琏曰　玺书在是敢违哉宗琏虽不得尽行己志然常之民赖免诬枉者犹十七八而御史滋怒宗琏与已诟詈无礼虽宗琏终不为变而积忿恨不平发背疽以卒卒之日常四邑之民老者壮者奔走诣庭下哭皆哀具仪奠祭累日不绝暨归丧素衣冠送者数千人盖是时苏之佐郡希合御史意民受诬枉一不听自白白而死峻刑者不可胜计于是苏人皆叹羡常州得贤郡佐而不直其郡之佐谇语嚾然宗琏名益有闻宗琏字重器吉水人初两举乡贡皆中遂登永乐二年进士第为翰林庶吉士预修永乐大典书奏授刑部主事旦暮考究古人作律之意而体欧阳崇公于死狱求生道之心不肯一毫怠忽尝奉命录囚广东广东人皆称其长厚其在刑部久自尚书下至隶皁称誉之无间言仁宗皇帝临御简朝臣贤者为东宫官擢左春坊左中兄上嗣大位升大理丞又明年有常州之命在常州之明年卒宣德丁未某月某日也享年五十有四其考彦忱赠承直郎左中兄母萧赠安人世系见余所作其考墓志其娶刘封安人子男若干女若干其为人简重清俭明经笃行事　君爱民一以诚非其义一芥不取非其人不交间暇闭门读书焚香澹如也名其斋居曰思□盖素所存心以此余与之□久深知□而卒又得其详深哀之故其葬于乡也最其平生大槩寓其孤使刻诸墓而系以铭曰

呜呼重器存心孔仁虽施未弘有惠在民民心则何有思无己彼独何人而存则异呜呼重器于士有光呜呼重器没也不亡

○赠承德郎吏部文选清吏司主事刘君墓碣铭

宣德三年五月制赠吏部主事刘浚之考原亨为承德郎吏部文选清吏司主事妣黄为安人又赐浚钞千缗归举焚黄之礼浚濒行诣余拜而请曰上之德所以宠覆刘氏者天地之广厚也虽浚无能图报万分之一然中心其敢斯湏忽忘今将树碣于墓幸徼惠执事以为后来不朽之托余与浚游既诺之遂咨得其考妣事行乃序而为铭其考讳元字原亨刘氏故抚州崇仁儒家元广西北流县儒学教谕讳敬生湖广淑浦县典史讳诚诚生处士讳纹德原亨之曾祖祖考也妣管氏原亨生而淳淳既长知务学谨其言行羣居执礼度不怠肆为先生君子所器重时元季寇乱充斥奉其亲奔窜山谷间甘指之飬日不阙稍暇辄从乡先生马雅志讲学励进修之功马先生尤其望之　国家混一四海洪武中或勉之仕者咲曰为太平幸民足矣顾今天下文武智能乘云龙风虎之会颙颙济济布列中外宁独少元耶或曰士怀负才器不一试自见于世乃徒干没泯泯耶去而不荅郡守县今知其贤数荐起之卒皆辞而间施一二于乡以禆县大夫之治皆悦服有余蓄恒济匮乏原亨仪观伟然雍容整肃不矜不衒其德刑于家措于乡?者盖人无间言其豫计事成败率奇中卒于洪武乙丑十一月廿九日寿四十有一岁葬邑长安乡何家塘之原翰林学士玉公景表其墓配安人里望族黄德和之子讳妙贞涉知书父母无他男子其女子独安人慎择所归遂归原亨而纳赘壻焉安人孝于舅姑恒迎就飬外家而祗事之同于父母舅姑没凡所以送终者一尽诚意年三十有一原亨没即誓守节而植家训子毅然为己任尝励诸子曰若等不务学立身即吾死何颜视汝父哉其乡人国子司业吴君漙名其堂曰慈训其卒也园田居室咸赢于夫之存也卒以永乐丁亥四月十有七日寿五十有四岁葬长安乡之冕府里四川按察佥事时季照铭其墓子男四辟丘浚悬辟习儒业好古道浚永乐第一科进士临汾知县浙江按察佥事吏部文选清吏司主事操行有称于时女一孙男三呜呼国家褒恩虽本浚而施然究论其考妣存心行已亦天道所以报之欤虽未尝同宂而藏然皆浚之所自且同被命书故黄安人之事宜附见马铭曰

猗欤　上之厚其臣也宠光其躬爰及其亲清秩峻褒煌煌龙文林林冠缨有得其几□天之道惟善是畀臣浚考妣为善有诚隆隆之荣不忝于承刘子与孙其来千亿永念尔祖永载　帝德

○前朝列大夫交址布政司右参议觧公墓碣铭

呜呼此觧公大绅之墓葬二十有二年矣其友杨士奇始克序而铭之序曰觧氏姬姓其先居鴈门唐同州剌史琬之孙隐为蕲州司户参军始家庐陆之同水乡参军六世孙盛迁吉水邑中世有科第至讳梦斗宋太学上舍生讳应辰元高安县学教谕生讳子元举进士授安福州判官兵乱守节死生关先号筠涧娶高氏进士若凤之子公之父母也公□缙字大绅自幼颖悟绝人五岁父教之书应口成诵七岁赋诗有老成语十岁日诵数千言终身不忘十三尽读四书诸经贯穿其义理老长不能难也而文思溢发十八举江西乡试中苐一洪武廿一年会试礼部中第七廷试读卷者以所对策论过高抑寘苐三甲时兄纶及女弟之夫黄金华同登第太祖高皇帝喜其一家三人出仕授纶礼部祠祭主事公与金华皆中书庶吉士日侍左右甚见爱重闲暇数召两人论议考其所学一日　谕公曰尔试举今施政所宜直述以闻退即具奏大槩言陛下得国之正非唐宋所及取天下于羣盗救生民于涂炭徐定燕都市不易肆而女宠外戚寺人藩镇之□消融厎定皆处之有法矣不迩声色不殖货利不为□畋皆远过汉唐宋之君而无愧三代圣王矣惟愿喜怒一听于天理而推诚任使不以察为明又言陛下拳拳于畏天畏鬼神治民治强暴然畏民者畏天之本治心者治民之本又言今不必数改数改则民□刑不宜大繁大繁则民翫法司近有朋奸罔上倚法为奸二条下人殆难措手足矣又言　御览之书宜集唐虞夏商周孔及濂洛关闽之言随事类别以备劝戒又言六经残缺莫甚礼乐宜正礼经及访求审乐之儒作乐事又言祀天宜复扫地之规尊祖宜备七庙之制太常非可以肄俗乐又言僧道之社者宜黜之使复人伦□□之妄者悉火之以杜诳惑断瑜伽之教禁符式之科绝鬼巫破淫祀以底善治又言进人当择贤否授职当量重轻今大诰有不为君用之罪则仕者不复择矣又言古者乡邻善恶必记今虽设申明旌善二亭而无党庠乡学之教互知之法虽严训告之方未备宜取古人治家睦邻之法若古蓝田吕氏乡约及今义门郑氏家范布之天下世臣大族率先以劝旌之复之为民表率而致治不难矣又言易曰王公设险以守其国重门击柝以待暴客而近世狃于宴安堕城池销锋镝讳言兵事以为天下已治一旦或有不测之虞何以为备宜勑有司以时整葺宽之岁月守以里胥额设弓手课之射教民以农隙兼习兵且乞设武举以收英才又言宜广乡校前代多有书院有学田有贡士庄宜修复以教飬贤士又言极刑之禁虑有遗才给配妇人恐伤节义既奏上嘉其识正公素与兵部尚书涴溍不合溍奏公入部堂索卑隶语嬉慢非礼上虑公优闲怠逸即除江西道监察御史盖以繁剧玉成之也时都御史袁泰怙势家人横恣诸道御史欲紏之无敢执笔为章者公挥笔立就历举其过章上虽曲□□□一时多其直□又虑公少涵飬将为众所倾名其父至谕曰才之生甚难而大器者晚成其以而子归益进其学又谕公曰朕于尔义则君臣恩同父子其归益尽心于古人后十年来朝朕大用尔遂侍父归公天分高又感上大恩归益自励而造诣深矣数岁高皇帝上宾公趍赴临权臣忌公者谓赴临非诏旨遂谪河州岁余权臣默召还以为翰林待诏太宗皇帝入嗣大位首索公既见寘诸　左右深信任之时　朝廷诏勑与凡大制作咸出公手每预密议宠赉加厚升侍读数月升侍读学士奉训大夫上初与武臣丘福等二三人议建　储文臣惟金忠预皆靖难时股肱也武臣咸请立　皇第二子高煦谓其有扈从功上不听福等叩首请不己终不听遂召公预议事定然秘未发明年册仁宗皇帝为皇太子封高煦为汉王进公翰林学士兼右春坊大学士奉议大夫又明年福等所初议颇泄于外高煦素不乐公言上曰藩府之旧无泄者其缙泄之遂出公为广西布政□右参议授朝列大夫又以李至刚言公怨望改交址八年入奏事时　车驾已出征北虏至京师见仁宗而归　车驾还高煦言觧缙瞰上远出觐　储君征归无人臣礼遂征下狱后三年以病死狱中素所交游出资敛之外兄高建春归其柩葬之高氏公死后家徙边仁宗皇帝临御特赦还而官其从子祯期为中书舍人公仕前后不十岁为庶吉士再岁御史未满岁为学士四岁两赞外藩皆席未暖初修高皇帝实录及永乐大典皆为总裁考会试者一读廷试卷者二声名在天下籍甚敦孝友重义轻利遇人忧患疾苦辄隐于心苟可用力尽意为之笃于故旧及名贤世家之后喜引拔士类或诮其泛爱者终不为变襟宇阔畧不屑意细故而表里洞达绝崖岸虽野夫穉子皆乐亲之求文与书者日辐凑率与之无厌倦意或言有不当与者咲曰雨露岂择地而施哉且人孰不可与进者不畏强御承运库官张兴恃宠而横尝笞击人于左顺门下公过之叱兴曰　御座在此敢尔违犯礼法乎兴虽忿公然不敢应一语遽俛首敛退同官治□□或有失悞公在上前率引为己过明知人太宗尝与论羣臣　御笔书蹇义等十人名命各疏于下十人者皆上所信任政事之臣亦多于公善而具以实对于义曰其资厚重而中无定见于夏原吉曰有德有量而不远小人于刘隽曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戆直而苛人怨不愐于陈洽曰疏通警敏亦不失正于方宾曰簿书之才驵懀之心既奏上以授仁宗曰李志刚朕洞烛之矣余徐验之仁宗因问公建文所用诸人对曰此皆洪武中人才往事不足论已遂问尹昌隆王汝玉对曰昌隆君子而量不弘汝玉文翰不易得所惜者市心耳后十余年仁宗出其所奏十人者示士奇且谕之曰人率谓缙狂士缙非狂士向所论皆定见也公之文雄劲奇古新意迭出叙事高处逼司马子长韩退之诗豪宕丰瞻似李杜其教学者恒曰宁为有瑕玉勿作无瑕石书小楷精绝行草皆佳其卒以永乐十三年正月十三日春秋四十有七配徐有贤德子男二祯应卒于徙所次祯亮孙男女各二大宗皇帝初召翰林七人入内阁其三出庐陵公与胡公光大及士奇也三人相与厚而相知深今独士奇在胡公墓上之石士奇书之公墓石未有书其可不书铭曰

千里之足越国过都或一蹷之不虞楩楠百寻其寸之螙宁见捐于匠输郁乎纷纷五采承日竞胆望以忻快何泯没之遄疾干将地下其神不死尚有光华天汉之涘

东里文集卷之十七







卷之十八

●东里文集卷之十八

墓志铭

◆墓志铭

王竹亭先生墓志铭

欧阳三峰墓志铭

元龙兴路儒学正杨公墓志铭

萧伯玉墓志铭

御医赵彦如墓志铭

王处士墓志铭

周仲举墓志铭

翰林庶吉士陈孟洁墓志铭

沈生墓志铭

故左春坊左赞善徐公墓志铭

龙仁安墓志铭

○王竹亭先生墓志铭

国朝混一之初天下耆儒硕师往往多在　征诏数下或进而阶显融佐化理或退而信廉节成后进皆卓然有益于世也是时泰和王竹亭及其弟子启雨先生正学笃行高风直节表表乎大江之西洪武二年子启先生首举明经为监察御史明年竹亭先生以说书征既至上书论事更授福廵盐运副使以老得辞子启先生后升广西按察佥事又擢知崇庆州政治赫赫已而罢归时竹亭先生春秋六十余子启先生亦几六十伯仲恭爱隆然居必一堂出必鴈行长身玉立俨乎端恪巍冠褒衣襜□甚伟盖望之如神人无不肃然起敬畏者至其接人色庄气温雍容怡如语简理尽无不乐就之焉竹亭先生讳沂字子与竹亭其别号幼读孟子即知□于义利稍长刻厉学问尝从元进士杨升云彭复初洽周易造其突奥自六经至于周程朱张之书靡不深究及子史百氏咸旁通博考盖于天人之微圣贤之蕴往古治乱成败之故蓄之富察之审言之的而履之确也尝一试有司不合即不复出教授于其乡而所交游往还皆当世名人元季江西参政全普庵撒里守贑州礼遇先生辟为行省照磨又承制授吉安路治中俱不受逮　皇明龙兴洪武三年广东行省聘考贡士试是年侍御史吴去疾言泰和王沂经学操行宜在侍近遂征为说书至未几而归益以成就后进为务从学者愈众倾竭底里随其材而笃之而皆有成先生资识高明内贞外和器度弘伟规范自然安成进士刘云章尝赞之曰渊乎玄酒之在尊凛乎大阿之未出匣皭乎其清而挹之弗竭熏乎其和而即之弗可狎又曰使及门孔氏则风雩之咏归端章甫之礼乐固将进退绰然而特视其所合盖确论也先生孝友笃至岁时葬祭循古礼燕处必严未尝启口及人过失有文集若干卷承旨宋公濂为之序诗若干卷襄城杨伯谦序之洪武十六年某月某日卒年六十有七王氏世有德义其先出晋司徒导之后由金陵来徙至宋户部侍郎贽显于仁宗朝事载郡志又若干世至圭为荣王府宾客与周文忠杨文节皆善学者称虹溪先生虹溪若干世至性大性夫子以道元李韩公复尝荐之以亲老辞二子先生兄弟也先生娶陈氏继李氏皆有贤德子男一伯贞举明经累官琼州知府女一嫁严玄龄孙男二信直直举进士为翰林修撰曾孙男八女三先生初葬千秋乡大径之原至是琼州公丁李夫人忧改葬先生新山之原使直属士奇铭墓士奇盖生晚不是究知万一然念乡人老长识先生者尽矣当时门人□受教者亦多不在将使后之学者有志乎□□其何所考法也且士奇于王氏重世妡又少尝侍教先生兄弟及琼州公矣故不敢辞不敏不铭谨述其所知大槩而为铭曰

奕奕王山澄江洋洋猗欤先生邦人之望江山出云两于下土君乎之道有畜不施道之传矣孰不为材佐理于隆济济偕来世其逮矣后来何师猗欤先生曷究予思

○欧阳三峰墓志铭

永乐癸巳七月甲申西昌欧阳三峯卒欧阳氏之宗及其戚婣皆哭失所□赖乡之士君子皆嗟悼出涕曰善人已矣邑大夫亦叹息言继自今处士之庐奚所致礼乎三峯讳□字以忠三峯其号也欧阳氏出唐吉州剌史琮与宋少师文忠公同祖瑄之后居庐陵十四世徙万安之常溪又七世徙泰和又六世□元国子学录德高生觉先三峯之考也妣韦氏三峯自幼淳厚器宇凝重知力于学家族故饶■〈衤谷〉少壮者竞侈靡为豪三峯独执俭约澹然布素自得也既壮踰淮涉汴以游乎齐鲁赵魏之间纵览山川交其豪俊而见闻广矣归而益从乡先生讲说以求归宿之地会元季盗起所在充斥三峯发帑廪聚义勇保障其乡族乡族有穷乏者皆振给之　国朝既平僣乱定天下三峯老不堪事则聚其子孙暨族之人告之曰吾不幸丁世变崎岖兵随机数十年幸脱一生于万死得复见太平然吾老矣汝曹于今得逸居优游嬉适不知有强凌众暴之患者非　上所赐耶不尽力学问以冀效用一官报大德且增辉于前人乃龊龊与草木同朽腐哉遂礼致明经师教授塾中旦莫则三峯程督于内数年欧阳氏之文学日益盛歌鹿鸣而升者前后相望佐政典教者皆有闻于时焉三峰持身治家悉以礼丧祭不用浮屠老子法遗戒子孙世世忽变修宗谱以示族人曰毋忘本也尝有盗刼里中举族仓卒出避三峰独入取家乘及先世告身怀之然后去曰他可复致也虽耄期春秋必亲率子弟谒先墓其孝敬盖出天性外氏有先墓里豪以计夺之外氏子孱弱不敢言三峰毅然白其事于官卒还之又为刻石表诸墓道所为义举多类此与人交表里一致遇族人及乡人之子弟必勉以孝弟忠信岁邑大夫举乡饮礼宾必于三峯　朝廷行飬老之典使者屡即其家赐酒肉帛享年百有二岁可谓福酬于德者矣娶韦氏有淑德先一年卒子男二子瞻子宗皆先卒女一嫁刘敬先孙男三允宣先卒允成俊永乐二年进士由翰林庶吉士擢礼部仪制清吏司主事女五张叔伦刘俊秀宋平原萧可嗣萧础绅其壻也曾孙男七澄澳沛渊瀚渤潘女若干俊闻讣请于　朝将归以翰林庶吉士余学夔所述世系行实来求铭呜呼三峯士奇祖父行也表先进以仪后人其可以辞谨按状叙而铭之铭曰

温其如玉兮德孔良来祉福兮寿而康后有敬承兮百世其昌

○元龙兴路儒学正杨公墓志铭

宋忠臣建康通判赠徽猷阁待制谥忠襄吉水杨公之七世孙曰伯恭倜傥魁伟有才畧敦大义元季为龙兴路儒学正时陈友谅兵掠江西诸郡皆无守备伯恭首上书藩宪大臣陈用兵理财数事其言闿切之言宜宿重兵江州扼汉沔之咽喉固江右之藩屏□迂视之既而朝命刘鹗守江州中道闻警止龙兴未进伯恭为画计募蕲黄丁民之奔来者给兵仗使随行既行又数贻书促鹗曰及今尚可为不可缓也又数数以策干藩宪独宪使韩凖与伯恭意合而典兵者不见听用友谅既连陷诸郡伯恭以义劝率诸大姓之奔窜在外者出壮勇捐金帛为克复计事集辄为典兵者所沮遂罢归不出未几而龙兴亦陷矣友谅既败死江西内附诏举故官有材干者用之伯恭以疾辞伯恭讳谦风采凝重孝友出于天性少受经于乡先生刘粹衷其学务实践后补国子生用前代忠贤之后特赐出身得学正首上言建忠节祠于乡郡以励风俗朝廷从之在官创学规及课试法以勉学子先圣殿学舍书籍礼器有敝者皆完葺如新广学田以饍士居家不问有无倾赀复忠襄赐田于异姓曰弃此则弃先德矣以诗振起族人平生与人言忠义事尤恳切云祖某考某妣某氏娶某氏子男二旭昶昶尝举贤良以亲老辞女三皆适宦族孙男若干其卒以洪武某年某月某日享年若干其葬某原既葬廿有几年孙尚节以余同宗谱奉事状属为□夫忠节人道之大端也士食国家之禄不幸而□艰难危急之际怀负器能有所格不得展其分寸欎欎焉抱忠蓄愤而不能自己者非真命也夫若伯恭可谓无忝其家者矣铭曰

渥洼之出卓荦超逸不疾而速千里一息胡羁弗乘而骖驽骀卒蹶以仆呜呼曷追奕奕杨氏忠节兴家厥后绳绳袭芳趾华伟欤先生一命在下君臣之义允执惟固材与志偕孰柅其行吾殚吾心卒遏其成亦既全归从我先祖先德世承式观来者

○萧伯玉墓志铭

夫孝百行之先也孝可以通天地格鬼神而所愿必遂昔诚之至也有天下国家必重乎此有卓然躬履斯行于下必纪诸史氏传诸后来者世教之所系也然考历代所纪率皆不过十数人岂以其道虽易实难而由之者鲜欤抑有之或处乎幽敻寂寞之滨世莫得闻之故隐而弗见欤若今抚之乐安萧巗伯玉其行有诚其既处乎幽敻寂寞之滨矣宜世之知者寘也方伯玉丧父时生四闵月其母育之稍长能服母之教以有立十余岁即躬任繇役诣京师不以公事忧其母甫冠坐累谪戍万里东海外且行辞其母跪曰男子出门行四方无不可如意非有所患苦惟大人善自怡勿以儿故戚戚自捐顾其妻董负二岁子仪在傍戒之曰离别常事耳惟尽力恭事老母长育幼儿使不失儒业足矣妻应曰诺伯玉虽外为好言壮色以宽母意实中心悲念远去母不自堪也即日素食仰天而誓冀复生还见母有如不生还见母终身不复饮酒食肉幸复生还见母即死不恨既及戍所久益颠沛艰难而持行愈厉恒曰吾不孝不获侍吾母又可倍其教而贻其忧乎戍之长官察其贤皆礼重之遣子弟从之学问有过爱之具醴馔强进之者曰非饮食莫飬身体爱身即爱母矣不听而泣下澘然酸楚不已左右皆为感动盖其心旦暮动息无斯湏不在母侧后二十有七年竟以公命得过家省母时其母已七十余尚康宁无恙母子相见欢如更生焉书有之民之所欲天必从之夫惟欲之出乎不善者不可以望得于天苟善矣无弗得者伯玉是已无几伯玉以疾卒于家永乐乙未十一月也享年四十有九伯玉自幼嗜学博涉书史喜为謌诗而性耿介不肯枉己徇人急人之急虽处穷阨屡斥所有济人匮乏未尝有顾惜意相自新考体仁母张氏其配董氏先卒继王氏子一人即仪永乐乙未进士孙男若千仪卜其卒之明年某月葬于乐安之某乡某原先事奉状请余铭余既得其行又考知其世所由来为之铭曰

有儒其宗世泽孔厚迁自吉阳自其鄂守派于萧坊益衍益蕃春秋经师山弯复迁厯其曾玄迨伯玉甫繇孤奋兴卒欝于下嗟伯玉甫允笃孝思孰其遂之匪天矜之故乡之园孝子有贤孝有锡类□来无替

○御医赵彦如墓志铭

太医院御医赵友同字彦如大臣尝言其文学于上时方修永乐大典即用为副总裁后修五经四书及性理大全书又用为纂修书成皆被宠赐于是知彦如者皆为之喜且意其将有祠林翰苑之迁也而彦如亦冀得一职于此为其亲荣未几以母丧去又未几以病不起呜呼惜哉彦如沉实温雅有行义自其少笃志学问手一卷祁寒盛暑不释尝受经前翰林承旨金华宋先生为文章贯穿经史优柔缜栗或丰或约必归宿于理今祭酒胡公教谕华亭时首举为训导既而淛江布政司聘考乡试华亭满九载天官考最当升　太子少师姚公言其遽医　诏升太医院御医会浙西水有言彦如知水事者又奉　诏从今户部尚书夏公往治之士恒患有所负挟无所遇而不见试也若彦如所长数数见用于世彰明如此其可谓荣遇而无憾也矣彦如系出宋南阳侯仲矿仲矿生士翮为武节大夫处州兵马軡辖因家处州士翮生武义郎不玷官浦江子孙又徏家焉曾祖崇傒祖必俊父良仁又涉苏之长洲故彦如今为长洲人母郑氏彦如卒于永乐十六年四月一日春秋五十有五所著有存斋集若干卷藏于家娶邵氏子男三季珣季谅季成女二华信张渝其壻也孙男一人同文其子卜以卒之岁十二月某日葬某乡某原先事以治命赍监察御史张循理所具事状来求铭盖余知彦如者铭曰

士之所贵实有诸内有蕴而奇贵弗时遗昆冈之产用则为宝为瓒为圭彼此奚较呜呼彦如既试有闻肆余作铭慰其九原

○王处士墓志铭

礼部仪制郎中安成王芳荪既迎其父处士君就飬京师永乐十三年三月芳荪扈从北京其弟泸汀奉处士归故乡四月六日泝小孤山中流暴风覆舟舟中人皆溺死独泸汀附片木溧泛数十里得济而求其父尸及舟数日不复有踪迹矣七月芳荪始克闻讣奔归道出南京过余哭且拜曰不肖孤不孝不幸罪逆深重不自殒祸延先父至于大故重不幸不得奉遗体复土世之为人子其重不幸岂有如不肖孤者号天叩地无所逮及惟昔之人有取冠衣而葬之惟葬必有铭幸哀而畀之余惟圣人制葬以藏体魄者也既泯没无所事乎藏矣而必有事于藏者孝子之心也礼有以义起者冠衣吾亲之所遗也其气泽存焉其没也神将依之故祭礼有设裳衣之制则墓而藏之从而识之曰此吾亲之藏也其于义可也于是得监察御史胡启先所状处士世次行谊为序而铭之叙曰王氏始居庐陵郡北栋头里后迁安成连岭数世至宋敷之阁学士泸溪先生庭珪又数世迁蒙冈而族益盛后至希旦及其子所安家富于赀而皆有善行处士之大父父也处士讳缉字思学自幼敦厚颖敏有志学问稍长益通经史百氏之说喜赋诗兴之所至援笔立就往往为人传诵善谭论每据事推理娓娓听者倾服恬于利惟以畜书教子为务□劝广生产以贻后者曰非遗安之术也享年六十娶刘氏子男六泸源起家乡贡进士杭州府儒学教授礼部仪制司郎中即芳荪也泸湍泸沄泸潀泸汀泸济女四刘守经姚明哲戴跃渊姚某其壻也孙男若干女若干铭曰

化机之运始必有终终底乎尽众万斯同孰后孰先孰毁孰全孰知淼焉不为平原斯以达观任之自然欝欝高坟必有封之惟义之推孝子之思

○周仲举墓志铭

永乐十五年十月十八日巢县丞周仲举卒又明年翰林编修周孟简以其兄侍读崇述所为仲举事状致其孤之意请为墓铭属余久未暇崇述扈从北京又以书□趣铭崇述孟简皆仲举从弟仲举吾郡之彦也其出也人皆谓其必将有立及其卒也人皆以为世道惜之盖仲举学足以为政才足以济务行足以仁民而厚俗且素于余往沓此其余之所宜铭也仲举讳纲以字行少孤其家故饶赀产旦出理繇赋暮归读书为学有志世用永乐初偕崇述孟简中江西乡试部使者表其所居坊曰三桂明年仲举病未上四年中会试廷试赐进士出身赐勑奖励加道里□俾归益进其学六年召至命观政都察院都御史言其能擢广西道监察御史持大体推明致公辨理被诬者百数十人岁余坐失觉察降昌平县丞到官悉心访民所欲恶建罢十数事令与簿皆敬服自是事可否皆惟丞之听仲举临事恕而处己严吏民悦服稍暇进诸生与论学业诸生人人喜得师益务自进邑人长老亦皆私窃称丞之贤曰前此未尝有也已而丁内艰去会　诏百司举贤才昌平郓城贡县今交章举仲举服阕至犹以御史时事止改巢县丞凡所持身治民一如昌平郡檄督运诸邑竹木诣北京且行而病作或曰曷俟少间乎仲举曰臣子之事君父可顾己利害耶遂行至邳州而卒其友李兼善官邳学具棺敛殡之明年其孤至邳启殡以归易棺容色如生仲举为人温厚简重出处一致不以穷达有所加损与人交必诚不为表襮而其所有诸中宜诸用者自不可掩惜乎遽止于是也盖年四十有五其先自吴太尉瑜之子都乡侯胤废徙庐陵始家焉后又徙吉水今居吉水桒园里高祖希贤宋咸淳进士曾祖方大祖仁远元太子说书考子敬妣刘氏永丰名族娶傅氏子男七颖颙颀颢頔顼颐顼蚤卒女三李鼎新黄修爵其壻也季未行孙男若干其葬在某乡某原铭曰

茅萧之莛以为桴乎纂组之华以饰儒乎纷其集□独于枯乎嗟若君子恒于于乎

○翰林庶吉士陈孟洁墓志铭

余幼失怙寡兄弟依学外家孟洁少余一岁余两人自五六岁狎居相得如同产至于今四十年出入相辅讲学相资忧患相恤如一日余岂谓遽铭孟洁之葬耶始余入翰林之四年孟洁与其从弟孟京同登第为翰林庶吉士余三人者同官相聚处甚乐也又四年余与孟洁哭孟京而余铭其葬夫孰计踰年□哭孟洁而铭之哉孟洁陈氏讳廉以字行其先避五代之乱繇□陆徙泰和诗书科第连续之盛甲他族曾祖圭□□心吾为江以西大儒学者称海桑先生父□□皆□厚德母罗氏邑处士晋用之子处士节义□□孟洁幼时亲承海桑先生与处士之教又颖□过人读书日千余言通其大义十二治诗经下笔为文章粲然有声誉于先生长者其事亲能适其心未尝得一钱以入私室孔硕公从子孟省有怨家欲报孟盖省孟省已卒则构词嫁祸孔硕公孟洁愤曰承直郎永乐中考乡试应天府广西广东各一考会试礼部三无敢干以私者洪熙初建弘文阁时翰林学士杨君漙偕汝嘉四人者受命日直其中礼遇甚厚汝嘉与人交久而敬澹而可亲于义当然未尝有所不尽一时王氏之盛汝玉汝嘉先后入翰林汝玉文名闻天下而士君子论行已有道盖于汝嘉无间言云汝嘉蒙恩赠其父为翰林侍讲承直郎母任生母黄皆为安人封其妻葛安人二男子节箎皆好学有立箎选永乐二十一年乡贡二女子皆有归一孙钦汝嘉没时春秋七十有二庶几可无遗憾者欤铭曰

介如石温如玉嗟君子镠不可复兮

○沈生墓志铭

生名潮翰林侍讲学士华亭沈公之冡孙永乐十九年十一月二十九日卒年十八内之为祖及母以下皆哭之恸外之为沈氏戚姻朋友而知生者皆走吊为之悼惜流涕呜呼生果不可多得哉生天禀端粹俉觧颖敏初入小学丧其父时学士公扈从在北京其叔教之授读数过辄能成诵学书辄有可观而教之事遵而行之未尝违居家孝友如成人虽家人不见其率易一言既出就外传日务自进盛暑雨雪不废数年学士公奉诏归方恸不复见冡子而见生如此更大慰喜遂以至北京益自策励从明经师昼夜自刀母忧其过勤数止之则退而潜为之病犹不辍盖病数月而卒既卒家人探其箧得所为五七言古体近体诗千余首四书尚书义累帙手录近代名人诗文及临写古法书尤多而其读书为文作字率有日程初皆未有知之者呜呼生于勤学慎行固天性欤一时士大夫子弟亦有如生者乎且生学士公所望承家而亢宗又生之父母其子男惟生一人今死矣岂独为生之不幸哉生父孟芹母高氏吉安府学教授士谦之孙学士公将归葬生于其乡求余铭余与学士公邻居十年实知生为之铭曰

玉毁于璞兰折于萌不及其成于嗟乎沈生

○故左春坊左赞善徐公墓志铭

永乐甲申春　诏简东宫官属时詹事春坊司经其长贰以廷臣兼之次简六科中书及太学郡县学官升而用之自太学升者两人博士天台徐善述好古升左司直郎助教郓城晁铸景范升右司直郎其学问之正操履之笃温厚而简静皆为缙绅君子所重以为辅臣之良也后十年景范年八十奉　命致事归好古升左赞善永乐己亥九月景范卒于家十月己亥好古亦卒于官盖搢绅君子又皆嗟咨悼伤老成之丧也好古一志儒者之学尤邃书经其讲说及作为经义皆精确非众所及少为郡学生已有声誉洪武中初行岁贡法首充贡入太学六馆之士皆推之祭酒宋讷严不可近独礼接好古岁余诏选太学生为州县教官好古为首授桂阳州学正赐勑符后丁父忧服阕改和州学正用荐升国子博士经其教者率有成尝预纂修翰林者累年考乡试者□考会试者二士服其公其在春坊一用所学进对之际简明质直必据正理故尤见礼遇而卒之日皇太子亲为文祭之极褒惜之意好古平居寡言其中所执确然未尝枉己徇外性澹泊寡交处家贫于于自足手一卷虽老不释可谓贞而绝俗者矣年六十有七而卒徐世家天台宋之亡其幼主趍庆元南奔元兵追之徐氏有为进义副尉者率乡兵扼关岭之险元兵不能度宋主得浮海去元兵既入天台徐氏无少长皆被害独乳媪负所乳儿脱走得全好古高祖也自高祖至其父皆业儒好古娶朱氏邑名家有妇德先卒子男二行衍女四长适翰林庶吉士永嘉王道次适同邑朱夔二未行孙男三光孝光奇光茂女一既卒之明年行衍奉柩归卜某月某日启其妣之竁而合葬焉先事以庶吉士叶颖所述行状请铭士奇初被征与好古同事翰林及其擢春坊又同寮相与二十年知之深矣为之铭曰

忠信以为车兮廉洁以为旟兮道乎平直之衢兮确乎不可以渝兮展乎君子之儒兮

○龙仁安墓志铭

龙氏故吾邑各族其先在宋有讳讷者自永新烟冈徙居邑西甘溪之上世畜巨赀而服诗书至登举淳佑四年进士为廉州推官及弟际为临江教授而声望益着教授仁安之几世祖也而自仁安之曾大父以下皆退伏不仕曾大父某大父某大某母彭氏仁安讳居自少务学问年十八出授徒里社为飬亲计县大夫起前国子学录萧执先生授诸生经又选仁安补诸生其学日益进矣卒白归飬其亲于事亲友诸弟皆尽其心于宗姻乡?缓急必赴辍有余济匮乏靡间于疏戚闲暇放意山水之间临清荫茂竟日忘返或稍出为远游务自敛闭喜为诗有永言集未尝□□人永乐癸卯十二月十三日以疾卒春秋□十有九娶汤氏子男五粲玑晅珌旦孙男九某某粲举□贡今为国子生闻讣缞绖奉翰林修□陈循所述事状诣余哭拜请葬铭将归而纳诸墓仁安于余所居东西相距仅半舍然生平乡里裁一再相见前二十六七年邂逅武昌挽余入舟酾酒脍□仁安性不饮而举六爵饮余不已夜半忘醉相与抵掌剧谭余戏之曰以子之材少自见绾银黄垂三组顾不易耶乃俛俛默默如此乎仁安亦冁然咲谓余曰子自恃其终于此乎居不足以晞子将子欲晞居亦易得耶怱忽如昨日语而仁安已矣嗟乎仁安岂有晞于余哉而余之欲晞仁安者仁安亦□足以知之乎铭曰

孰不于馗而游于艽孰不于昭而恬于幽莫之匹休亦孰与仇终之优优归妥乎斯丘

东里文集卷之十八







卷之十九

●东里文集卷之十九

墓志铭

◆墓志铭

故资善大夫兵部尚书张公墓志铭

陈思孝墓志铭

故少□吏部尚书赠特进光禄大夫太师谥忠定蹇公墓志铭

故资政大夫户部尚书郭公墓志铭

东阿知县贝君墓志铭

故翰林捡讨周君墓志铭

故太医士奇彦澄墓志铭

○故资善大夫兵部尚书张公墓志铭

公讳本字致中姓张氏山东东阿人曾祖钦祖诚考从善其先世见余所作其考墓志公洪武中自国子生擢杨州府江都知县升杨州知府遂升江西布政司左参政召为工部左侍郎坐累谪交址还为刑部右侍郎升南京兵部尚书兼都察院事召为行在兵部尚书兼太子宾客兼户部事公少勤学治毛氏诗为人直谅通敏有器识初在江都治其县有法豪猾敛肃虽上官素名悍暴者不得不扰江都之民安之太宗皇帝义兵及境卫府皆已归附公犹率民治守具母夫人曰此天命也可违天以祸人乎遂率民耆老诣军门朝内难平升知府进参政赐白金文绮是时江西唐琮在都司刘辰在布政司周观政为按察使三人皆负劲气不相下瑄观政尤纵私无忌惮事连军民者即各持说务己胜不复揆理有积滞数月不决者公至断断持正且温辞和气以导之久而三人者皆惟公言之听吏弊素甚公每事躬理吏无容奸声誉顿起远郡邑民事当贰佐躬临视者众或惮行辄自请行所过民多德之为工部职务丛脞旦暮在公悉心殚虑寖有条理在刑部奉命督北京河运至济宁而病　朝廷闻之遣中官挟医驰视并赐药及貂裘竣事还益持敬慎议狱必究情疑者处之率厚数发奸擿伏奇中而纪纲秩秩仁宗皇帝初嗣大位重南京根本之地曰张本特立不阿首进公南京兵部尚书兼都察院事明年被召入见言国家大计遂留行在兵部毅然以革弊举废为务皇上嗣位知公忠直可任所言多见听纳高煦反车驾亲征罪人既得命公抚辑其众而录其余党兵政久弊奸人以货脱伍籍而援平民实伍者远迩一辙公言于上择廷臣四出清理悉用厘正于厘正他弊尤多赐勑奖谕命兼太子宾客赐白金文绮鞍马遂命兼户部事户部政纪尤弛公夙夜不懈讲求其故蠲其积弊举其坠典凡上利　国家下利民生者靡不尽心事日益就绪宣德六年正月六日得疾又明日讣闻上深悼惜遣礼部尚书胡濙赐祭遣中官赐赙钞三万缗勑工部营丧葬户部复其家比葬复遣官赐祭卿大夫士之贤者皆走哭吊致奠祭又相与叹曰一世都高位享厚禄而□□国□□□事如张公者几人天胡夺张公之速哉公廉介有守其心未尝斯湏不在国事刚果嫉恶于治奸□□所宽假而礼贤敬儒尤厚春秋六十有五而卒卒之日家无余赀亦可以观其平素矣以公贵祖若考皆赠资善大夫兵部尚书祖妣李妣立皆赠夫人配王封夫人子男二璘环女二长嫁卢春次嫁祁庆孙男三承祖继宗如意保公葬以卒之岁某月某日墓在东阿先茔之次璘等以右通政徐琦所状事行来请铭余与公两京交好殆三十年又悉其江西之政盖琦知公不若余知之深也铭曰

崇秩重禄伟公与卿巍冠褒衣蝉联在庭孰如张公经国如家夙夜弗遑劳思孔多阿以益　上何以益下曰予时职其敢遑暇焯焯成绩在公多有倚注方隆公□下寿廉清之操公正之施贤人之丧善人之思

○陈思孝墓志铭

永乐甲申　诏吏部简士之能书者储翰林给廪禄使进其能将用之清密之地长乐陈登思孝以篆籕冣先至时吴中滕用亨待诏翰林工篆籕自视天下无愈己者且恃春秋高轻后进往往折屈之稠人广坐中思孝初至谨默谦下用亨连三日折之文渊阁六卿大臣皆在旁视不可耐思孝怡然从容进曰登幸辱在此亲教益愚陋愿有所质就用亨语之戾许叔重者十数事相辩难思孝道许氏说娓娓皆用亨素所忽者用亨乃始默默敛锋锷不复自矜大思孝声誉遂起时四明王尹实篆书檀名海内至考据精博亦推让思孝云思孝于六书本原精考详究志笃而力勤周秦以来二千年间其石刻有在而委弃山颠水厓荒芜瓦砾之墟者皆深求而必得之虽残缺剥落岁月氏名无可考然审度其出某代某人十率中七八其收畜之富盖欧阳文忠赵明诚之后所仅见也思孝初举才学为湖广罗田县丞数月改浙江兰溪丞月余又改江西浮梁丞所至视民如子务宽恤之而明决以革奸弊在浮梁时房安为江西按察使以严惮属吏独礼遇思孝岁余丁内艰去服阕遂选入翰林仍给县丞禄历十年擢中书舍人　朝廷大题扁率出其手而四方求者无虗日未尝有厌倦意又十年给告归归而疾作又四年还京还两月疾复作遂卒宣德戊申七月十五日也享年六十有七其为人博学谨礼耿介负直气是是非非率依义不肯阴阿假借虽屡以是召怨不悔虽贫薄而勇于为义曰人道当然也其先居光之固始唐季从王审知入闽家福唐之玉融数世徙长乐宋福清今世荣思孝高祖也曾祖宗振祖嗣朋父仲进洪武中历宜阳韩城两县丞升江山知县皆有宪政江山民尤德之母某氏其配高氏先卒其子男二中旉同甫女一嫁兵汝中孙男一维祯女四思孝所□心六书今得其传者吏部郎中旴江程南云于是中旉奉史官陈叔刚所具状介南云求余为铭将归而纳诸墓余雅厚思孝义不可辞铭曰

六书之教周典传史籕所作时同文逮于奉斯古尚存邈趍简便降隶分东都沿晋骛草真转□□□失木根唐氷后古稽前闻后有作者□余□思孝之作泝探源奇□密义穷寒温涵积而放波澜翻落手挥霍风雨奔□金屈铁□兴璠雄浑杰特时绝伦大书深刻盘绣云呜呼思孝今九□有愇其着垂不刊

○故少□吏部尚书赠特进光禄大夫太师谥忠定蹇公墓志铭

宣德十年正月十有五日少师吏部尚书蹇公薨于位先四日以疾闻上遣太监范弘以医来视赐钞万缗明日范太监以众医偕来又明日疾革范复来问所欲言对曰陛下初嗣大宝义独寡佑不能效分寸禆益然区区犬马之诚所望于　圣明者惟敬守洪武成宪始终不渝耳言已而绝讣闻　丄深悼叹属时　国有大事悉停诸祀特赐钞万缗勑工部治丧葬赠公特进光禄大夫太师谥忠定遣某官某赐祭而官其长子英莫等奉□归葬有日求余为铭余与公同　朝三十有五年而事仁宗皇帝自登储至大位始终皆陪公公　国家老成人所以启益士奇盖□不致辞蹇氏世家重庆之巴县宋以来多显仕自公高曾而下始隐居不出曾□□□□□□□□□妣雍氏考源□妣胡氏继罗氏以公□□□□相□皆荣禄大夫少师吏部尚书曾祖妣□妣□皆夫人公讳义字宜之生而岐嶷长端重不好□而嗜学弗懈始从里社师中书左丞殷哲时为郡守一见果也引充郡学弟子员语其师曰是儿将来远到非吾所及当成就之而公不烦程督日益有进洪武甲子中四川乡试明年中礼部会试廷试赐同进士出身擢中书舍人授征事郎见重太祖高皇帝每前奏事率称　旨而数见奖赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驿归盖特恩云服阕仍旧职满三载吏部奏当调特命终九载朝夕左右凡机密文字必以付公而小心敬慎久而愈笃建文中升吏部右侍郎授嘉议大夫太宗文皇帝入正大统转左侍郎数月升吏部尚书授资善大夫时政令制度有非洪武之旧者诏悉复之公从容为上言损益贵适时宜间举数事陈说本末上皇帝以公忠实悉从其言小人有谮公不忘建文者赖　上圣明不听有除官不得善地诉公不公者上皆斥之永乐二年册仁宗皇帝为皇太子命公为詹事时师传皆以勋臣兼之而辅导贵任文臣詹事盖元僚也上欲有谕皇太子率谕詹事往导意公亦委曲周悉皇太子尤爱重公所言靡不信用满三载升资政大夫七年　车驾廵守北京命　皇太子监国□□□务惟诸王及远夷有奏请诣行在余悉启间处分公熟于典故达于政体孜孜无倦不动声色而事赖以济赐诰以其官秩封赠二代满九载赐勑有秉心正直及淳良笃实禆益国家之褒数奉命兼礼部事虽职务填委处之■〈衤谷〉如十七年丁父丧归上及皇太子皆遣官赐祭　皇太子赠赙尤厚有诏起复公诣北京谢上慰劳再三赐钞千缗遣中官护送归南京明年从皇太子朝北京遂命公廵抚直隶应天等府州问兵民休戚及文武吏之贤否而升黜之公谓　国家多事之际悉以法绳吏人将不胜特出其太甚者数人余多见宽假而兵民利弊当建革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅又进少师赐师傅之臣银章各一其文曰绳愆紏缪公首被赐上谕之曰朕有过举乡即具疏用此封识进来盖望公等匡直也继赐诰授荣禄大未封赠三代及妻于公数人诰词上特增曰勿谓崇高而难入勿以有所从违而□□□□□公等□□切也又念公侍从监国旧劳特制蹇忠贞即赐□□赐勑有以善翊君劳心焦思二十余年夷险□□□褒时修太宗皇帝实□□公监修宣宗皇帝嗣位一切政议属公数人如仁考之初继奉命监修仁宗皇帝实录书成赐白金文绮鞍马扈从征庶人高煦还宠赉尤厚复从辎边既还以公年老不欲烦以有司之务赐勑曰卿事祖宗积效勤诚朕嗣统以来尤资赞辅夙夜在念图善始终盖以卿春秋高尚典剧司优老待贤礼非攸当况师保之重寅亮为职不烦庶政乃副倚毗可辍吏部之务朝夕在朕左右相与讨论至理共宁邦家其专精神审思虑益致嘉猷用称眷倚老成之意继赐银章一其文曰忠厚宽弘盖以褒德云赐新第于文明门内宠锡洊加吏部言公历少师九载降勑褒谕仍赐宴礼部是岁生旦赐钞万缗厩马一匹今上嗣大位之日赐白金文绮是夕斋宿于公得疾越玉日竟不起享年七十有三公为人沈深质实和厚简静内有孝友之行事君有诚处人有量无所拂□未尝轻涉一语伤物至于议法亦不苟为包含必归正历事五朝凡五十年所履坦坦无一日颠踬之忧退朝之暇手不释卷贵而能谦富而能约上前所言未尝退以语人盖天下有阴被其利者矣士奇尝窃论之鲁简肃之忠实不欺李文正之不为伤人害物张忠定之不饰□好传献简之遇人以诚范忠文之不设城府公盖□有之矣元配刘氏继张氏皆封夫人子男四长英次芳次芸次荃英荃皆尚宝司丞荃先卒女二长适马骏次适李成孙男四霖震沾露女一公之葬以薨之岁某月日墓在巴县某乡某原先茔之次铭曰

节乎蜀山浩乎蜀川孕精毓灵挺生伟人温中穆外履夷蹈素　皇明丽天奋跃自下在帝左右秉恭与诚掌帝之制播告四方进贰天官遂职冢宰简用俊良往兴至理　帝命洊隆俾辅　圣储陈厥谋谟圣□弗俞四纪在廷三翼升御肃肃师臣秉王之度一念□仁永矢不渝寅畏小心保终犹初阴利逮人人□□觉惟　帝昭明褒诏有数呜呼忠定维国□□□□□遗翼我　圣明生荣死哀死且不朽昭德刊辞永告尔后

○故资政大夫户部尚书郭公墓志铭

宣德六年四月十一日资政大夫行在户部尚书棠邑郭公卒计闻上悍叹赐祭命有司给舟归丧且营葬事公讳敦字仲厚姓郭氏其先自太原交城徙东昌棠邑祖讳忠妣石氏考讳政宽妣侯氏继马氏郭世有善德公自幼疑重端谨稍长游乡校日勤讲习已卓卓出伦辈洪武癸酉以诗经中山东乡试会试下第后擢户部广西清吏司主事岁余有贤声升衢州知府下车咨民隐蠲弊兴利修学政务教化崇儒术礼贤行以表劝其民□恤无告郡俗贫死不能葬者焚尸沉之公相城东得废地百余亩傍曰义阡令民贫死者悉葬是又为约教民有悉相资助民利赖之尝岁早公斋沐致祷雨立降沾足瑝入境为灾公自为文檄城隍神是夕大雨雷电□尽死凡所祷辄应城西有淫祠岁四月军民男女□谒祭祠下讙哗若□公禁上之已而得风弦疾吏民争劝能禁弗听疾亦廖同寮有私取民财者公虽不面斥而义形于色其人顿首□□□待之如初属邑吏争濯磨自效公退所谋诸心发诸言未尝不在民事所秉正直襟宇坦明□言出而民信今出而民从不俟程督庶务毕举舍内蚕箔尝有丛丝类织成鞶带修广适度郡人谓公仁政之应在衢七年政化大行坐累征诣京师耆老数百人伏关奏乞留理官执不可耆老皆涕泣而退后廷臣有言公廉正不阿者名为监察御史升河南布政司左参政无几调陕西以公务留京师今礼部尚书胡公言其行于太宗皇帝曰郭郭有大臣体宜在左右即日召见以病弗克入遂遣御医视疾疾愈入谢奖劳再三赐钞袭衣明日升礼部右□郎兼太仆寺卿仁宗皇帝临御进□部左侍郎兼詹事府少詹事赐诰以其官赠祖若考而赠其祖妣妣皆淑人赠故室李封继室林亦淑人宣德二年升户部尚书命□□西岁余召还在户部无敢一毫干以私者未几得疾上闻之命太医往视数日竟不起春秋六十有二□人纯实温雅事亲爱敬兼至隆寒盛暑不懈闺门之内仪度清肃声色未尝留耳目公暇手不释卷私□无惰容居官刚正人莫能夺所至整饬纲纪尽诚□恤不徐不亟吏畏民怀氷糵之操无逊古人虽官列六卿泊然布素身没之日家无余赀岂非笃行君子者乎子男五祺祯禧禋佑女一适肥乡佑县杨翱孙男女皆六于是诸孤奉卫府长史金寔所状事行介礼部尚书胡公求葬铭噫为行如公铭其何愧铭曰

君子之德惟正故直惟公故愿惟澹故适于道之迪于民之恻嗟乎郭公允备众好嗟乎斯铭无愧有道

○东阿知县贝君墓志铭

宣德元年十一月廿一日东阿知县上虞贝秉彛卒自寮属下暨史胥邑之耆老皆会哭至恸自邑至于远乡民男女老壮素服奔走哭拜县门之外者日数百人于是其家无一缗之蓄其僚以下相与出赀治棺敛毕东阿之民皆欲挽留葬之而其子不可曰幸奉治命必还祔葬于乡先茔其敢违哉于是东阿之民相率致语于兵部尚书张公曰自贝大夫治吾邑吾邑之人旦作暮息各趍其所务无沦于迟惰壮者以时给徭赋老而弱者佚于家争夺之风息长少之分明无悍吏猾胥之迹及门岁未尝有水旱疫疠之忧皆贝大夫患化所被也安得复有若人者而为□邑哉今将归葬矣公出吾东阿而贵显于时必能□显人为贝大夫不朽之图亦庶几释吾侪之惓惓也公以告士奇士奇虽与秉彛平生一再邂逅然尝过东阿目睹甚民所以爱戴之者矣夫生而爱戴之没而惓惓欲图其不朽即古循吏何过焉遂诺之明日公以秉彛之子益来请文刻幽堂之石按翰林侍读李时勉状贝氏其先河南祥符人宋秘书少监守亮从高宗南渡始家上虞四世至建康军佥判钦世生广德军教授袭庆又四世至无医学教谕文忠秉彛曾祖也祖元凯父肃秉彛讳恒以字行自幼有志卓立好学不倦稍长丧其父能谨于礼而奉飬祖及母及抚诸小弱弟咸尽其心以诗经举永乐甲申赐苐二甲进士出身初授湖广邵阳知县县僻而俗险前之名能治者率以严秉彛宽驭之而导以礼义其民感化相戒毋贻羞贤令于利一芬不苟取岁余以祖丧去官寮佐以下致赙赠悉郄之而使民不忍其去有流涕者祖丧未终继丧母谨葬祭之礼一如丧父朖阕改东阿知县东阿当南北要冲素苦过使往还共给之费秉彛规措有方物具而不扰簿有挟私怨缘饰人死罪者秉彛曰盍以直报之簿愧而止邻邑盗刧人匿其赃古冢中冢傍耕民得之而觧后被刧□识其故物执民许官民不胜考掠竟引伏秉彛□□疑之然非其所当理不得有为会有商人过东阿被盗来诉秉彛并邻邑盗事以檄城隍神而严督机察兵大□数日获三十余盗邻邑刧盗皆在耕民得免冤死民有兄弟争竞相告者晓以大义使退而思之兄弟皆悔谢乞归改过狱有杀人贼未决而两目俱盲秉彛就审之视其容色若甚戚焉者问岂有冤乎贼曰罪诚当死无所冤但忧身死即宗祀无继遂命其妻入侍疾后贼死而妻有子尝岁旱躬祷之雨立至间蝗引咎自责蝗遽散岁屡丰建议于朝请平耀为预备计从之仍下其议旁近州县通行之祀典坛庙及学舍久毁于兵前之为县者率苟且行事秉彛率丞簿出奉以倡邑人咸作新之有暇诣学进诸生与之讲说是正所业而月日程之令乡社皆立学时循行田间观民艺获以验勤惰邑西南有泺春夏潦水无所泄泛溢漫衍近泺之民恒废耕秉彛相地将开渠纳诸戈清河而召民役之与其佐议簿持不可曰法不得擅役民秉彛曰以利之也有罪请独加我不相及渠成得沃壤数千亩耕之卒亦无事旁邑流徙来归者甚众绥抚如子　车驾征北虏命河南山东西民丁随军供馈饷郡邑各遣官率之惮行者往往为规避计秉彛毅然曰天子亲征臣下可避劳耶即治装就道民闻令行皆忻跃以从动息饮食与民同甘苦讫师旋东阿无一人失所者在官虽小物必思以及民营缮有余弃废铁败皮朽索故纸之类悉存之工匠闲暇令煮皮为胶铸铁为杵捣纸索为穣贮之库会　车驾廵幸北京勑使督建所次席殿所贮悉济急用而民不费有荐其廉公明大体堪任风宪者征命已下县耆老百余人诣　阙乞留从之九载考绩上京师时仁庙监国知其在东阿得民心特升秩正六品俾复任民闻秉彛复来踊跃迎拜数十里尝坐累罚役京师时有令官役满即复任民竞趍代其役凡三罚后民三代之不厌而愈力其得人如此秉彛和厚泺易于物无忤而执守甚坚善饮酒既仕遂疏之勤于公务日中而食夜二鼓而寐盛寒暑不自逸率为常所著有文集若干卷其卒年五十有七娶张氏继陆氏子男四益锡举循女三皆幼孙男四呜呼古之贤长民其民思慕之不已者多见于祠祀祠祀盖有不及百年而废者矣如东阿之民于秉彛必欲托诸不朽此其用意岂朝夕之谓哉为之铭曰

桐乡之祀廉爱以施蜀郡之祠兴学以治贝君为阿二者兼有民用不忘视古有厚史氏之铭从民志也后之长民庶其有跂也

○故翰林捡讨周君墓志铭

君子之仕也食其禄则思任其事虽位庳不敢忽宋韩魏公登高科而滞筦库未尝苟且职事徙开封推官理事不倦暑月汗流浃背当时已知其公辅器盖贤者事君无不皆然今士之不乐捡束者往往目勤职为流俗甚至词垣翰苑以文事为职亦有放旷散逸以自高者士奇入翰林三十年同官之能勤其职余素所知者周维翰其一焉维翰初为典籍天下古今载籍皆储文渊阁岁久卷帙殽乱简编坏折维翰积其劳勤寒暑不懈理殽修坏盖再岁完整秩然同官时惟陈寿克助维翰他典籍不及也近岁翰林奉诏修　两朝实录维翰以捡讨为纂修简牍浩繁考阅纂述维翰所分治特丛脞其事加倍同列而单心穷力无几微厌怠意书垂成维翰病病且困犹日在念虑既剧犹问史成何如言不及他事而卒维翰之卒也家贫同官相率出赙归其丧于是其孤以礼部祠祭郎中郑复言所具事状乞葬铭周鄞世儒家曾祖讳允升元青田县学谕祖讳道宁奉化州学正考讳原宗赠翰林捡讨妣朱赠孺人维翰讳翰自少聡敏嗜学长益该博能文章永乐三年中浙江乡试明年会试礼部中副榜当授教官不就会　车驾临太学献赋称　旨□诏礼部所选副榜士就廷覆试擢翰居首遂奉　命进学翰林预修永乐大典七年除翰林典籍授迪功佐郎历三考升捡讨授役仕郎维翰性和易惇孝友服用俭质能推所有以济穷乏善文际不吝□过□数学论人吉凶寿天数奇中其平生所作诗文累帙其卒以宜□四年八月十一日享年六十有四其葬以卒之岁某月某日其配史氏宋忠定王六世孙封孺人子男二□齐女二长已卒次嫁王冬孙男三勤慎某铭曰

为臣之义敬事为大凡古之人夙夜匪懈嗟嗟维翰克勤克励我铭其藏亦励有位

○故太医士奇彦澄墓志铭

医者圣人以□民于夭死所谓仁术也近世业医而能察于阴阳表里虗实脉证之故者鲜矣或千百有什一其庶几焉则又视报之多寘重轻而厚薄其施于是民不幸而死于昧医者什七八死于贪医者什二三其有遇夫精斯术久□心圣人济民之心以施之者盖亦幸矣余中岁多疾始患背疽因故太医院使蒋用文得何彦澄药之而愈后数有他疾皆彦澄药之愈不特余也家之长幼内外有疾亦皆彦澄药之愈又不特余之家也凡余之亲交有疾走彦澄无弗愈者即彦澄曰不治虽屡更他医卒不治彦澄于医不专名一科自伤寒诸证至子小儿带下诸疡皆有造诣而其心一以惠济为务名其治药之室曰皆春有求者皆趍赴之不以寒暑风雨蚤莫稍缓皆未尝责报遇窭者辄曰此世所共矜恤者我其可后儒者辄曰此世所重道德人也我当敬事□虽或□致报未尝取一豪故卒之目家无余赀而公卿大夫争致赙奠之之之厚者皆往哭吊而问阎行道悲恸相属盖平素受其施者皆以遇之为幸及其卒也虽为彦澄戚其亦为己而戚之也彦澄讳渊以字行镇江丹徒人先世见余所为其父墓志彦澄襟宇和易洒落慎行如处女永乐中以名医徼隶太医□院使以下咸重之尤见重于仁庙屡欲官之辄以事不果彦澄忹不为意其长官□举为藩府良医者力辞独宝重所得行庙赐书数十纸□□壁一日愿其家人言日者谓我今岁所直五行不利无几得微疾数日卒于北京宣德七年三月六日也享年六十有一娶君子男三儁仪伦孙男若干儁伦自乡奔父丧归葬于是学士大夫或为文或为哀挽之诗余于彦澄□厚为着葬铭铭曰

世有何彦澄固知遇之之难世无何彦澄宜惝惘而悲叹遂乎其业之精悫乎其存之厚嗟若之□兮曷不臻子遐寿

东里文集卷之十九







卷之二十

●东里文集卷之二十

墓志铭

◆墓志铭

孝子曾先生改葬志铭

思贻先生杨君墓志铭

梁记善墓志铭

故工部营缮司主事刘君墓志铭

太子少保礼部尚书兼　武英殿大学士赠荣禄大夫少保谥文靖金公墓志铭

故汝宁府通判詹君墓志铭

○孝子曾先生改葬志铭

泰和有孝子曰曾元友先生没而葬五十有八年矣其子愚将改葬寓书北京曰先人初葬不肖孤方髫齓不能请铭于先辈君子甫冠而坐累谪西川数十年幸老罢归又幸得吉壤将改葬先人如又不请铭不孝莫大矣然先辈君子沦谢已尽今婣戚中知先人者惟子遂视所述事状曰必无辞呜呼士奇外祖母曾孺人先生女兄也士奇幼孤先生以外祖母怜爱之故时过抚问又时遣人抱至其家亲着膝上啖以糗饵教诵古人诗成诵辄喜动颜色士奇恒着于心不敢忘铭其敢辞按曾氏自团练使某由金陵徙泰和始居邑西之文溪以儒传家代有仕者至梅伯宋举进士绍兴府同知析居岳家巷子怀可元袁州踟儒学教授学者称鸥江先生子思立笃学不仕学者称竹间先生子三男一女男龙友益友季即元友先生女归陈静得先生先夫人父母也元友先生讳鼎元友其字晚更字有实孝友之行出于天性自幼服劳奉飬恒先诸兄元季红巾寇猝掠泰和先生独负老母出走寇追及欲刼之去跪陈母老无共飬者寇怒挥刀将杀其母先生以身翼蔽母寇益怒连数刀斫先生顶肩及足血流于地而抱母不舍寇帅踵后至悯之命从者以其母子入营给米肉且敷善药数日创愈予资遣人护送出时兵祸日甚奉母窜伏山谷甘旨恒充未几江西行省参政全普庵撒理辟为濂溪书院学正遂迎母就飬全死奉母归先庐既废于兵县尉杨某为构室数楹居之榜曰曾孝子庐母没哀毁而尽力丧葬江西内附吴去疾知州事辟典税课州人誉其廉平洪武三年改州为县侍御史刘昭先知县事以明经举引疾辞八年知县郝思让建社学于城内外教民俊秀朔望躬视督劝礼致明师十人以先生为首馆下生后多成名以升先生眉宇秀朗面洁白如玉仪度伟然博学强记而专礼经工诗擅八分书范金为小印章浑然古意占筮精康节数尝奇中盖春秋五十有八生元延佑辛酉八月廿二日没于洪武戊午五月廿九日元配邓氏继胡氏子男二愚顽皆胡出顽蚤卒孙男三沆浚涂深蚤卒曾孙男四镃鉴锡锐玄孙一斆改葬以某年某月某日墓在某乡某山之原铭曰装偕行众谓彦声后至可不行彦声不可则相率助道里费彦声曰铎乃用是烦劳诸君耶一谢郄之处事公恕监官有挟前辈数与为异同者彦声面折之以大义卒怗服春秋释奠先师制用翰林国子官四员分献翰林献位故在左后有易之及彦声行事卒辨而复之于内有孝友之行一弟笃爱之弟死哀恸既葬其乡县山之原顾其子昕曰他日葬我必于此吾兄弟生死不违也为人耿介伉直无崖岸表里一致临义执言侃侃无所顾避不为外饰自奉俭薄虽贵不变与人交必诚必尽遇危急必济之在京师直所居道侧洿池中尝冬夜有冻溺者闻而遽出之几毙矣易其衣予饮食及药久乃蘓所为类此皆未尝自言闲暇读书鼓琴以自适所居据山林之胜尝名其书室曰梅岩后遂以为号永乐二十一年六月初六日以疾卒于官享年五十有八娶郑氏子男二昕旺女二长嫁林浩次嫁陈禂孙男三绳绎纯其卒之明年昕始克闻讣自长乐走北京奉丧归葬县山合于弟之竁遂奉翰林修撰李骐所具事状并介李君求余铭呜呼彦声余考会试所取士也又同处翰林十年相好厚而相知深宜其以求于余也铭曰

马氏之乡有湖洋洋□□□□马氏之祥昔也其□兄弟联登今也其兆彦□□□嗟嗟彦声允直而刚曷其奋兴弗施之闳嗟□□□奄归以藏其垂弗泯史氏有铭

○思贻先生杨君墓志铭

先生讳肇字仲基一字伯开思贻者所居堂名乡里因以号先生焉杨氏之先出关西唐末由长安徙杭宋又徙吉又向吉水之杨庄徙西昌自徙西昌至先生十有五世曾祖讳景行元延佑乙卯进士官至翰林待制洪熙中赠少傅兼　华盖殿大学士元史有传妣弘农郡君严继高皆赠夫人祖讳介清江县主簿妣项考讳章妣萧先生其仲子也其幼时主簿公特异视之曰此儿寿福过吾辈远矣稍长为从公彦中后而孤贫能额额卓立负直气非其道不肯苟屈下弱冠从学季公益民于贑时诏守令举贤才贑守邹交并举先生叔侄送诣江西行省先生以学未至辞参政端公曰仕优可学也固辞乃听既归属兵乱初定亲戚之仅存者皆散徙远邑先庐悉毁园田为豪奴奸仆所侵敓无遗先生孑孑勤力仅复什一二而累世坟墓久未有展省榛芜莽苍中或迷不可□□诚先徧咨遗老□荒薙荟悉求得焉而率子弟□时谒拜惟谨买田墓下以供祀事即故址作室复先人之旧日以教子读书为切务曰此吾祖宗所用植身遗后者岂当至我遂废也盖先生所存心靡事不以承先为重监察御史过西昌举先生训导又固辞永乐中其弟及子皆官翰林先生喜尝三至京师皆留数月父子兄弟极欢而后归归必留规益曰勉自效以称　国恩且光我先人我老死丘园瞑目焉先生幼罹兵乱备极艰苦既冠而乱定拮据劳瘁用造室家自是脱危履安遂其生意而至于老死未尝一日忘　国家太平之泽性刚果遇事是是非非不肯脂韦媕婀以避怨尤以是乡后进率严惮之邑大夫岁举乡饮必宾礼先生先生生元至正己丑正月十六日卒于宜德癸丑三月十三日春秋八十有五娶康子男五长相永□甲申进士翰林庶吉士刑部浙江清吏司主事先卒次旅为从弟仲殷后次弼为族弟仲冈后新授吴江县学训导决□为兄伯威后次艮女一嫁萧诵孙男十四奕奂某某女若干曾孙男若干士奇先生再从弟也自幼至老相笃恭爱盖六七十年如一日世之同产者或莫逮也先生老且病无他念独念不得复一见士奇与人言辄流涕士奇盖同此心也顾受　国厚恩未敢急其私今竟负吾兄矣呜呼恸哉闻讣之后五日忍恸述其平生大槩为铭将使其子镵石而纳诸墓铭曰

杨氏之宗故望于邦世否而隳一线之微艰而振之自我思贻呜呼思贻崇孝之道躬践以适介寿于耄吉壤在原有子有孙述行有文世续勿谖

○梁记善墓志铭

宣德甲寅七月丙子朔鲁府纪善梁本之卒于官本之初病　王日遣医赐药既卒赐棺及赙为文遣官祭之于是其子□将奉衬归葬泰和某乡某原具状求余为铭梁杨世婚婣家本之之考畦乐先生妣陈安人及兄用之皆余铭其葬矣今于本之又义不可固辞梁氏先世已见其父兄铭文本之讳混以字行晚号坦庵自幼嗜学始从其父兄稍长出就乡先生质疑请益弱冠即穷日夜研钻传注力求诸古人不畅不止遂贯通四书及诗书二经乡之号前辈者或不及也瑞州府学聘训导瑞学久阙师士习庳陋本之力作新之饬其学者曰人皆可为尧舜夫学则圣贤可至不学则陷没为庸下人若之可甘自弃也旦暮躬率励之为之讲说敷析鬯达学者始有悟入日进其功不能自己旁邑之学者来从加多自是大比瑞之士彬彬出矣九年升溧阳县学教谕溧阳学亦久弛本之笃于教不减在瑞数年其学者勃兴如瑞未满九年父丧服阕改纳溪县学纳溪士习尤陋亦尽力作新学者稍知向方旁邑学者亦有来从　蜀献王闻其贤奏举为纪善　献王崇儒重士作宝贤堂日引官属之贤而有文者讨论古义或命题试文章以适而尽出府中书籍资之由是其官属学识皆进而本之尤杰出本之临事论议侃侃尽公道甚见奖重虽小人有不便不为动　蜀僖王嗣立重其尽诚辅导尝致白金文绮为其母安人寿母丧服阕改鲁府纪善　僖王复因使存问赐白金等物在　鲁府五年卒春秋六十有五本之事父母孝父母安之敬事其兄抚其兄子厚惇睦族婣伯舅之子赏少孤贫陈安人甚怜之命二子教之本之赴瑞州遂以赏及其从孤弟泂偕行旦莫督励其学后赏泂皆举进士去赏卒其孤甚贫以子妻之凡此皆孝之推也为人刚方公直是是非非不肯苟徇平居未尝一枉已干谒有司凡赈鳏寡恤死丧无厌倦意为文章典则绪其可便安私舍哉其达于大体类此年已踰耄耳目聪明神宇湛然卒于永乐二十年十月二十四日春秋九十有五子男三长立次本自太学生累官拜工部侍郎改刑部侍郎有守有为卓然名卿次宜女一适潘孙男十有一人瑛■〈王朋〉琫璘珷瓘环瓒瑄瑾瓛女八人长适卢次适秦次适郝次适李次适祁余在室曾孙男十人女二人立本宜卜日启父之墓而奉母柩合葬张公之葬故未有铭至是本具述行事属士奇铭士奇与侍郎同朝久且相知前年过东阿又尝升堂拜其母夫人谊不敢辞故叙而铭之铭曰

伟矣张公闳毅而通弗显于庸不系其逢有贤厥配允笃于孝亦明以肃笃子之教繇郡历藩秉宪在廷直方洁清无忝所生欝欝崇丘乃奉合藏双璧下潜永扬辉光

○故工部营缮司主事刘君墓志铭

永乐二十二年工部营缮清吏司主事刘季箎卒于官其孤绅寅奉事状介吏部郎中陈叔刚请为幽堂之铭将归葬焉君为刑部侍郎时尝监修永乐大典于文渊阁与余常相聚有知契故不得辞按状刘氏其先汴人宋建炎初某官某扈从南渡遂官余姚其子孙业儒亦代有仕者至讳某为丹阳书院山长尝考浙江乡试其祖也讳某为慈溪县儒学教谕门人私谥中肃先生其父也母张氏君讳韶字季箎以字行自幼端静喜学问为父母所爱既承其家训长而进学乡先生宋玄僖王孟晹之门刻苦自励二先生咸器重之登洪武甲戌进士第授行人司行人时重行人之选非进士不授凡方岳大臣率出此君为之一以所学不肯苟尝持节使云南四川朝鲜所至宣上德达民隐馈赆一毫无所受事闻赐钞袭衣丁丑升陕西布政司左参政先是陕有逋赋民积岁不能输有司峻刑督之君至慨然曰民困故不能输为之父母又忍峻刑督之耶与其寮谋分行郡县觧其絷缓其期劳来绥辑而从容劝诱焉民皆感激思奋曰是赤子矜念我我可不戮力以累仁人奔走假货以输无几毕完陕不产碙砂而岁有课额民窘不能偿至或偾其家者君为奏罢之洪渠水溢为民患躬行视之为设法治堰民赖以安盖凡可以利民者率尽心焉华有郭子仪祠已坏过之叹曰此崇德教民之务何可忽督令丞修葺之凡所过祠宇有关风化而坏者必风郡县葺理之其违政体槩类此在陕四年可书之绩尚多被召为刑部左侍郎尤恳恳重民命平反具狱数事陕平民王某为强盗所引逮至而所引者已伏法不能自白君察其冤召所引者之妻子使识之而听其记竟得实王免于诬有典守钱谷而亏兑者既被逮则援引千余人同罪君廉知其诬卒辨所诬引者释之河阳逆旅夜有朱赵二人异室而宿朱怨家后追至杀之而误中赵朱实不知天未明行十数里逆旅主人疑朱杀之追执送官鞫讯考掠朱不胜遂诬服不敢求辩君独曰是偶邂逅相聚非素有负且计其装非有图也特缓其狱遣人密察之无几有司竟得杀赵者而朱以缓狱不死杨州民胡氏夜有贼入其室杀人而遗刀尸傍旦视之柄有邻家苏氏私识官捕鞫苏苏曰家失此刀之矣不服既备极诸刑竟诬服君潜使人怀刀往察其邻一童子识之曰我家物也遂得贼而释苏盖其理刑一以求生为务永乐乙酉　朝廷广召文儒纂修大典命太子少师姚广孝礼部尚书郑赐监修而择六卿之贰有文学者一人为之副遂以命君讨论裁处人多服之书成受厚赐庚寅坐失出罪人左迁两淮塩运副使未行复留丁酉改工部营缮主事躬勤治职未尝以崇庳为意壬寅得痹疾明年正月某日卒享年六十有一君为人清素虽历显要而泊然自持居家敦孝友之行接人有谦让之节雍容雅度有犯不校闲暇手不释卷治经长于春秋喜吟咏冲澹优柔有陶靖节韦剌史之趣所著文集若干卷藏于家娶潘氏子男四绅寅辰复辰中永乐庚子顺天府乡试先君一年卒女二长适安远县学训导擢佐次尚幼君之葬以洪熙元年正月八日其墓在其邑某乡先陇玉烛之原铭曰

学有以用于世才有以达其志得失无所怍乎内勒铭其藏垂休永代

○太子少保礼部尚书兼　武英殿大学士赠荣禄大夫少保谥文靖金公墓志铭

太子少保礼部尚书兼　武英殿大学士金公以宣德六年十二月十六日卒讣闻上嗟悼甚至赠荣禄大夫少保谥文靖命礼部尚书胡濙赐祭又命自丧至祥禫皆遣官祭　勑有司治丧葬百需所以褒宠之厚且备矣公讳善字幼孜以字行其先世见余所作其考雪崖先生神道之碑公自幼嗜学问内承家训之笃长从前进士聂铉先生受春秋经得其微旨中进士乙科授户科给事中太宗皇帝初临御注意文学士改翰林捡讨居无几简翰林之臣七人处之内阁付以密务而两制悉归焉七人者庐陵觧大绅胡光大永嘉黄宗豫南昌胡若思建安杨勉仁公与士奇也数月皆升官公为侍讲授承德郎仁宗皇帝在东宫时翰林春坊司经局之臣日讲经史公专说春秋敷析简明　睿旨称善遂命纂十二公事作春秋要旨三卷以进永乐五年升右春坊右谕德仍兼侍讲授奉训大夫七年　车驾廵狩北京公与光大勉仁同扈从八年扈从北征冬还南京升奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从廵北京从征北虏十二年复从北征升翰林学士仍兼谕德修五经四书性理大全为総裁官授奉议大夫十四年还南京明年扈从廵北京预修太祖皇帝实录十八年升文渊阁大学士仍兼翰林学士二十年扈从北征二十二年复从征北既旋师中道　宫车晏驾初丧至敛皆勉仁与公据礼行之既而勉仁先驰归报道中之仪皆咨公而行仁庙嗣位进户部右侍郎仍兼文渊阁大学士翰林学士踰月升太子少保兼武英殿大学士专典内制赐大臣五人银图书其文曰绳愆紏缪盖以匡直勉之公其一也奉　命持节册封赵王妃及封梁王洪熙改元命兼礼部尚书三俸并支大臣兼三俸者惟勉仁与公两人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘封继室屠皆夫人以法司论死罪多冤抑命自今临决必会大学士三人同审而公预焉　诏百官有亲违离三年以上者听给告归省公首奉归省母盖前此百司职务填委无敢言私至是公首奉　诏赐赉甚厚是岁丁太夫人忧上嗣位诏修　两朝实录起公为总裁官明年奉命持节之宁夏册封安化真宁二王妃历河南关东西之境吊览周秦汉唐以来遗墟故址悉见赋咏所过兵民休戚既还具言于上实录成赐金织袭衣文绮白金鞍马是岁扈从廵边至宣府而还岁余得疾上遣大医院官视疗数月竟不起春秋六十有四公为人简易沉默温■〈衤谷〉有容居家敦孝友之行既仕事上以诚持论□正扈从北征时道中士卒有惫者太宗皇帝知之以问羣臣羣臣未有对公直对宜遂班师凡于公务致勤不倦处同寮能让于人泛爱无忤其学该博文章和平宽厚类其德性四方求者无虗日靡不酬应得其一篇一咏者皆宝重之书兼工真行尝考会试者一读廷试卷者四不伐善不骛名初升学士宠赉日加即以盛满为戒名其燕处之居曰退庵疾革士奇与勉仁问之有何言公言受国重恩上无所益　朝廷下无所益生民何言傍或启之请身后之泽者公正色曰君子所耻讫终清明未尝词组涉乱既卒自公侯六卿暨诸同之长皆哭吊奠祭士无贤愚皆有丧善人之叹呜呼儒者际遇始终光荣如公一世其几何人公之所存盖无忝矣子男五长昭伯宣德二年进士次武伯坚伯文伯寿伯女五皆有归孙男六女三公葬以卒之明年某月日墓在某县某乡某原铭曰

玉笥□巍金州湛澄公生其问萃龢挺英宾兴贤能济济偕至青萍出匣淬砺初试六御乘时登庸玉署清邃崇严参典密务恪勤夙夕小心寅恭于狩于征龙旗率从上承蕳知履坦平平鹍游沧溟鹏翱九天历事三圣敬终犹始不竞不絿有誉无毁方简大册天府所藏崇碑厚碣敷在四方谦退之存易箦不贰呜呼文靖可式有位

○故汝宁府通判詹君墓志铭

洪武九年汝宁府通判姑孰詹君以疾闻得赐归道经新蔡卒遂葬新蔡龙潭之侧至永乐十年子恩为开封府学训导以公事过新蔡将启其墓归葬求墓不可得询诸傍近盖河决其地已久徙见波涛渺漫也盖距葬时三十有七年恩恸先人体魄之罹于不幸也将取古人葬衣冠之义为墓庶以系其后人之思又以为葬必有铭庶不泯其先德焉于是以湖广布政司参政李衡所述行状介翰林孔目杜谦来请按状君讳俊字用章詹世家姑孰祖讳正考讳贞皆隐于耕读居青山之下君少好学受易于前翰林学士陶安洪武四年被征授河南磁州同知赐冠服银带到官书公勤廉谨抚教安怀八字揭座隅以自励时兵革初定民复旧业君劳来安辑之劝督耕桑兴学选师明饬教令举贤荐能抉剔弊蠧盖力居多焉民有诉发地得金为众所夺者君立众于庭谕以义剎众悉还所夺民德君怀□谢之拒之曰我以义利导民乃躬为之耶民愧而去尝董民馈饟潼关大寒道中车牛多毙饟亏即觧所服银带易粟代民输民□制带偿君君曰吾得纾民忧何爱一带且未尝名货也何为偿不受为政一于公平林县官关府檄君权理无几有今民以赋出战衣磁州耆老羣诉于□乞还君以均赋岁蝗自为文祷神蝗及境不下而过尝旱作悯旱诗自责已而大雨沾足三年升汝宁府通判凡所以尽心民事亦如磁州而守身益严尝治廨舍役夫得窖钱以内君君曰此汝所得者何与吾事悉畀之郡关守贰君独治之民无失业吏无滞牍及去□汝之民老壮皆有不忍别之意盖年四十有四而卒□□吟咏平生所作多散逸□公余小稿一卷藏于家尤喜作大□娶朱氏子男一□女一嫁韩奕孙男三万里中永乐十八年乡试千里百里曾孙男一铭曰

呜呼詹君生能仁其民没不能庇其身孰之为之匪繇乎人青山在原岿然表坟春秋霜露来拜如云灵旋归哉以福后昆

东里文集卷之二十







卷之二十一

●东里文集卷之二十一

墓志铭

墓碣铭

墓表

◆墓志铭

孙子良妻杜氏墓志铭

乐母胡氏墓志铭

故妻夫人严氏墓志铭

太傅黔国公夫人程氏墓志铭

张处士妻陈氏墓志铭

○孙子良妻杜氏墓志铭

兵部郎中海宁孙子良丧其妻杜氏将归葬其邑安吉乡横塘原求余为铭曰吾妻之没也吾深悲之不能忘吾妻之归吾家也事吾亲甚谨甘旨滫瀡之奉不待咨吾而未尝乏也吾妻生长宦族父母甚爱之盥漱烹饪之事未尝任也既来事吾亲白此妇职也躬任之如素习焉吾亲有疾昼夜侍忧形于色吾亲安乃己吾弟妹皆吾亲所爱也吾妻亦爱之如己弟妹焉簪珥衣物恣所取吾亲没弟妹未嫁娶也吾妻皆为之嫁娶毕力尽礼如吾亲之存也其孝如此吾自为太学生登第为翰林庶吉士至为兵部郎中未尝一日不在公而敢退谋其家也而吾家之朝暮寒暑之需宾客之奉吾亦未尝置意而无所不足者有吾妻之理于内也而今亡矣所生五丈夫子长者十余岁幼者未齓又幼者始晬今吾朝出而晚归则长者携其幼者森森左右牵吾衣而号啼呱呱吾妻没伤于吾之情又如此此吾所以深悲而不能忘也吾妻海宁县丞某之孙行简之子生廿有一年而归我又廿有三年而卒其卒在永乐十一年十月一日五子旼昫昉旺暿呜呼幸乞我铭铭曰

家人之义女治乎其内内则之纪孝莫大焉夫杜宜人者非其有闻乎不然其何以臻乎是也来者尚承于世世

○乐母胡氏墓志铭

永乐十七年五月初三日西昌之和溪乐母胡氏卒其塾宾翰林庶吉士廖谟为述行状又为书致其孤金之意求葬铭按胡邑世家其先与忠简公同族大父古磵父清翁先待制所为序磵月集者母天资柔婉端静幼知读书自重年二十归乐大成乐里中儒家尝有科第于宋大成力学图绍先业未成名而死方病革时母祷北辰乞代死以首叩地血流滂然被面大成且死顾母曰汝尚少其终不异志否乎曰君何为出此言妇人从夫有一而已我独不知古人乎且不复再见君地下耶即断发□信夫卒数岁兄弟将夺其志辄嘅然叹曰节吾可失乎吾既誓之吾夫矣兄弟犹数□之即啮指洒血以示乃无敢复言者孀居五十余年以礼自待于治家教子皆尽力曰不可以羞乐氏琼州太守王公伯贞大书其堂曰节妇乡先生谢子方为之传其族姻闾里相与谋上其行有司以求旌褒母闻之曰凡吾所为尽所当然岂以为名乎力止之乃已乐族当元季多死于乱兵未葬出赀教其子皆葬之岁屡发廪振贫乏春秋八十有七而卒惟语诸孙宜及时务学立身不及他事子男四金玉琳彦女一嫁胡子文孙男五女四曾孙男七女八葬以卒之岁某月日墓在某原铭曰

松栢之贞表于雪霜伟此淑人坤德之方皎皎素壁曾何舋瑕君子之思君子之华

○故妻夫人严氏墓志铭

夫人严氏讳琇年廿有三归余余时甚贫踰月征诣京师除王府审理明年再迁翰林侍讲乃迎夫人来居十年谓余曰先舅姑坟墓容当久旷展省耶且君素不事生业他日蒙恩归老不豫所以自资者乎君方致力报　国义不得顾私妄请行焉遂以其于归买园庐于城东清溪之上躬勤家业而树畜为务又六年余得疾顿剧累月未觧夫人以其子来视又四年余侍从赴北京夫人挈其男女归乡里归四年得疾岁余卒洪熙改元三月十三日也距其生洪武戊午之岁四十有八年呜呼惜哉夫人蚤丧父未尝学问而天资温静明淑所为往往近道自用以俭处族姻以忍为和敬长慈幼咸当其分男女非己出者恩爱均一人莫知其非己出也而帮助余尤多余或有过举必曰君常教人以无为是也或公退不怿曰事求无愧耳成败祸福听之命何用□泰然哉间与客论辨夫人自内闻之客退谓余君面折人侃侃不少让此为盛德耶且人之乐闻过者寡矣不见某某其于今何如也随事相规类此呜呼岂谓遽丧吾贤妻哉夫人永乐中封宜人数朝中宫初赐内制五品冠服后累赐文绮楮币令上临御惇念旧臣士奇屡进官至从一品遂得推恩以其官品赠三代而封妻为夫人命下三月夫人卒严氏泰和名族有科第仕宦数百年宋理宗朝讳肃称朴山先生宰相马廷鸾江万里上其所著易觧天子召以为秘阁挍勘不受揭文安公所为着碑者夫人六世祖也元字用父称后山先生为高安县尹吴文正公所为铭墓者五世祖也高祖恭则曾祖元实祖仲庸皆富而敦礼父文明谨静耿介夫人之所自者远矣子男四稷种■〈禾道〉秫种先卒女四长嫁梁楫其三尚幼夫人卒时余在北京闻讣遂买石刻铭寓归俾稷以葬铭曰

卜之吉筑之密维伉俪居以匹尚其有待偕此玄室

○太傅黔国公夫人程氏墓志铭

宣德六年十二月二十日征南将军太傅黔国沐公之夫人程氏卒享年五十有八程世家庐州之舒城洪武初积武功至万户守金华讳俊卿者夫人伯祖也万户从子讳庯字得中娶甘氏夫人父母也夫人生于洪武甲寅十一月二十四日生二十有一年归黔国为黔宁昭靖王之介嬬黔国时佥后军都督府事遂授诰封夫人夫人贞静柔婉处室有孝行既归逮事姑兼隆敬爱先祠祭荐必以诚处娣姒怡怡如兄弟于长幼戚疏恩意咸当谨礼度贵而能谦富而能俭有宽惠逮下之德治家秩然条理黔国奉　命镇云南三十余年夫人留侍太夫人居南京黔国所以能尽心焉展其才猷宣上德威不烦鞭笞而诸夷皆革心向化使西南万里之外怗然如即衽席之安者亦以夫人善其家政无内顾之虑而得专其心于臣职也夫人其贤矣哉昔周之盛际诸侯夫人及大夫之妻皆有□□□□□鹊巢采蘩诸诗所咏者盖一本于文王□□□□□国家自祖宗开创茂隆化本而昭靖以至戚丰功最贵且近则其家涵濡熏陶于上者尤深厚矣夫人之贤其有所本哉夫人之卒也朝廷遣官赐祭丧葬一给于公固出　国家厚勋亲之典亦惟夫人之贤有以光承之矣夫人子男一俨女二长为赵王妃先卒次许归武定侯郭玹孙男一□女一夫人之□以卒之明年某月某日墓在某县某乡某山之原铭曰

礼着内则诗咏宜家维家之本而德之华　国有君子桓桓柱石□省□□内周于德□□□□□和戚□外内以□□节不踰□十八年□荣□□述行有词□范来裔

○张处士妻陈氏墓志铭

宣德三年十月十七日建安处士张伯铭之配陈氏卒时其子珂仕京师将□□归遂以父命缞绖诣余拜请墓铭余素与珂往还□之父拜且言外家世居建安璜溪里外祖□某先□年若干归家君家君尝训珂兄弟言吾少时吾亲为□□配□□劳汝母之初归吾也吾家尚□□母□吾朝□□吾亲甚孝□七年六月十四日云于是钗以职方命来丧求铭余与职方同郡同　朝叙又从在馆阁久不得辞乃按状叙而铭之王世儒家与周同邑元沔阳学官德明生君贤君贤生子职洪武壬子乡贡进士历睢宁浮梁济阳三学教谕宜人之曾祖祖父也母彭氏宜人讳静王氏家范素严子孙不得小有过失而彭氏博涉书史明于化导故宜人德性蚤成既笄择所归周故名家岐凤以文学为君贤所爱遂归为继室职方君也初归丁家中衰力勤于内以助兴复事舅致诚敬不及事姑岁时荐祭如事生抚前室子慈爱踰己出职方兄弟三人其季以口众求析爨职方顾宜人言何若对曰祖父来不析而令析乎既析欲复合得乎职方言是吾志也乃不析长育孤侄同己子而皆成其室家教子若孙必务学旦暮程督于内且恒戒之俭约阖门食指七百余衣食均一人无间言既嫁未尝一日忘父母始职方为即墨簿宜人偕行教谕时在济阳　先朝靖难之师及济阳宜人逆知父志泣曰吾父必不生矣请于职方遣人往访凡三往竟得其遗骨及遗文以归恒自叹吾乃为女子不得以时展先人丘垄念及辄酸楚至老犹然一日约女兄□俱省父母墓至则大恸几绝盖自是益病踰年遂卒将卒召其子若妇戒之孝悌俭勤而出所遗衣物分给族姻孤子之不能婚嫁者享年六十有八子男三勉叙广叙永乐戊戌进士自翰林编修升修撰二女其壻进士金昭伯庐州府学训导彭埙孙男七蒙涣复巽同伯咸恒女三曾孙女一葬以卒之岁九月十五日墓在醴塘泥洲之原铭曰

士之百行惟孝为宗自古有女孝宜人□同孝有锡类其在周之嗣

◆墓碣铭

翰林修譔萧时中妻安人刘氏墓碣铭

太安人于氏墓碣铭

罗孺人墓碣铭

陈孺人墓碣铭

武夫人墓碣铭

○翰林修譔萧时中妻安人刘氏墓碣铭

永乐十四年五月七日翰林修譔庐陵萧时中之妻安人刘氏卒于南京年三十有三既归葬其乡时中自状其行以其子缉来拜乞铭余尝闻安人孝行于其姑矣则于表之以励俗不当以辞永乐十二年时中迎其母太安人就飬来南京而安人侍行既至踰月时中被召赴北京又明年安人得疾太安人百□求医竟弗治太安人昼夜哭恸余于时中同乡且同寮偕周编修孟简往吊焉太安人春秋已七十泣谓客曰新妇初归吾家即事舅姑如事父母处长幼贵贱咸宜其为人和柔恭慎未尝有违礼自有此妇凡吾家缝纫浣漱馈食之事皆其所为不以及吾而皆精洁如吾意自有此妇吾无日不适今老矣方倚孝妇终余年柰何其遽死乎而泣下不已言愈酸楚不忍闻又数月太安人将以其丧归是时时中已南还旦夕且至矣余又与孟简往问之盍稍缓母子一见而后行乎太安人泣下澘澘曰人情谁不念少子顾老矣无孝妇终飬今幸归有冢子冢妇能飬吾意决矣遂行余尝自叹妇而致其姑爱之如爱子丧之如丧子非诚孝能然哉安人讳冬字严贞刘氏初自安成徙庐陵家于敖城板塘里世儒家其父楚玉母颜氏其子男一人即缉也铭曰

此刘孝妇之墓无践其茔无肃其树孝有锡类其来无□

○太安人于氏墓碣铭

尚宝司卿张信为尚宝二十年余时为翰林凡　朝廷作玺书则翰林尚宝供事上左右以是恒相比而余与信侍仁庙监国十余年相比又密时信母太宜人已七十余就飬京师康徤无恙喜其子之于余比也尝语信吾死得杨君铭葬足矣信奉以告余曰春秋不豫凶事柰何为孝子出此言曰非信敢然惟大人之志也姑诺之而日益熟其母之德善宣德元年太宜人年八十有六正月二十九日卒既葬京城之南凤栖乡遂来北京请铭按事状太宜人姓于氏世家登州莱阳县逢山乡其父宗族以行称二公太宜人讳妙惠性行淑慎既笄归莱州掖县进士乡张氏其夫兄弟行以五称太宜人之为张氏妇也于尊卑疏戚之属能各尽其所当然于佐夫之内外事能咸有条理归二十年夫没居孀能谨教育其遗孤男女能严保其家不隳一如夫之存也洪熙元年用子贵　赐诰命封太宜人男三长义以军功积官至旗手卫千户先三年卒次仁次信太宜人尝疾剧医弗能疗信祷于神刲肝煮液以进太宜人饮之疾愈乡里上其事于朝诏旌其门曰孝行而擢信尚宝司丞再升尚宝司乡女二长嫁江阴卫百户俞敬次嫁杨兴孙男三晟昱昂昂袭旗手卫千户曾孙男一洪丄古圣人之教孝也有道焉中世教道微而孝之本诸天性者不泯故有出乎至诚或不能无踰于道为上者亦嘉宠其诚焉耳如信是已然能为信之诚鲜矣其亦以有父母之教欤铭曰

崇文之坟孝子之母生荣于躬没■〈衤谷〉厥后发潜琢辞以视绵久

○罗孺人墓碣铭

永乐十九年十一月初八日泰和陈孔硕先生之配罗孺人卒时其子孟旦以泰和县儒学训导考绩及孙年以事皆在北京明年始克闻讣属士奇为铭将归而刻诸墓士奇先母宜人先生女兄也与孺人相亲爱如同产士奇生五岁与孺人冢子孟洁同学同出入孺人抚爱训教之如子始终一意也先生没久矣先母没又二十余年见孺人犹见母也今又亡矣哀其能已乎铭其可已乎孺人姓罗氏讳恩柔邑处士楚材之子处士孝友廉洁之行断断不可少下古人前辈儒师君子皆推让之娶彭氏无他男子唯一女孺人也温惠端静自幼凡织纴纂组衣服馈食之事习为之皆精嗜读书于小学论孟诸书悉能倍诵讲说及笄以配陈先生而纳赘壻焉先生早丧母迎其父海桒先生就飬甥馆孺人相夫事舅一如事父凡生而飬□而葬祭必诚必尽盖族姻闾里皆称先生孝子孺人孝妇无间言焉先生没孀居守节三十年谨礼度如一日治家教子皆以礼闺门之间不严而肃宗族有寡孤匮乏者皆赒之处事率由于厚盖春秋七十有六而卒乡?论寿德之称必推孺人子男二孟洁举进士为翰林庶吉士次即孟旦女二长适监利县典史萧蕡次适曾永龄孟洁及萧氏女皆先十年卒孙男六年考练紑纯弦女三曾孙男女各二铭曰

繄孺人之行柔淑以贞孝有自传礼有自承既寿考终吉壤肈茔垂祉锡胤厥来绳绳勒铭俾征杨氏之甥

○陈孺人墓碣铭

孺人畦乐先生梁不移之配姓陈氏□贑州路推官致仕学礼之曾孙潮州路儒学教授以道之孙处士有庆之子母萧氏孺人讳某在室有女德父母求佳壻于名族得畦乐而内赘焉无几遭元季兵燹焚荡州闾乡党莽为丘墟畦乐与孺人掇拾煨烬拮据为庇以飬母及婚嫁其弟妹畦乐教授里中二子潜混几冠皆力学能教孺人曰学必务经术毋徒挟兔园册自足耳其治家长少内外秩然有度而躬俭勤率先二子皆仕潜累官至翰林侍读兼春坊赞善混累官至蜀府纪善孺人享禄飬三十年凡所以治其家者一不变畦乐先生卒孺人虽老教其孙曾一如教子之勤孺人弟仲述为监察御史卒于官其妻亦卒家甚贫遗孤赏及女一人虽依其叔而孺人矜恤教育之如子赏依梁氏以学后举进士为广西按察佥事又卒于官家益贫孺人又尽力矜恤之而以孙妻赏之孤异其笃于亲义类此亲戚有过必为之隐而喜道其善于利必顾义之可否待臧获如子尝曰此皆去父母而事我柰何不恤其教人亦必以此宣德元年某月日卒享年八十有一子二潜混也潜先卒孙男若干孺人之卒也葬某乡某原又三年混来北京以状求铭墓余尝铭畦乐及潜之墓矣然余生晚不及见先世事孺人祖母杨夫人先少傅吟窓府君之子孺人自幼为杨夫人所爱岁时尝携归外家故多知吾先世内事而数为余言之岿然姻戚老成人也而余以长女妻潜之子楫又为长子娶混女皆孺人之命则孺人墓铭余何以辞铭曰

躬禄与寿有蕃来嗣呜呼德人吉壤千岁

○武夫人墓碣铭

中军都督府都督佥事主公介新建伯李公言于士□□□□□□□□□人□□□□□之训之以克□□□□□□将□□□□□之□勤而进赠其三代曾□□□皆为□□□□□督佥事曾祖妣祖妣□□□□□□氏□□□□□矣惟或之旦名寝食弗□□□□□□□□□以奉父母一日之欢其尤弗宁者□□□所以□或者历历如昨日事不敢忘不敢违也欲□石中墓以示后子孙而非文不传用敢布其悉□于是冈夫人□所为训者曰或生十年而先考弃背先夫人朝夕勉之于学曰惟学克知为人之道惟学可以植身日遣从外傅而躬程督于内又教之修忠信恭让之行于乡?闾里或甫成童官召补世父戍伍于时尚童心先夫人励之曰男子生当挺特卓立毋猥自局促未几从征漠北乃儿不花之地先夫人泣而送之曰父母惟尔一子但爱重尔身即爱重父母蚤莫勤力奉公母怠毋纵人能秉心忠孝神明自佑也还未几又从北征鸦寒山教亦如之还遂调燕山左护卫先夫人喜曰儿得所归矣奉天靖难之师初出或在行先夫人送之曰勉务恭勤以卫　主勿顾念老身也内难平　朝廷行报功之典进或官至府军前卫指挥使或入拜先夫人又厉之曰汝设身行伍其艰难备历之矣宜恒体念以恤下又明年　赐诰命追封或二代而封先夫人为太淑人又明年先夫人以病不起此或所为永恸不宁者也余闻而叹曰贤哉乎令母宜孝子之为图其传也既备录其语遂为之志曰夫人姓武氏世家永平之迁安及笄嫁庐龙王氏为得成之妻年四十有三得成卒生一男或以武功历事三圣自燕山左护卫百户累升至骠骑将军都督府都督佥事屡奉　命率师讨叛方承眷任之隆孙男六■〈王冐〉瑾珏瑛理瑄女三夫人卒于永乐五年十月十一日寿六十有九葬通州清安乡之原铭曰

人之为才厥有本源本源伊何父干母坤有善有仁有训有言源澄流湜本厚枝揵时有虎臣桓桓骏奔以从以卫积劳树勋遡言究之有肈必先维父维母其庆之源母行之惇母训之谆报施孔彰自　天疏恩清潞之浱峩峨起坟永扬弗泯述德有文

◆墓表

礼部尚书胡公夫人范氏墓表

前山东塩运副使萧公妻宜人郭氏墓表

太仆寺丞丁维南妻宜人徐氏墓表

康节妇墓表

太宜人曾氏墓表

○礼部尚书胡公夫人范氏墓表

宣德三年三月十九日礼部尚书武进胡公之夫人范氏卒事闻　朝廷遣官赐祭命有司治葬事既葬之又明年其子长宁赍主客郎中孙原贞所为夫人墓志以父命拜求表墓余与尚书同朝三十年而南京相邻居十余年两家相好也时尚书奉使命恒在外长宁方髫齓夫人及子留京师旦暮门内肃然无语咲声□外间遇长宁未尝不拱手端立道侧竢余过有问则对否□鼻气正容凝然夫人之父范先生尝一至南京□□□喜过余谭谕前史而道其先世文献及乡先辈□人历历如昨日事未尝一毫涉声利盖清厚长者也他日余家人私论邻比妇德之贤而有礼者□□相夫人余曰观其父与子可知矧胡公之仪于□□□乎尚书属□□非以余之素相知乎按范今为□□人系出宋石湖先生成大胡出文恭公宿二家门地相望夫人曾祖珙元嘉兴路通□□致□□□镇廵捡父仲□隐居教授夫人年若干□胡氏为□妇□事姑□□家严肃夫人孝敬为□□□□于妻道母道□□于友介妇睦族姻戚宜胡公举进士自给事中累升礼部左侍郎太子贺客□□□□将至尚书夫人亦再被　恩命自淑人□夫人□□盛其恭勤俭约一无所改易曰恒其德贞夫人有□卒年五十有一葬邑孝仁乡周庄之原子男一即长宁既葬母庐墓侧久不去闻父召乃诣北京乡里称之女一适林玘呜呼先王盛时德化流行诸侯卿大夫妻皆秉德执度有君子之行当时形诸咏歌传于后来则今之世有好德如范夫人者其可无传乎遂为之表

○前山东塩运副使萧公妻宜人郭氏墓表

行泰和吧西一舍许曰南溪溪之上故家曰萧氏萧之君子曰鹏举其卒而葬也合铭之后二十有二年鹏举之配郭宜人卒詹事王君既铭其墓宜人之子镃在京师又求全为表泰和数十年来语妻道之贤曰郭宜人语母道之贤亦曰郭宜人则余何辞宜人邑筱溪里夕家父与恭元万安主簿富贵产宜人天性柔淑乐澹素而谨饬自持涉学问知其大义归鹏举不逮事舅姑而岁时荐祭甚谨忌日必素食鹏举有弟妹五人待之一如鹏举之友爱辍奁具以嫁其妹如己之妹于奉族姻长者及待下至于臧获皆适其宜鹏举仕为苏州府同知单身之官持廉介后坐□□河南宜人□□给之而理其宪政井井不隳鹏举之□也□□家□落于事必当义不计利闻阴阳家□舅姑所葬□下□□迁驰书咨鹏举迁之鹏举□起为山东塩运副使廉介如苏州而宜人理其家百有余年六十有六鹏举卒二子长金己出次镃庶出常均所有于二子众谓金宜厚宜人曰子一也何有厚薄然爱镃好学尝曰成父志在此儿意常厚之镃举进士归宜人喜津津见容色三年镃被召宜人叹曰吾老矣将不复见汝勉务善德无忝父母此宜人之笃于妻道母道者也他如教育亲戚孤子长而成其家室又导之奉先之大节盖其行可书非一享年八十有八卒于宣德辛亥七月八日子二男三女男即金镃女之壻郭仲启吴世昭巴东县学教谕彭颢孙男六灓选中江西乡贡凖囦江渭温曾孙男四呜呼自孔孟明义利以垂教士之遵用一世几何况世逾远又女妇耶懿郭宜人允配君子有来繁祉垂百世祀

○太仆寺丞丁维南妻宜人徐氏墓表

太仆寺丞丁维南妻宜人徐氏之卒而葬也监察御史黄宗载既志而铭之其子侃倬又以父命赍国子助教徐畴所状行实介刑部主事徐孔奇以来谒拜请表其墓按状徐世家南昌丰城父与京宜人讳德天资淑惠佩承姆教年二十三归丁氏丁故邑巨家□□常百人宜人以孝事舅姑而待妯娌及族姻皆得宜其卑且贱者皆乐为之使以是家事无巨细舅姑悉以属之而为之有条理维南既出仕为典牧署丞又升太仆丞有子四男二女宜人留家居教飬之男皆遣从明师学维南得尽意于公而无所私累者以宜人主乎内也卒于永乐戊戌四月六日享年六十有二其子男俨侃俶倬侃治书经永乐十年会试中副榜授和州儒学训导倬亦治进士业其女之壻陈用端用思道孙男三骐凤骥女五孔奇为余言丁氏于葬事斥去一切浮靡无益之费备棺椁之制用密以固合朱氏礼而状亦云以松脂二千斤内椁中加炭层沙土贰百石筑其外又外固以石为经久计可谓厚于送终者矣夫亦其有警于流俗欤比年匡庐西山之间往往盗发冢墓有司恬莫禁戢兵部卢侍郎□西山之麓盗发其墓至再虽无所得而体魄有不幸者矣夫忍于为是者亦将无天道之应乎则余之着斯文虽以表宜人而为薄俗者亦可以观焉

○康节妇墓表

洪武十六年江西按察佥事翁师善行部至泰和下辈首问风俗及忠孝节义之焯著者得节妇三人闻于　朝又三年诏悉旌其门复其家三人者康仁安之配陈氏其一也又四年康节妇春秋七十有二卒陈泰和世医家仁可节妇父也节妇讳端自幼秀慧庄重谨姆训父母爱之既笄择所归以配仁安事舅姑相夫咸尽其道处娣姒族姻下及臧获各当其分归康氏三年舅殁又二年仁安没独奉老姑抚幼子躬勤持家数岁兵乱作寇环四境独先举家走避岩谷不蹈于祸所居屡毁于兵辛勤屡作之以礼厚自坊所亲有利其产而讽之他适者断发誓天示不复有他志孀居垂五十年贞洁之操如一日孝飬姑终其身而卒成其子于善行女德之大曰妇道妻道母道节妇其可谓兼之矣其卒以洪武戊辰十一月十八日男子一人德昭父丧始三岁长而温厚醇谨明法律郡邑史率师之其存心长者而贱深文吏不直草芥凡谳狱经德昭议多见宽贷或诮之曰子待树德耶辄应之曰人柰何不务德哉后节妇卒之三年亦卒孙男二郁岳女三曾孙男七豫勉颐颒韶■〈土页〉颙女八岳洪武内子贡士累官梁府纪善颒颙皆永乐庚子贡士颒明年登第□锡进士出身殆康氏务德之应欤固本诸节妇之教哉节妇之事见乡先生陈心吾述赞谢子方铭墓余少授徒其里塾尝升堂拜节妇又相与德昭父子祖孙者四十年故岳复求余表节妇之墓

○太宜人曾氏墓表

太宜人姓曾氏曾之先家南丰初徙旴之枫坑再徙金溪之黄通里世袭儒学有闻人元盛时与临川处士孙履常齐名朝廷以崇文先生征不起讳文者太宜人曾祖也鹅湖书院山长讳仍洪武初金溪县儒学教谕讳易者祖与父也母郑太宜人讳隆生有令质长益修其女德父母爱之曰必求佳壻时同邑王修本从游教谕君力学谨行崭然出羣辈且家世相望教谕君喜曰佳壻莫踰此□遂归焉孝事舅姑舅没奉姑敬爱逾笃勤家以相夫夫没无几姑没太宜人年三十子一男二女男英年十二女皆幼太宜人辛苦以礼毕二丧时徭赋颇烦王氏惟藏书千余卷及有田百亩无他畜赀或导其鬻书与田以给公家者太宜人叹曰此王氏累世所积以遗后人柰何自我弃之不听而尽鬻其奁具给焉日勉英学问曰其敬嗣尔先人于是家益落又无臧获之助饔飧井曰悉母子躬任之而太宜人所以持身率家甚严英登第官翰林尝迎太宜人就禄飬者数年英升右春坊大学士兼翰林侍讲学士得援　恩典以己之散官职事赠父而封母太宜人遂捧　诰归省居两月太宜人曰既仕食禄勉思效分寸报　国家母徒久安于私也英奏分其俸之半给于乡为飬且时时奉所得赐赉太宜人数以分族姻之贫者自其子官于朝三十年阶四品声誉奕奕太宜人归治其家清俭一如布素时而荐祭必加丰每饬其家人凡宾客之奉及乡闾庆吊必如礼而躬督诸孙务学力善曰必无忝而祖父自少至老恒勤女事虽老岁必制精絺遣遗其子或曰子豊显岂少一衣耶曰儿恒忧念母老使知母能是其心安矣年七十有五清明康■〈衤谷〉而旦暮绩不辍一日微疾端坐而没宣德七年正月六日也英闻讣奔丧归上遣中使护送之命礼部赐祭工部营葬事盖特恩云英自翰林修譔累进其官今为詹事府少詹事兼翰林侍□学士女长嫁徐洪次嫁许鼎孙男五■〈衤谷〉佑祺祯■〈衤端〉□举进士广西道监察御史孙女一曾孙男三述□逖女四太宜人以没之岁九月乙未葬其邑归政乡昔鲁有季敬姜文伯母也慱达知礼文伯相

东里文集卷之二十一







卷之二十二

●东里文集卷之二十二

传

录

◆传

胡延平传

知事府君小传

退庵府君小传

疾退子传

黄伯器传

罗先生传

刘子辅传

周是修传

王先生传

陈孟省传

○胡延平传

胡延平名寿昌字子祺以字行历官至延平知府有善政人敬之不名字之故称延平云延平吉安吉水人宋资政殿学士忠简公铨十世孙父某生延平时其夕有大星坠舍延平自幼已屹然负巨志初受学同郡龙原同吴莘乐两先生皆爱重之吴先生以女妻之皇朝兵初已下吉安而新淦寇猝至民陷于胁从者千余人寇去总戎者恚将尽杀千余人延平曰吾不可坐视即谒总戎言从寇非民所欲不可尽杀将军奉命来为吊民耳今不察辄尽杀千余人失民心矣総戎者悟尽释千余人不杀洪武三年诏郡县举人学士县令丞举延平应诏既集京师尚书考察最上者得十八人以进延平与焉是日太史奏文明之祥上喜曰唐太宗一世文学士十有八人岂若朕得于一日哉皆以为御史即台赐宴延平数言事持大体不肯琐琐苟有陈说尝上书言今国家宜徙都关中据古今说事情累数千言未几　朝廷得广西简近臣往治之上曰前上书胡御史其人达于大体可遣也授广西按察佥事延平至广西问察民瘼遇罹于法者必有哀矜不忍之意时寻迠为按察使持法严急屡出语讽切同僚延平独曰法贵平严失平矣不为动行部虑囚必平气悉心讯之使尽其情即服辜犹三四覆讯不厌曰是欲其死无憾也故所至狱议殊死以下不当者咸得直融州石刻有元佑党人碑立命碎之三年改知彭州益务修惠政利民灌县故有都江堰秦李氷所凿渠引江水溉成都诸郡田兵兴堰壤诸郡田悉芜废前之继修堰者必伐石锢铁费动以万亿计至是堰壤众难之无敢复言修堰延平至曰土木可以固岂必铁石哉即为画白于府转白省省难之延平再三言言益剀切省乃闻于　朝从之命下省以委延平而责成焉延平曰得二千人足矣悉疏吷淤塞度所用伐竹为笼实以沙土又伐木贯笼并缘窒堰岸江水乃复溉成都诸郡田民大利之延平书具法于牍以贻后人又修彭州堋口诸堰尽溉彭之田初堰废井泉随之竭民率苦出负汲十数里堰复民乃复便井饮始教民知学民益知延平之爱己也皆听服其教居三岁狱无囚先之流亡者闻州有贤侯相率来复故业终延平去州民户及赋入之数视初至增益数倍时彭兵祸觧未久野暴白骨弥望悉命收瘗之是夕梦人罗列拜堂下者不可胜□庭故有枯槐数十株延平至皆复荣又有羣鹊来巢时下驯近人及延平将去羣鹊噪于庭数日去乃已三年升延平知府其惠爱一如彭州时察郡政有病民者悉去之厅事侧有淫祠数为妖前知府徙舍避焉延平命毁祠更作室其上居之妖顿熄益修饬学教躬励士子筑祠祀李先生侗务以礼化民朞年百废悉举民皆敬信焉忽得疾数日犹视事不辍左右曰公宜少休延平曰一息未绝曷可以怠　君事一夕其家在吉水者复有大星坠舍是日延平没于官洪武丁巳十二月也年四十有五郡之人为罢市奔走泣吊如丧所亲延平二子长曰直次曰广今为右春坊右庶子兼翰林侍读赞曰余家距延平所居仅百里又姻家王子启先生与延平同上京师为御史同为广西按察佥事又同入蜀为州守余以是多知延平事延平为人长身魁梧伟然而庄重不可犯其初至广西广西人望而畏之及承所设施则皆爱之以为父母后迁延平延平人已闻其宽大长者而初下车其豪猾之民巨奸之吏亦皆竦然敛迹矣夫严不病下宽不宿蠹延平专任德意何尝不威怀并着也余故具列其行事以传于世

○知事府君小传

知事府君讳清字子肃姓杨氏号溪园渔灌洪武庚戌诏改太和州为县御史刘昭先知县事首以明经举送京师授松江府知事松江繁剧闻天下初到官知府以下咸迂视之府君敬慎恒旦出治事暮乃息而处同官驭下吏一以诚意人不忍欺之皆为之尽心虽公牍日累百计未尝滞积莅事务宽恤知府以下或发之过急必从容进曰为民父母不能少缓之乎闻者愧服自是有欲为苛察者恐府君闻即止亦多有德之私窃相谓杨君贤者其帮助我以君子也尝行县督赋民相劝告此长者吾属可不勉力而贻讥累乎稍暇辄诣学官为诸生觧析经义满三岁迁福建塩运司知事运司无大繁剧而府君勤慎一如松江时其长官尤贤之岁余坐累谪广西道卒小孤山下府君少孤贫飬母夫人至孝与先谕德公友爱尤笃先公没尽夜哭久不已抚其遗孤甚厚襟怀坦夷宽■〈衤谷〉于人无怨恶不以僻隐而堕其所守尝行道失足损人一鸡时旁无知者顾从者取百钱置鸡侧而后去安泊素居官服食一如布衣时虽廉洁不务为名没之日家无一钱所著诗文有溪园余闲录宦游藁藏于家

○退庵府君小传

府君讳卓字自立一字子渊杨氏父观山先生笃行为西昌硕儒以书诗春秋教授学者府君既传其家学闻永丰刘于先生邃于春秋又从之卒业遂以春秋名家自少至壮虽盛寒暑及兵戈寇乱之际书册未尝去手夜诵率达旦慱记精思盖于书无所不通洪武庚戌中江西乡试第七人明年会试第三人廷对第二甲第一人授吏部主事踰年升广东行省员外郎岁中坐累谪凤阳屯种复起为礼部主事数月改杭州府通判援例去官府君仪度魁伟整肃俨然人望而敬之家贫清修苦志确乎不可拔而于为政行恕有岂□君子之风焉在广东时有周参政者苛刻不可近兵卒二十人入山伐木两卒山下邂逅妇人独行曵入道傍林中欲乱之妇人怒骂不得乱即共杀之妇家踪迹得尸尽疑二十人者所杀诉诸行省悉捕至周亲鞫之竟夕拷掠不胜皆引服吏□成案属府君署府君阅案曰杀一妇人安用二十卒往白周周艴然曰员外欲纵杀人贼乎悉付府君鞫府君列之庭下视其色而听其词指两卒语曰杀人者汝也即吐实伏罪征其所用杀刀斧验之皆是十八人皆无罪周问员外何料事之审耶府君曰二十人其存心宜善恶异也如皆在即不能乱况杀之乎余杭民兄弟争田各有私亲持说主之累岁有司不能决府君至悉屏其私亲独召兄弟两人导之同气友爱之义晓譬深切皆感悟弟曰实兄之田我妄意争之我不义也请不敢复争兄亦曰弟贫窭我不恤之致为此我之不义请以田与弟竟与弟其明决类此所历官皆繁剧躬勤莅之未尝有滞事寅出酉归归辄闭户秉烛读书率夜尽二鼓始寐罢官家居号其室曰退庵杜门却扫惟经籍研覃自娱足迹动旬决不出户限严交处不苟许可虽儒先生当其意者不数人独与从兄益民罗性子理邓尚崇志契合甚笃世称杨罗邓初偕罗邓应进士举相与约日有如吾徒继今一行非其所学将何颜复见哉后罗先生为德安府同知邓先生为四川塩运司经历氷糵之操皆无敢犯者海桒陈先生尝称府君有氷清玉洁之行洪武庚申卒年四十九为文章必欲继古作者书法锺王有集若干卷存于家

○疾退子传

疾退子者吉之西昌人邓氏邓故西昌儒家宋神童复之其五世祖也兄子方及弟子静慱学雄文为乡硕师号二邓其作父父也　国朝四川塩运司经历崇志以文学德操与杨子渊罗子理齐名称杨罗邓者其兄也疾退子名学诗字崇雅有孝行元季之乱安成寇猝入西昌恣杀掠母刘氏老病不能行负之走避隘巷空舍中踰日寇穷索获之觧所怀金得免继复有获之求金已尽矣斮之几毙继又一寇至见老母哭其傍甚哀悯之予善药傅创又觧衣覆之久乃蘓起负母走避他处道遇渠寇询知其儒者悯之予酒肉又为诗嘉之遣其下导出城渡河使远去疾退于少好学负材具有用世之志谓功名可以俛首取其父母亦矜诧其不凡曰是必复振吾宗者皇明既定天下御史刘昭先佑县事以材举江西行省留为宜使则嘅然叹曰士当局促效奔走人阶庭下哉即谢病归无几县复举送于　朝授固陵税课使忻然曰乘田委吏可以行道到官持廉施宽商贾争欲出其市所入货羡旧额数倍秩满徙平阳持己爱民如固陵甫再岁两目发内障丧明郡以闻命致事归则戚然伤其命之穷也自号疾退子疾退子耿介修洁气岸轩豁不屑意生事为文章长于诗蚤丧妻无子既罢官归辄贫无侍飬者是时里中故人亲友及好义长者往往多在知疾退子生平抱负争延致之疾退子挟僮奴日东西往来饮酒谈咲相欢时为歌诗以自适县令丞皆知而礼之疾退子亦数出直言以禆其政之关故疾退子虽废于盲而其所适于中者犹不废也历三十余年向之故人亲友及好义长者或死或逮出在外里后生晚出虽以士名有不能究知疾退子平生矧令丞乎于是疾退子已八十余气力益衰贫益甚冠带垢弊十数年不得易衣薄歉歉严冬不能出门户然其所操执益坚不屈人词组不合拂■〈衤由〉去不顾不肯一毫脂韦淟涊徇人以求所欲孔子云岁寒然后知松栢后凋疾退子非其人欤建宁陈士希为县文学独爱重疾退子官满将去念疾退子将无以为终也倡率素所还往者为备敛葬之具乃去自士希去知重疾退子者加鲜矣今有人焉猝起旦暮之间其势巨赀厚足以盖一乡不必其有德即一乡之人奔走阿附之恐后至于疾退子则漠然如秦人视越人之肥瘠何趍向之异乎古哉盖又有以盛衰存没为戚疏而施诸其同气者非独于疾退子然也然疾退子之为人世其可少乎

○黄伯器传

黄伯哭名鼎一字孟铉其先旴人宋淳熙中八世得笏知吉之吉水县遂家焉世业儒大父天衢笃行勤学自经传子史百氏及天文地志医卜诸事靡不通究父彦粲直谅和厚四子皆秀颖伯器季岳尤杰出伯器天资绝人八岁倍诵五经四书涉知大义成重为文章驰骋司马子长班孟坚论议闳博不可穷既冠明于世务自许贾谊时翰林吴沈得其兄弟之文读之叹曰今之轼辙也季岳颖悟超越清修笃学兄弟自相切磋亦必推服其兄用荐授镇江府知事镇江隶京师密迩庶事丛脞简牒山积伯器至裁决数日而尽素习者不能及吏民畏服之岁中坐诖误罢官退处山林取旧所为文悉焚之一志于性命道德之旨自圣人之经至于濂洛关闽之说研精核微涵泳渟滀久益沛然而从学者日众伯器善开谕奖励□□感之以诚学者无贤愚少长皆乐从之随才质高下各有所成其教人以实践为务必使穷其理而体验于身叹学者专务科举之业曰士固由科举进然志于道者必不以是自足明道晦庵吾师也笃于孝友恬澹守约穷达一致为文章脱畧凡近根据至理粹然大雅所著有四书五经精义若干卷学古斋诗文若干卷宋史论未成卒年三十八君子曰师道立则善人多　国家初兴吉之宗师硕儒林林比立也一二十年物故尽矣学者方伥伥如失所归伯器后出汲汲焉以成就来学为己任所从学者众矣其显者故大学士胡广左庶子邹缉余不及识伯器而二子者皆与余久处为余言伯器才高意广襟度洒落玉洁而春和庶几程伯子之风余未尝不仰而兴慕俯而私憾未得亲炙也然观二子者其文学行谊亦皆今之士所未易及孔子曰鲁无君子斯焉取斯吾故删广缉之所述者为之传云

○罗先生传

罗先生名性字子理以字行罗故泰和儒家宋有为卢沟主簿曰伯寿尝刲股和药起亲疾县表其所居坊曰旌孝者先生曾伯祖也曾祖伯霖祖见可父谷祯先生少孤贫自奋于学初受易于乡先生韦干干继登康山长宗武之门苦志毕力博记精思夙夜不懈既冠遭元季兵乱走避岩谷崎岖困穷未尝废书卷性耿介一言一行必端不与俗人接虽至戚或涉邪行辄绝之然口未尝言海桑先生陈心吾尝称先生及杨子渊有氷玉之掺洪武初诏郡县立学御史刘昭先知县采誉望聘先生及子渊邓彦高三人为之师时号杨罗邓四年中乡贡进士明年赴春官勑免会试授德安府同知先是有寇号糟李万户者以众入府治刼杀郡守以下掠库藏官捕其众悉就戮独糟李逸去久不获诏捕益急踪迹所过宿逮系数百人诸邑骚然先生初下车民有负一囊诣府言糟李实死矣此其遗骸也问死几何时矣曰一岁曰始死时曷为不言又验其须发皆在而皓然白也曰糟李年未四十此安得是耶笞而逐之悉出所系数百人谕之曰　朝廷但欲得糟李耳糟李旦出即汝等暮皆宁家何为不自爱体肤乃甘受楚毒而庇一贼耶能从吾言今与汝等期十日获贼即汝皆良民众叩头曰府公欲生我敢不尽死力乃悉纵之七日生縳糟李至庭下民皆以获贼劳而遣之　命下赋民铁造军器时兵乱初定商旅未通郡民猝无所办先生居第后治蔬圃得窖铁万余斤民争趍求售同官亦劝以售民先生曰固天以济民岂为我也悉以代民充赋有余皆入官库铢两不私焉其氷糵之操愈厉而恤民之心寝食不忘为政以宽恕为本惟赃吏无所假应城县吏刘仁盗官麦事觉府逮治之仁惧迯匿会按察佥事朱逢吉过德安仁出诬告先生他事将就鞫湖广参政陶凯吴云按察副使刘某闻之驰召逢吉还谓曰君不知德安有罗同知耶廿七府之贤守裁三人其可以枉忠贤哉 【 岳州马知府沔阳彭知府及先生三人】 逢吉卒白其诬而正仁盗麦之罪在郡四年阙知府皆先生总之秩满诣京师坐擅用棘木染军衣为陈宁所効谪戍西安行橐无数百钱怡然就役不以得失置意既至西安之达官贵人皆敬礼之而安于处贱未尝一毫干人郡诸生从之受经后多举进士去是时四方老师硕儒在西安者数十人吴中邹奕独曰合吾辈所读书庶几罗先生之半盖先生学甚博为文章切深诗古体宗汉魏近体宗盛唐书法锺元常年及七十卒士奇少孤五岁先生取而教育之有父道焉明年官德安及挈以行又三年先生有陕西之役屡遣□□□学又廿年而捐馆当是时所以诲不肖者□□□尽记而为道之大要不敢忘也恒窃私□先生所以修诸躬施诸人者皆当追配古人而今之人知之者寡矣谨述其槩为传手录一通以寄其子宾畿盖又欲其子若孙皆图不辱云

○刘子辅传

刘子辅吉安庐陵人自太学生擢监察御史持身谨行俭约如布衣时而用法公平尝按临浙江者三年不见声色而浙江之人善者爱之横者畏之时宪使周新持风裁不苟许与独数数称子辅为贤御史九载考最升广东宪使到官数日丁家艰去服□坐□累左迁交址谅江知府不鄙夷其民抚绥如子民咸爱戴之叛寇黎利攻围谅江城将寇势猖獗他郡县城多已陷子辅与守将倡兵民效死守数月寇增众攻城城中食且尽而人心益固又踰月寇攻益力遂破城城中兵民尽力鬪以死无一人降者子辅知事不支曰吾奉　命守郡郡亡与亡义不可污贼手即自经死一子不妾皆先子辅死事　闻赠子辅布政司参政遣官赐祭复其家　太史氏曰子辅平素恂恂少言如无所长者且不慕□际人盖鲜知之而其终所树立卓卓若此士可以其外断之乎当时总帅如王通辈拥劲兵十数万不能御贼而弃城去甚者蔡福之徒甘心从贼反兵来攻图苟活旦暮间卒之不迯诛于国典夫死一也彼身戮家偾贻诮无穷视子辅盖氷炭熏莸之不相同矣时戍守之将如都指挥李任等毅然奋节而死者盖多死民社者子辅及谅山知府易先政平知府何忠辈亦非一人忠骂贼不绝口从容赋诗乃与其子皆死世曷尝乏正人君子哉顾系于用之者之何如也

○周是修传

周是修讳德以字行周吉之泰和爵誉里名家其先讳矩者尝显于南庆至宋累累有科第其支裔徙滩江里是修之所自出也是修少孤贫自奋于学从游乡先生胡渚樵渚樵以孙妻之又从国子学录萧执先生明诗经初举霍丘县学训导入见太祖高皇帝擢为周府奉祠正高皇帝上宾之明年有告言王过失事王府官属皆下吏是修以尝谏得免改衡府纪善预修纂翰林数陈论国家大计及指斥用事者误国用事者怒众共挫折之是修屹不为动太宗文皇帝靖难之师既渡江驻金川门官中悉自焚明日是修留书其家别其友江仲隆觧大绅胡光大萧用道杨士奇且付后事暮入应天府学自经六月十五日也又明日臣民推戴文皇帝继大统数月御史言是修不顺天命请加追戮上曰彼食其禄自尽其心一无所问是修内贞外和有孝友忠信之行非其义不苟取襟怀坦明洒落而冲澹悠然其学自经史百氏下至阴阳医卜之说靡所不通为文章未尝缔思援笔立就而雍容雅赡词理条达稍暇著述吟咏不虗寸晷所著有讨小序诗集义诗谱论语类编广衍太极图观感录纲常懿范迩言家训蒭荛集进思集是修汲汲导诱人善人有过失恒为之隐以是无少长贱贵皆乐亲之明知人所荐士如梁用之刘叔毖皆知名当世是修之学虽间未纯然于明纲常为世道计必身履之而不徒托之空言岂非卓然特立者欤是修卒年四十有九时觧胡萧梁皆见诸文字然属仓卒不及详今二十有八年矣知是修者独余在每追念君子清白之节文皇帝日月之明既照其心岂当遂致泯没故述为小传以授其子辕使传焉

○王先生传

王先生名佑字子启晚号启翁王出琅琊后繇金陵徙泰和世系具家谱先生十数岁知自重以古人为归不混流俗初从乡贡进士曹随治毛氏诗长遭元季之乱与兄子与先生避匿平川山中力学不辍兄弟自为师友稍出游南昌与辛敬万石旷达杨士弘练高刘永之辈为诗友行省平章遂礼致先生为塾宾声誉日闻四方江西既内附先生首举教官吏部试中经义偕十八人者入见是日太史奏星象文明之祥太祖皇帝喜皆除监察御史赐袭衣又赐宴御史台先生劾奸贪振宪纪风裁勃勃动人广西平初置官府简御史往任风宪以寻适为按察使先生及胡子祺为佥事子祺曰古新国用轻典先生曰蛮夷之人素昧君臣父子之分渎伦伤化不及此时明礼法以示劝惩后将难制适从先生议先生所分按郡县吏民悚然三年偕子祺入觐时王师初平蜀重郡守之寄遂徙先生知崇庆州子祺知彭州崇庆承兵革凋弊之后植仆煦槁随事尽心民稍复蘓坐累罢归而从学者日众先生严师道其施教有方务见实效后生晚学望之皆内自敛肃不敢侈肆江阴徐逊知泰和县励精为治聘先生训导县学日躬诣问政先生曰示民以好恶之正而去其蠹耳逊虗己惟先生之言听而行之不疑于是五六十年知泰和者其设施当大体得民心民至今诵道之无厌者莫有过逊盖自先生导之矣先生孝友忠信严毅端方海桒陈先生尝言王子启壁立千仭文负所学刘尚书子高言子启真风纪臣包孝肃不足多也郭敬守曰子启平居一言一话皆可书简册垂法戒萧子所曰王公秋霜烈日执固当惮之先生擅文章飬气为要中岁以前所著毁于兵晚独存长江万里稿先生年六十有六卒二男子皆殇卒时惟二女子在其行事旧无纪述梁潜尝从受经欲作传未及而卒余丱角以姻家子恒得侍教犹及见所藏佥事知州时政事文书充积牖下时不敢有请今所藏无复存者每念上君子挺持魁杰如先生者一代无几人其可使泯而无闻谨记忆耳目所得大槩为此传虽言不能详观者可推类以得之矣

○陈孟省传

陈泰和硕宗五季时自金陵徙来历宋元以科第入仕者六十人　国朝心吾先生为江右大儒洪武初朝廷遣使征议礼以老辞三子孔立孔奂孔硕孔硕见余所作墓表孔立孔奂皆明经擅文章孔立负才识卓荦不局于小节尝仕为白水县丞孔奂温粹如玉隐居不出孟省孔立之仲子为孔奂后名鉴心吾先生七孙特爱孟省十四即侍先生上京师及考乡试广东江西旦莫不去左右者十数年为人质确苦学攻诗经及大学语孟中庸昼夜熟读精思诸经史子皆通究治科举业其文一本实理而深斥浮靡之习弱冠甚见重先生长者同辈者皆往质疑请益而愈益自进不少懈为人峭直寘合邑中士所与交者无几人行道邂逅流俗人俛首过不一顾严义利之辨不辄受一毫于分之外年十五六即名其读书之斋曰克治以自励精楷书平生所缮录文字甚富一点一画必如法盖类其为人邑大夫举充学弟子员岁甲子江西乡试众皆必孟省在高选是岁江西聘心吾先生考试有令考官不得以子孙预试遂格不入丁卯再试将入会闻大父丧遂止同门生素为孟省薄者讼孟省谓无祖丧不就试之令有司刻深不□意坐孟省不应而罢其弟子员已已凡罢黜弟子员皆征诣京师分布诸司治吏事踰年孟省抑欝不得志竟卒盖年三十有五一子西安少孤失学易业贾而卒无嗣先夫人孟省姑也余生后孟省十岁丱角尝从学焉既长最相厚孟省志甚早学甚笃行甚坚卒不遇以困死非其命耶夫挟艺求试以干禄也大父丧不恤而汲汲于禄礼欤执法吏不推人情明礼义可以为良欤吾着孟省之事以悼贤者亦于法吏有警云

◆录

抱灌子录

○抱灌子录

抱灌子闽人所居丹山碧水之间与老圃邻习圃之业洽五亩之地为十数畦杂莳蔬菘芥姜韭葵苋蔓菁瓜瓠之属悉具日行畦间视害曲者辄去之以旦去虫日中去艹暮则抱瓮以灌率为常故虽馑岁抱灌子所莳恒熟盖为之不厌于劳也然非专以自给有欲取者听不拒□不得伤其本耳人恒遇其抱瓮□□号之曰抱灌子虽□圃手一编未尝释稍暇坐□□□踞诵声琅琅时起□曵杖行歌陶元亮田园□□□□为词以歌曰灌畦东西兮灌畦北南吾任吾力兮聊佚其心我思古人兮丈人汉阴又曰戴星以灌兮戴日以锄聊任吾力兮焉知其劬我思古人兮仲尼饭蔬绰绰有自得之意会宾兴诏下县令丞廉知抱灌子贤荐之　朝尝与稽古述作之事矣已而擢夏官郎又擢天官郎东皋耘夫尝出而邂逅焉熟视其状貌曰此殆非趍荣急利者也旁有知者曰此抱灌子也道其平生历历耘夫就而与之语抱灌子若罔闻之他日又邂逅焉间及鲁隐公以来二百余年王霸之得失抱灌子张目吐辞娓娓皆不失圣人之旨耘夫咲哑然谓曰抱灌子曷为不终嘿嘿耶抱灌子曰吾亦谓子之喋喋奚所裨益也时抱灌子益有志于退耘夫闻而窃叹曰抱灌子其志尚可以敬薄俗而用世者必重得志尚之士邹孟氏曰人有不为而后可以有为然吾欲挽留之不得又窃自叹欲从之而义不可也盖怊怅不已而念抱灌子之事不可以泯故辄录记之抱灌子陈氏福□耘夫庐陵杨某云

东里文集卷之二十二







卷之二十三

●东里文集卷之二十三

表

议

诗

赞

告祭文

◆表

两朝实录成史馆上表

经筵谢表

○两朝实录成史馆上表

伏闻上有尧舜禹汤文武之君斯有典谟训诰誓命之纪当时所录万世条师自汉以来暨于唐宋皆建史官专职纪述我　国家奉天启运圣圣相承大经大法明于上善政善教被于下万方一统海宇清宁洪武以前神功圣德史氏所记具有成书钦惟太宗体天弘道高明广运圣武神功纯仁至孝文皇帝刚徤中正广大钦明体天之心行天之道励精为理躬俭爱人再奠邦家中兴鸿业文治光昭于日月武烈弘靖于华夷大畧雄材茂功伟绩规模弘远卓冠百王钦惟仁宗敬天体道纯诚至德弘文钦武章圣达孝昭皇帝孝友英明宽仁恭俭敬天法祖制治保邦明目达聪周询民隐时使薄敛慱施济人抚盈成之运广文明之化丕新政纪覃敷德泽朞月之内天下归仁二圣升游云车益远万姓哀慕海宇同情恭惟□□陛下文武圣神聪明睿智□□□□□□□民□广至仁继志述事歌九功之□□得万国之□心上念祖宗功德之隆同符天地覆载之大宜宣昭于简册垂仪范于帝王宣德元年五月勑修两朝实录命臣辅臣义臣原吉监修臣士奇臣荣臣幼孜臣山臣族臣漙□裁臣蔡臣英臣直臣述臣时勉臣习礼臣学夔臣循臣从善臣骥臣鹤龄臣□臣□□臣□臣曰恭臣敬臣翰臣□臣□臣□臣中臣□□臣文□臣节臣锡臣尊□修发左右史臣之所□□中外官□之所上兼考□□参之见闻编载事功□佣者其本末纂述谟训必□□于精□□制度□□细不遗□□务者虽明必审于纪叙圣神之道德如绘画造化之功□□诸形容诚难髣□□若附录臣下必在究明是非讫五年正月恭成太宗文皇帝实录百三十卷仁宗昭皇帝实录十卷合百五十四册谨缮写上进伏念臣辅等智识浅陋□术空□旷岁月而久稽亦讨论之惟谨方诸良史深愧乏三长之称监于先朝庶少资万几之暇

○经筵谢表

知　经筵事太师英国公臣辅同知　经筵事少傅兵部尚书兼华盖殿大学士臣士奇少傅工部尚书兼谨身殿大学士臣荣礼部尚书兼翰林院学士臣□兼　经筵官詹事府少詹事兼翰林院侍读学士臣直少詹事兼翰林院侍讲学士臣英翰林院侍读学士臣时勉臣习礼侍讲学士臣循侍读臣□侍讲臣□修譔臣愉臣黎等兹者恭遇　经筵肇启圣学维新讲读侍臣咸膺　恩泽谨奉表称谢者臣翰等诚欢诚忭稽首顿首上言伏以天清地宁昭圣皇之统御时康道泰羙文治之隆兴日月光华中外忻悦恭惟

皇帝陛下聪明睿智广大宽仁尊　尊亲　亲崇两宫之至飬推恩布德得四海之欢心是以三光全而寒暑平五谷熟而人民育益勤稽古之学益弘□正之功谓易书诗礼春秋之文皆尧舜禹汤文武之道万几有暇恒　亲御于经筵多闻是求肆详延于儒雅用资启沃用致进修上以承帝王心法之□下以锡臣民皇极之福光祖宗之洪业扩海宇之隆平臣□等猥以庸才咸叨荣命荷丝论之饬励继宴锡之骈着于缉熙□厥心允协周成之德念终始典于学敬陈商说之篇

◆议

吴文正公从祀议

○吴文正公从祀议

钦奉圣旨命臣等考究元儒吴澄应否从祀议拟奏闻臣士奇等钦遵考得元翰林学士吴澄所著书及奎章阁侍书学士虞集所状澄事行盖澄自十岁得宋儒朱熹所注太学读之即知为学之要专勤诵读次读□孟中庸亦然遂大肆力于诣□□五专务圣贤之学致践履之实以道自任其所自励有勤谨敬和自忻自修消人欲长天理克己悔过矫轻警惰颜冉理一□铭其毅学者有学基学统等篇深究□洛□□之旨考正孝经挍定易书诗春秋修正仪礼小戴记及□□张载之书有易书春秋礼记纂言及易纂言外翼皆所以启大道之堂奥开来学之聡明传之百世而无弊也时朝廷屡起之乃就国子监丞稍进司业□言不合即自觧去后屡征复起亦不久于位进退之际卓然君子盖元之正学大儒许衡及澄二人□遭□世□功在朝廷登在朝之日虽□其职论思□成均劝讲经筵咸积诚意预大议论大事咸引古道而功在学者尤多故二人之没皆谥文正衡在当时已列从祀澄既后出又卒于元衰之际当时已有建议宜列从祀者属元纲日颓未及举行今澄所著诸书具在我　国家崇儒重道大明四书五经及性理之旨凡澄所言皆见采录以惠学者盖澄问学之功来惠以来莫或过之而从祀诸儒自荀况下至范□语其事功皆未及澄今若升澄从祀孔子庙庭列诸许衡之次允惬斯文之公议昭　国家之盛典谨具奏　闻伏候　勑旨

◆诗

平安南诗

平胡诗

思训堂诗有序

○平安南诗

臣闻天以风雨霜露育成万物圣人以礼乐征伐绥辑天下一出于至仁周之文武皆一怒以安其民故□圣人不志用兵亦不去兵以为治洪惟我国家肇兴太祖圣神文武钦明启运俊德成功统天大孝高皇帝深仁大义顺天应人平靖四方以教以育罔有孽害时谓泰和至于□□□广仁义礼乐之化海内莫安四夷□□小□□□熙然同春惟是安南其王孱征其贼臣黎□□暨其子苍沿袭悖凶屡弒国主□刑暴□毒虗下人兹久滋甚皇上闵焉弗宁发诏使谕使迁悔贼罔忌畏数侵掠厥邹占城又寇我思明禄州宁辽之地在廷之臣咸请发兵讨罪上曰彼匪人乎斯不可终化发诏使申谕焉贼闻其主有遗胤子奔来京师即上表谢过请还之上曰彼其庶几有悔乎遣使者卫送出境贼伏众邀过使者执杀其主□胤子事闻皇上震怒召文武羣臣论曰予承　天命保康□□凡一民弗获惟予弗□人有弗迪而遽诛斯遏抑厥自新乃有弗迪至于再三而释弗诛惟予弗君今盗□弗迪予必不释将往大正匪予志用武惟盗滋□□羣臣合辞力赞必决□告祀　天地宗庙及天下山川命征夷将军左右□将军左右参将暨神机横海骠骑游击鹰扬□将军率师讨贼师发金川门上临江□之谕之曰汝其代子往行天讨惟盗暨厥子必诛弗释暨同恶必诛弗释凡厥胁从咸释弗诛惟□安南咸朕所统厥民滋困予盗罔攸诉告汝其代予往吊毋有侵害或有侵害即既殄戮盗犹底汝罚既殄戮盗其咨求其王遗嗣乎俾统治厥民往哉惟懋师入安南黎贼胁驱其民号□百万拒于境上民闻王师来为己除害皆倒戈迓降师渡富良江入其东都城又入其西都城如蹈无人之地贼穷迫尽弃其众独与其孥数人并海遁去五师□之悉生絷之不遗一人乃纵所胁从咨民所苦罢其苛禁敷求安南王遗嗣民既罔有侵害又蒙哀矜吊恤悉觧去所苦咸窃喜曰我幸复见今日幸圣天尔不遐弃我万里外而复生我欣然如脱虎口归慈父母相率跽军门言曰惟故安南王遗嗣悉□于寇暴无遗惟兹土故隶中国诚愿复列中国泯密比　圣化俾我暨我子我孙咸免于夷狄禽兽军中献所获俘且具言民所欲皇上重违民意下诏郡县其地选置守吏复置交址布政司总之在廷文武羣臣上表称贺臣惟安南本漠南越地武帝置交址郡暨五季丁氏窃据之始僣称王宋弗能制因授之卒循为常更历数姓蟠结深固屡叛弗服宋元数举兵诛讫无成功　皇明奄有四海率先□服曾不□世终梗寇盗天地之德务□□□累诲弗悛肆惠援溺仁义之旅吊伐并行恩威所临有迎无拒累月之顷肃清凶憝大拯涂炭弘复疆土功德俊茂振古无伦焉惟古帝王施德建功皆有颂歌传播后世臣忝列从臣后辄儗古作者之意让平安南诗一首以示后来谨拜手稽首上进诗曰惟天生民咸俾遂适有攸弗及肆命有德惟德格天为君为师以教以治俾适咸宜天启　皇明悉畀所覆明明太祖生育□诱衣之食之□安远归礼昭义布长切导卑皇帝继统四方万国益富而教和豫安适蕞尔蛮交丑孽其间为狼为豺小大毕残　皇曰彼丑匪异人类庶或改率予其化诲诲言谆谆弗迁益骄戕暴厥□盗我边郊百辟文武俯伏陛言弗时翦屠将俾蔓延　皇曰申诲犹或改率弗改弗率跳梁狂獝伪恭顾命贼我使人暨彼遗孽□身百分　皇曰彼丑兽心廉易螟蜷弗除曷遗嘉稷惟　皇上帝付予八埏有溺弗援予滋违天诞命将臣暨旅师徒往励汝勇往宣汝谟咸吊困穷歼惟丑虏职敷予仁匪曰究□六师遄迈辞直气厉涉危蹈深若履平地啴啴烈□赫赫业业如飘剟剟如霆戳戳蠢彼丑虏胁驱为拒仁威天降孰有强御鸡翎夜□富良为带投兵委戈奔降迓拜乃人交城乃□凶渠絷之海隅如□取鶵乃咨胁从悉觧而纵乃视交人吊其疾痛交人悴悴爰始色温舒其兢兢爰始咲言交人有言我固□毒天子生我旋疠为福交人有言我初匪夷逖远沦污陷兹涂涺　天子圣仁曷返我初内我旋我永康不虞俘献于廷　天子受之民有愿欲　天子予之四夷有闻欢喜告语　天子圣仁我有父母救民之疾不以遐僻有梗弗率必诛不释　天子圣仁孔武且神孰其为梗鉴彼交人芒芒四裔威服德拊巍巍中夏尊安巩固海航陆车来享来庭千万亿年□我皇明

○平胡诗

洪惟　上天眷佑我国家皇帝陛下以至仁大圣缵承太祖高皇帝鸿业为亿兆生民主绥靖涵育四方万国林林総总之生皆鼓舞忻戴趍走承奉惟恐不及至于朔漠毡裘瓣发之众各率其属归诚慕义□□□下蒙荷官赏者不可胜计惟本雅失里弗率倔谨化外皇上推天地之大德谓率土皆朕民其可使一芥独失其性屡发诏使抚徕之虏弗悛益甚要执我使臣侵扰我疆场疆场之民罹其毒虐皇上悯焉弗宁谓皇天既付予天下天下有一民一物失其所予曷敢坐视不恤且仁者不姑息畜患以厉民虏怙终不可赦予必躬往视师以永宁我宗社生民时　车驾廵北京诏　皇太子监国至是复诏皇太子告　天地宗社及诏告天下以发兵所由遂命将阅师永乐庚寅二月丁未　车驾发北京既出塞踰五云关道压虏川龙旗所向上天助佑风日和融消剥寒冱坤灵恊赞碛卤之野咸出甘泉洁清芳冽随地而有士马所过无不饫足众心欢怿咸怀敌忾五月己卯　车驾次玄溟河本雅失里率众迎拒皇上以数百骑独先大破之诸将率麾下继进奋驱逐北本雅失里尽弃其族属牛羊辎重以七骑逓去诸将咸请追戮之皇上谓帝王除暴祛之而已不穷杀以为武时将士生絷虏众来献者万计昭悉去其絷虏众有释兵以皇明受命统御寰宇皇帝仁圣承序太祖以教以理洽于率普神化所濡涵泳鼓舞逖彼朔土负恃遐阻弗驯弗??臾执我使者横纵桀骜跳梁丑者?鬼毒其与处连我边野人之鞠穷欝忧以癙呌号旻天盍于我抒皇帝仁圣悯焉兴蓰曰时天氓彼敢虐苦惟天命予予曷敢舍彼绝于天匪予志武乃命将臣整徒阅旅告誓启行以类以旅六师导御万乘从扈如雷如霆如飊迅骛万里一瞬飞越峐岵谟断自天孔神且吁计遐测幽瞭如眝睹□彼朔土夏不觧冱芒芒碛卤沃渴惟乳　皇德格天昭畣灵枯春旸流敷融丽昫昫甘泉洋洋徒乘厌饫竞奋敌忾踊跃驰赴捣其挍穴玄冥之浒挥戈击殳阙若虓?虏急在鬴强抗螳斧歼之縻□纵惟七马乃有支孽潜伏于芥一鼓而狝迅于焚羽肆犁其薮散其藏聚皇帝有诏厥众咸赦觧其絷縳绥其降附曰予宁汝汝罔予惧汝饥锡汝马牛肥羜蘓其创残伸其噢咻如旱惔焚霈施甘雨欢呼膜拜皇帝圣主我昔罔知今我父母皇帝神武德施弘漙惠彼朔野同我中土夷堠去防□□边成边人肆宁如愈沉痼虏人始悔如梦斯寤往来孚好无有疑迕帝曰逮哉其还予驾雍雍凯歌欢腾载路四方万国奔贺拜俯皇帝功德超冠千古相彼自古夏殷而下汉唐暨宋咸弊戎侮于备于御不以晨暮则单刀劬卒罔驱去帝御九五隆治弘化肆扬□□□剔民恶洗濯旷荡俾民得所五兵偃戢四海熙豫宣昭人文丕阐皇度亿万斯年永隆宗社臣谨作诗以继肆夏

○思训堂诗 【 有序】

思训堂者通政司右通政宛平陈定至善奉亲之堂也亲没拳拳于亲之训不忘故以名堂而着其孝思焉间求余言夫世之为父母爱其子尽力于鞠育恩勤者有之矣而能训之以善道者鲜训以善道则幸其子不违于目前之顷有不可必况望其不违于身后者乎至善蚤丧父独赖母王恭人鞠育教训以成其德器显融于世矣而服膺母训至于母没不敢忽忘可谓今子矣夫君子之所重者有恒心也故作思训堂诗以致相成之意诗曰

昔我升堂言侍母慈今母往矣升堂孔思厥思伊何母有训辞厥训伊何仁义是持事君犹天尽己勿欺雄厚有容维慎弗□我心藏之夙夜靡遗岂直靡遗允蹈不违绳俛维寅承母之诒伊昔克承式肇庆基继今克承永保弗隳克笃念之罔适匪□庶几有誉于亲有辉永迪于斯以善□抱

◆赞

黄思恭学士像赞

晃庵像赞

邹侍讲像赞

自赞

石处士像赞彦诚之父

具庆遗像赞为贑王令作

亡妻严夫人遗像赞

行俭像赞

欧阳子白像赞

○黄思恭学士像赞

肃乎其外泊乎其内不竞不絿于于其泰缵先绪于垂微肇来庆于孔章白鹿华盖玉韫而光荣恩清秩黄发儿齿消摇相□茂绥福履

○晃庵像赞

吾邑萧生写文渊阁大学士兼左春坊大学士晃庵胡公像可谓似矣□得其外者耳得其内者莫如余敬书之卷首为赞其词曰

伟乎其仪渊乎其中简而有执和而无同襟宇澄□涵秋露于玉壶气韵洒落扬皓雪于青松洙泗关洛其学之源大河长江其文之雄事□明之主崇近密之任承礼遇之隆其千载之遭□也而泊然如抱虗退然如执冲孳孳于往哲干干乎终日者盖希先民道德之意君子为仁之功欤

○邹侍讲像赞

其禀之刚其行之良所存也公而恕所履也直而方学之博必宗于圣贤文之富必传诸经义秋水澹云泊乎素心寒岩古栢凛乎义气孔子所云直道而行孟子所称乐善不倦展君子子邦之彦也

○自赞

其为人也知厥初靡有不善知既往鲜有或是知古圣贤皆学而能知宇宙间皆吾分内然望而未见徒系其志今不田而食不乘而衣者四十六岁嗟来日之几何其奚以免夫俯怍而仰愧哉易云终日干干庶几服以自励

○石处士像赞彦诚之父

其中休休其外温温雍容耆顾消摇丘园根忠信于天赋表行义于厥躬抗素尚于浮云含逸响于清风古之吉人今之善士自天佑之式繁寿祉

○具庆遗像赞为贑王令作

含纯抱和蹈履静嘉有淑令媲恊■〈衤谷〉厥家为善有庆有子有文章贡之濆惠政在民禄飬孔时弗究报□遗像俨然悠悠孝思

○亡妻严夫人遗像赞

处余之贫泰焉以欣从余而贵不改俭勤盖布裳□汲无怍乎鲍宣之妇男女効绩有闻于文伯之母视过不及辅我中道曷不永年于我偕老噫

○行俭像赞

学慱而志端识敏而才充其秀发也粲芙蓉于渌水其清拔也□华岳于晴空承明延阁足以续休乎家世词命论思足以增重于　国华方当任贤兴理之时禄位所臻岂吾所能量其涯哉

○欧阳子白像赞

迈往之气明爽之资有学有文有德有仪如宝剑含精将试之无不利如良玉在匮盖蓄焉而弗施虽见诸貌者已老而存诸中者未衰其终求箕山之志抑有俟蟠溪之时也耶

◆告祭文

祭告　先考墓文

祭告　先妣墓文

焚黄告先祠文

祭康氏妹文

祭族兄仲素文

祭陈一敬文

祭王肇庆文

祭林崇璧文

祭陈参政文

祭思贻兄文

○祭告　先考墓文

维永乐十年岁次壬辰三月乙酉朔越十有九日癸卯男具官士奇敢昭告于先考府君尊灵仰荷　尊父积德垂庆覆被小子□仕于　朝钦承上恩特赠　尊父为奉直大夫左春坊左谕德荣捧命书倍万愉怿谨录黄专遣侄乡贡进士辉赍诣茔域恭伸燎告伏惟　尊父服此明恩重念藐孤生而薄祜甫踰朞晬　慈父弃捐生我孔劳弃我孔蚤幸承福佑用克臻兹心之永伤禄不逮飬奉　恩悲咽如何可言自今以始惟尽此心惟忠惟孝不敢荒怠伏惟尊灵永佑相之谨告

○祭告　先妣墓文

维永乐十年岁次壬辰三月乙酉朔越十有九日癸卯男具官士奇敢昭告于先妣尊灵兹者钦蒙上恩特赐诰命赠　尊母为宜人荣捧命书倍万忻怿谨录黄专遣侄乡贡进七辉赍诣茔域恭伸燎告伏惟　尊母服此明恩重念某不孝不天生孩十有六月慈父弃北当此之时兵乱甫定骨肉散亡家产破析独赖　尊母慈仁如天轸念先祀危切履氷保存孤孽严于执玉逮其有知教之诗书曰此汝先人之业也汝怠而弃焉是汝不能子而我不能母也忧劳夙夜阴阻备尝以长育存全之于孤苦颠沛之余至其幼既壮其危既安而　尊母不及见矣呜呼痛哉今荷　尊母积德流庆叨承　国恩享有禄食矣追惟幼侍　尊母糜粥不饱今有禄食能独饱乎衣有绨帛矣追惟幼侍　尊母疏薄不暖今有绨帛能独暖乎一念之至疾首摧心天地无穷母子此痛其有穷乎祗奉　恩荣益深哀慕悲涕哽塞莫知所云伏惟尚飨

○焚黄告先祠文

维洪熙元年岁次乙巳正月壬申朔越二十日辛卯孝曾孙少傅兵部尚书兼华盖殿大学士 【 士奇】 敢昭告于三代祖考妣尊灵曰 【 士奇】 不肖材知謭陋仰荷　祖宗积善累仁庆泽所锺覆被小子叨禄侍近积有岁年兹者恭遇皇上龙飞恩德覃霈屡升崇秩　宠赐诰命推恩追封　三代我　曾祖待制府君　祖金洲府君　考谕德府君皆追封荣禄大夫少傅兼　华盖殿大学士　曾祖妣弘农郡君严氏　继曾祖妣高氏　祖妣胡氏　妣宜人陈氏皆追封夫人 【 士奇】 荣捧命书不胜忻悦祗用录黄恭伸燎告伏惟　尊灵服此明恩敷佑小子用竟忠事庶几上不累君亲之大德谨用告飨□告

○祭康氏妹文

呜呼吾母生我及妹心母之心敬母之训嗣母之善吾妹最贤妹之有家钟爱贤姑宜于夫子宜于宗戚谓宜禄寿百岁之期云何一疾遽殒中道虽暨里邻咸增悲惋矧于同气心当如何讣音之来惊仆号恸呜呼哀哉命果然耶兄仕京师廿有七年思母不见思见吾妹遽复已矣呜呼哀哉吾妻家居辛苦生业亦惟贤妹姑嫂一心扶助禆益不知倦劳吾妻久病以至于没儿女呱呱惟姑是恃保育训教靡夕靡朝谁谓再朞吾妹又没兄之抱恸曷有穷期呜呼冥冥不昧应与汝嫂同事　老母幽明异路宁知兄悲茫茫修途缄辞致奠南望兴恸泪雨其雱尚享

○祭族兄仲素文

维永乐七年岁次己丑七月辛未朔越二十有一日辛卯杨士奇闻族兄仲素先生之丧已归葬淮安谨附酒果之仪今侄之纪致奠于先生之灵而言曰嗟嗟吾兄而遽死乎耿介之德和厚之资笃实之学温雅之词彼世人于利势伥奔走如渴饥独安命而□义宁处贱而宅卑罹忧患以益穷恒特立而不移服恬素以自适全天和之熙熙谅于道无所枉虽竟死其奚悲士奇昔邂逅于都城盖晨聚而夕分交书毕之往还虽迹远而心亲讵期一旦北行逾远杳音尘之莫通忽丧车其来返瞻宗秀之凋摧恸中怀其烦懑谨缄辞而致奠零涕泪之澘澘尚享

○祭陈一敬文

哀哉陈兄遽此永毕耶凡世之人耄期比比独不跻下寿理其可诘耶兄之所存和易平实兄之应务条理缜密刬削町畦耿介自执凡世之人知兄无几兄之用世用亦未几其间得失曾何较计去崄即夷来返竹林消摇徜徉爰得我心日月几何鹤书载下甫即公交车倏焉殒谢哀哉陈兄余悲曷舍念余束发相从遨嬉遨繥伊何曰书与诗三十年间出处聚散迹睽志同断金莫间昨晤于兹曾几晨夕会促别长顿绝来觌平生知心逝者如彼孰计陈兄溘又去此悲哉余情耿耿何已呜呼死生恒道全归为难生无遗憾没也其安我思陈兄我又何叹尚飨

○祭王肇庆文

维永乐十四年岁次丙申九月己丑朔越七日乙未故中宪大夫肇庆府知府伯贞先生王公之丧归自北京道过龙江其婣家生奉直大夫左春坊左谕德兼翰林侍讲杨士奇谨致清酌之奠泣而言曰呜呼先生遽往而不还耶岁初邂逅倾泻相欢曾无几时余疾遘患数匍匐以来视为之方以速其安既去此而北行长芦之书犹悬悬于训言先生之厚余其事固昨日之间也遄闻端州之　命喜动乎中计旦夕之南辕得申款洽以觧渴烦何意旬余凶讣忽闻呜呼哀哉伟欤先生士林之尊经学之渊源泝濂洛以达于义文文章之闳肆凌韩柳而攀驾马班正直节俭有羔羊大夫之德宽■〈衤谷〉慈厚惟仁人长者之存是以发乎其中蔼如春阳之温遗乎其外泊如秋空之云故学者师道德之教百姓歌召杜之恩溘涘风而上征其孰不凄楚而辛酸哉矧在士奇契好世敦少于学问深辱引援粗焉有闻其敢或谖三十余年离合纷纭孰计斯别竟焉永分大江之偾哭奠此樽盖抚今而惟昔言可尽而情莫殚也呜呼哀哉尚飨

○祭林崇璧文

呜呼崇璧遽止于此邪士君子所期望于子者皆远大之计而圣天子临轩亲策以子魁天下之士亦有待儒者之效用于世也子之问学厥有源委子之文章华实薿薿忠厚谦慎惟子所存平直端方惟子所履其由此而远到理之所必至也孰谓崇璧竟止乎是其古人之有云莫之致而致乎某等职同寮宷志谐道契胡仳离之甫朞奄溘焉而长逝子丧来归将复故里念我良友死生之谊荐薄奠而写哀痛余中之若刿尚飨

○祭陈参政文

呜呼震之别纔隔岁讣音东来遽闻谢世昉其别时病喜勿药何意旋归而竟不作呜呼震之总角弟昆相励以学相角以文仕而同　朝又同翰苑过从怡怡何间晨晚震之升擢春官郎署不出京师尚时欢聚既赞大藩千里睽隔两地一情累岁一觌今兹已矣永绝晤期逝者何适存者恒悲呜呼中表少小相亲六十余年存吾两人震之康强余病蚤衰而先余逝余存几时不腆之文书于墓石庶昭平生以慰冥寂

○祭思贻兄文

呜呼士奇不天甫晬失怙靡兄靡弟茕茕一身于兄

东里文集卷之二十三







卷之二十四

●东里文集卷之二十四

辞

赋

铭

箴

◆辞

正固先生哀辞有序

周尚志哀辞有序

○正固先生哀辞 【 有序】

于戏自正固先生没而吾邑之学者无所定于趣向无所质于疑惑无所资于故实无所得于效法贸贸焉伥伥焉如瞽行中夜无所问道也故皆伤悼不能自己焉先生讳岐字尚仁姓萧氏学者因其所自号称正固先生吾邑在

大明受命之初有陈海桒先生王竹亭先生与其弟佥宪公有尚书刘公与其弟东原先生有临淄令欧阳公有廖愚寄先生有正固先生又有德安贰守罗公临安倅杨公国子录萧公临晋令郭公皆邑里之通儒来学之宗范诸先生相继没世而学者未至贸贸焉伥伥焉如瞽行中夜焉者为有正固先生在也今正固先生不可复作则吾邑之学者所为哀悼其能自己乎哀之不自己于是见于辞焉辞曰

惟民从道子克善攸行智有弗及子道不可明仰彼先觉兮揭蒙发瞢嗟若先生兮昭哉博闳服仁与义兮秉忠贞稽诸天常兮考明经言为训式兮行仪刑濯湘流之清洁兮佩澧兰之芳馨晔威凤其五章兮何不游乎虞之廷止高冈之梧桐兮独雍雍而时鸣云鸿遵游下田兮斥鷃翔于青冥小大胥适匪宜兮羌独偃蹇乎林垧嗟若先生兮其谁与儗考德而问业兮日诜诜兮其来止惟匠石之良兮饬梁栋以杞梓材虽小而毕远兮于木?店臬而犹无弃白玉不遇夫磨琢兮虽良质而焉试夫既自我成之分固处贱而道贵嗟若先生兮何不可以少留何为一旦兮溘风飘而云道吁嗟失筮与龟兮吉凶乎吾何所辄纷盲瞽其邂逅兮又孰明夫道所由终焉伥伥兮如夜游于乎先生兮委山丘空望龙门兮中耿耿而增忧

○周尚志哀辞 【 有序】

仁山文水之间世家巨族之盛周氏其一也周氏世居泥田里后徙丁田余家去其地百余里闻有尚志甫德义不愧古之人然既卒矣未尝得一见也及官京师其子彦奇为刑科给事中因出其族兄前进士矩所为尚志行状载其所存所施者甚备于乎若周尚志甫岂易得哉使世人人皆为尚志庶几可以复古之世而今亡矣因掇状之所具为辞哀之其辞曰惟先殖基笃其敷遗世有书诗些迨于先生始其弱龄惇信而贞些冠而敏学从我先觉匪阶禄爵些吾亲之思吾所得为鞠躬敢辞些族人昆弟子同一气又敢废义些民之饥寒辍衣与飡中心式安些民予同类野死弗盖时予之痗些凡民有争一言持衡靡或不平些受遗秉义永□无二危祸不避些贱贫自持理乱弗知朝恬夕嬉些六十八年埃风溘焉儵逝不旋些彼人无良耄期乐康孰可较量些生遏上寿没显有后亦竟何疚些景仰几时卒弗觏斯曷予弗悲些

◆赋

白象赋应　制

河清赋

甘露赋有序

师古堂赋为朱仲智太守作

离谮赋有序

○白象赋应　制

二仪含精至和毓灵诞生神物为时之祯伟形体之弘博屹髣髴兮其若陵运修鼻以妙用吐氷柱之刚贞胆弥烈而下处乘四时以流行耿瑶光其上直禀金德之纯粹明皓质之自然浮素华于纤毳宜玉山与琼林步消摇而泄泄虽遐夷之穷谷暂混侪于狒狒谅圣人其在上岂终潜而竟晦于是干符昭兮泰阶平坤珍显兮黄河清凤凰集乎德辉麒麟感乎　圣明驺虞应乎仁化神龟通乎孝诚独何为兮淹留不踊跃而作兴尔乃出灵启途海若静波风伯导从云师护遮振高足以于迈出南溟之天涯顾夷獠而长辞遵大路于中华不疾而速千里歘忽言戾都畿瞻望宫阙辟天门之九重来王会于万国随驿使而进趍仰　天颜其咫尺拜跽俛伏舞蹈悦怿何幸庞野之资膺此遭逢之极也于是天子勑命圉臣厚粟丰刍华缨络首文衣被躯恩荣汪濊感激何如虽无能以报称敢不勉其钝驽愿备驾于　皇辂从六龙以任载严九关之巍巍参虎豹而列卫又引重与致远明枉直而祛害誓承殚乎尺寸奉圣皇于万岁

○河清赋

岁在旃蒙月维摄提其日癸卯晨光初晞祥飙融畅庆云烂垂天子御丹扆辟彤闱班龙节建鸶旗肃九重之容卫纷百辟其来趍促武乎金门屏息乎彤墀乃有陪臣晋圃之使□伏殿陛陈词献匦上言河清河津之涘发书讯占圣里之瑞臣实睹之敢告天子天子曰嘻天道应人心以类至作德者降祥弗德者垂戒予未究乎慎修其何以与于是也使者既出时则彻侯上公羣卿列秩抑聆玉音愉愉忔忔固已识其灵祥未备究乎事实退就使者而悉焉使者曰昉河流之将清盖先时而异状其始也沉碧凝黛流丹曵虹忽易复殊黊色弥望烱素华之皓洁泛玄晶而漭沆妙神化而屡殊协五行之逓旺方其漻漻浏浏滉滉瀁瀁湛如清渭之奔浩乎蒙泉之放涵荆玉而演迤拖齐縠而浮漾影万象于昭晣而净纤尘之泱灢也于是传告杂沓听闻骇惑奔走道路聚翫厓侧睛目妶夺心怀畅悦鉴妍者赏明濯污者避亵此其大畧也其详未易以遽说焉于是闻者俯而思顾而言曰河之发源出乎昆仑淤淀湠漫混混浑浑浊泾方之而尚冽潢潦儗之而同昏然而其清为圣君之瑞见于子年拾遗之记兆天下之平出乎京房传易之论洪惟我皇继序太祖道合义轩功隆舜禹政教施乎万邦德泽流于九土斯河清之协应岂偶然之故也盖水之为用滋润长育六府所叙功同土谷造化于是而发祥非在惠飬斯民而致其丰足者乎革去浊污莹然湛明非在荡除贪秽而用夬廉清者乎斯盛治之所本岂寻常之为异虽　圣德之弗居谅天意其有在固将表治化之熙明而征太平于　圣世也躬逢盛事振古所希拜手陈赋继以歌诗诗曰水先五行子天一□生维河之祥子革污为澈千岁一见兮协我圣明泽流洁清兮隆化斯征于千万年兮邦家之庆

○甘露赋 【 有序】

臣钢武备国家不可一日忽忘者也自黄帝至于文武数圣人皆以之安天下易曰除戎器戒不虞书曰克诘尔戎兵诗曰以作六师若春秋礼所载讲武之法尤备故武者所以保民御侮安内攘外之大器也洪惟皇帝陛下临御以来薄海内外咸归德化尊卑大小安分循义耕食凿饮翱恬夕嬉　陛下圣仁之心宵旰惓惓谓天下虽安不可忘危时虽无事不可忘武陛下此心即隆古帝王忧勤惕厉之心所以为国家生民造太平无穷之福者也夫有至仁之德者必有至和之应乃永乐十年十月丁丑　车驾狩于武冈之阳讲武事也先夕甘露降兹山戊辰狩阳山甘露复降臣谨稽载籍有曰君治政甘露降又曰帝王恩及于物顺于人而甘露降又曰圣王之德上及太清下及太宁中及万灵则膏露呈瑞凡此皆天地至和之应　陛下至仁之所致也臣士奇幸叨侍从目睹盛事心切忻怿谨譔瑞应甘露赋一首上进赋曰

圣人膺干符御九五漙　帝泽肃　皇度弘德化予万方明威今于率土盛矣哉治平之世超汉唐而跻邃古也惟

皇圣德同符舜禹功愈大而愈恭恒存戒于满假肆服外以安内兼修文而讲武盖将奠斯民于袵席之安而寿　宗社于盘石之固也于时寒霜既肃孟冬维叙百谷登场三农毕务顺上天之时令考圣王之典故将简阅于师徒而狩田之爰举也吉日丁丑式启鸾辂风伯警□□师先御左翼青龙右卫白虎前导后从丹凤玄武千乘万骑发驰电骛至夫天玺之东武冈之阳翠华于是而驻焉粤兹山之先夕焕幄殿其夙具风清泠兮淑穆月皎洁兮不雾直氐北之一星耿煌煌乎天乳旦而视之冈峦之表松栢之树已厌浥乎甘露矣轻若霜凝浓若雪积散若玉屑圆若珠□霏柯糤条比比而是盖芳饴不足以儗其甘醍醐不足以喻其味于是六军惊异欢贺拜跽山呼谷譍天子万岁天子于是更龙衮乘飞黄从造父御王良升高眺远周览四方纷营队其整列森部伍之分张震笳鼓兮遏云凛戈戟兮飞霜布储胥兮四合渺置网兮弥望乃有上公彻侯材官骑士分驰方攘环驱迤靡追奔截翔曶霍迅驶于是金狸玉兔赤豹青□麋鹿麖麂白鴈文雉仓惶怖慑气夺魄禠或跳踉而未已或蒙茸其犹起矢不虗发一发五殪槊不虗掷应掷遄毙巧捷妙中辟翕变态杀获生絷盖不可为数计矣天子既嘉雄武之士尤重三驱之义乃下诏止焉于是时也物不穷杀农不妨耕将悦骋志士乐获盈羣情快适咲欢沸腾天子于是命众澈营□驾都城升金根之车锵鸾和之声揭日月之旗扬析羽之旌鸣铙迭鼓条畅铿鍧不亟不徐雍容安行历东华登大廷御黼扆朝公卿文武济济介冑弁缨以及海外遐裔蕃王陪臣莫不舞蹈上寿同声一情皆以谓天子致勤武事笃在保民感至和之瑞而兆　国家生民万亿年太平之庆也猗欤盛哉昔之子虗上林非猎长杨驰骋浮词以夸诩弋猎之乐杀获之富游观之奇而其实无所取征昔彼安知圣皇至仁盛德上契乎天心天人协和灵瑞骈应者乎臣职词苑躬覩嘉祥稽首陈赋继以诗章诗曰天子仁圣保康兆民民之允怀皇天维亲至和萃灵嘉祥骈臻介福穰穰天子圣仁又曰明明天子受福于天德威所被下竟八埏内固外顺宗社尊安　圣子神孙于千万年

○师古堂赋为朱仲智太守作

若有人兮锺金华之清淑　帝相德而锡命兮莅侯邦于南服广仁智以为堂兮崇忠信以为基敷廉洁以为垣兮申礼防以为阶荃秉志之忠贞兮窃独恶夫颇僻逝僶俛不惮夫劳兮愿追武于前辙道往古之多岐兮世伥伥其孰智栺墨氏以为仁兮谓杨朱以为义周公肇锡余凖绳兮仲尼又遗余以规矩视有莘以为正兮又颜渊以为度嗟纷纷其萧艾兮独是焉备呼众芳同重华之纯粹兮并三王之显明昭白日之荡荡兮相惟是其独贵也决勇往吾无狐疑兮又非远而难企也微显吾永蹈兮动与静而无违彼后世之快捷方式兮固远引而去之先民又告余兮曰降衷无不全哲与愚既咸禀兮古与今亦同然虽明圣之迭兴兮焉能于此乎增益信由己而匪人兮予何遑遑而求索感申申其好言兮示攸行之先路终吾身以服膺兮愿不改乎此度重曰射惟羿之宗首奕惟秋之因康虞世其辽远兮道有在而弗泯泝从循之兮征厥心以为则信克己而格民兮庶将徧为余之德

○离谮赋 【 有序】

余读揭文安公所为幽忧赋为其及辩谤累数百言既怨不能白于前又恐不能信于后揭文安公真盛德哉今之□谤类是者未闻有一人如文安公者为之辩古今相去岂远耶非其知之者寘欤为赋以觧之

离谮毁之横发兮志沈欝而弗宣指厥行为淫僻兮余愤惋以代言惟弱操其好修兮穆员冠而履方被赪霞以为衣兮揽素霓以为裳援古人之高驾兮将驰骋乎云之路岂发轫犹未遥兮遽捐矩而改错袭仁智以自重兮乃承谤而逢尤肆腥膻其酷列兮又何有乎杜蘅与江蓠相梧桐之挺特兮凤凰翙而来止既鄙薄又不洁兮谓伯夷之所以纷谗口之嫉姤兮羌□□而不味也固众人所一情兮谓夫人亦不异也彼自好犹弗珍兮实谮人乎奚疑曰忠贞不可忱兮何贪婪而又不惑言倡一而和百兮明智孰谅其允臧告曾参且杀人兮毋犹仲惕而惶惶伤白黑之混一兮竟莫察乎其故旦怳怳以亘暮兮夕营营以连曙重曰世梦梦既不显兮又曷冤结而烦情上白日何皎皎兮庶几犹鉴乎中诚槩发辞其不衷兮揆于余又何有愆言申申以骋媚兮终不究而寤旃昔人有明训兮止谤曰无挍旷来日其悠远兮庶眇兮兮犹觉

◆铭

清白堂铭

主善斋铭

芳洲春意堂铭为医士许景芳作

诗礼庭铭为衍圣公孔彦缙作

环秀书屋铭

○清白堂铭

翰林学士兼右春坊右庶子建安杨公勉仁以清白名其燕处之堂谨先训也盖今天下之杨皆祖汉太尉太尉明圣贤之道以清白持其身卒为名臣千载而下之为臣者皆所取法矧出于其裔者乎公侍夫子为词臣之首文学行义炳然有称于时而拳拳于先训如此盖君子不恃其所已能者而忘自进也余与公同宗同官请申为之铭且以自励云□浩杨宗肇于弘农累叶载德繇太尉公太尉克明圣贤之道反诸其躬允践实蹈其蹈维何绝利循义维清维白弗涅弗滓笃时之行以贻厥家肆其臣节日星皦如后有君子是橅是师矧曰支裔敢背而驰猗嗟君子力学清履爰陡显融为天子使任重道远兢兢夕惕景范先德揭是清白川流匪防泛滥孰御维义维敬为德之据猗嗟君子永隽念哉直铭堂亦于我规

○主善斋铭

吴中徐俌发身科目为安吉县学训导用志圣贤之学以主善名其丽泽之居盖非独以示学者又以自警云其寮之长郭彦铉先生吾友也间来求文遂为之铭曰

生民之初受命于天仁义礼智罔不善焉气禀或下内昏外诱圣教爰兴俾初之究厥初伊何性善为耳明之复之究极其至道匪一轨德靡常师吾奚适从惟善之归博以求之约以操之惟善之宗无惑他岐精察允蹈复我明德悠久纯熟骎骎圣域猗徐俌氏钦仰圣谟煌煌主善以揭斋居皋比在中诜诜来觉精义所存兼资斆学惟诚克至惟敬弗渝朂哉无斁庶永终誉

○芳洲春意堂铭为医士许景芳作

生意敷达为时之春斯干之元而性之仁惟春之职以生以滋生生之机曷间四时粤古圣神体仁之大悯时下民沴气其害审道辨物垂范设教用蠲夭札用全寿考猗景芳甫视民犹已闻疾而呻遄趍弗止考法于圣毫分靡忒惟民之宁岂曰予德本其仁心融而为春保合太和孰已孰人熙熙其春洽我芳洲林林其民芳洲同游猗景芳甫惟仁之施惟诚弗渝式笃念之

○诗礼庭铭为衍圣公孔彦缙作

人之大端曰言与行有物有则匪学弗能其学伊何经训是服言以诗善行由礼淑人心物理六义备焉温柔敦厚诗教则然从事于斯博达多识志端气和有言有德三千之仪秩秩其正维礼之教恭俭庄敬从事于斯天叙品节克明克执卓尔莫夺士焉为已学必自兹学焉弗懈圣贤可希肆昔圣师揭时闳轨示训于徒亦笃于子展也贤子默识力行矧我来嗣敢忘率承明明圣祖陡降庭止惟诚惟敬弗忝圣裔

○环秀书屋铭

永丰冯氏世武昌名族诗书□绂代不乏承自伯纯甫始来永丰爱其山水之胜遂家焉有五丈夫子皆明秀知学其第四子敏举进士累官礼部仪制郎中升绍兴知府将行以其家环秀书屋求全铭余在两京以乡郡故冯氏父子素往还为铭之厶永示其后人铭曰

吉有恩江六一故邦山明水清灵秀攸锺允笃冯公始来自邦相土建宅秩秩斯作其植林林其渥渠渠有兄有弟有琴有书维兄与弟既翕且好琴以悦心书以进道矗乎九峰时出云雨黝乎龙潭亦出鲂鲤环屋有田岁则恒秋处者乐志恬憺优优仕者行忠曰予民福民将予德式光斯屋冯孙绳绳祗念尔初以承其居以嗣其书

◆箴

学箴

○学箴

文渊阁大学士兼翰林学士建安杨先生仲子让将归先生作训子诗百五十言授之其根理也实其体事也切可为备矣让过余辞别出以见示以余父之执也又求一言嗟乎余复何言哉然让聪敏恭谦于求益之志不可已也为掇拾先生所弃余为学箴一者赠之其词曰

玉之成器磨琢以治木之中材斲于工师君子之德匪学弗至为学有方主敬集义心为源本存飬乎中静专纯一贯于始终五常百行有物有则究其当然以臻于极理欲之几善恶攸判省察克治隐微不问前言往行我求孶孶自古哲人谁非我师以朝以夕以思以蹈赋受匪殊克勤斯造蒙泉出山其流如带行而不息造海之大勉旃自强履用吾诚以达于成以承所生

东里文集卷之二十四







卷之二十五

●东里文集卷之二十五

方外

◆方外

送彭海云诗序

送释源济序

送释岱宗序

圆庵集序

勑赐广福寺碑

虎丘云巗寺重修记

宣府弥陀禅寺重修记

僧录司右阐教一庵如法师塔铭

僧录司右善世南洲法师塔铭

○送彭海云诗序

国家崇奖道德之教于天下郡邑皆置道官郡有纪邑有会皆取老氏之徒任之吾泰和自置道会以来凡再更代而至海云而皆和易清约端重雅素直而不肆慎而不矫此岂吾邑为老氏之徙则皆贤哉盖所资以治非其实有于己则无以服众而举其职是以推择而取之也自吾少时见海云处于乡恂恂温温退然如一无所有而先生长者皆爱重之至为道会自邑长贰以下皆称之曰良而邑之为老氏之徒皆心敬诚服趍其令不敢慢焉此非其本诸内者厚有以得之乎世之治其徒而不足以得其心敬诚服者要皆无诸内而从饰其外焉耳况并其外不饰而望人之敬服于己哉于是海云有过人者矣海云之先君子吾杨氏出也今年被召来京师见余刻杨氏谱戚然指容斋府君语余曰是生我先大母者也忍靳一纸而不遗我哉其惇本重义恳恳不忘如此益非时人所及故因诸贤作诗以送其归也为序诸卷首

○送释源济序

詹事府丞慈溪陆中善前为刑科左给事中余知其为人慈厚温雅明于治体尝以谓中善其用世之才而陆氏之秀乎间从中善闻其弟源济之为人于是知陆氏之秀非止中善而已中善之言曰吾弟聪敏过人有才具而性澹泊雅好佛氏之学闻邑中有喆师者通其道即屏去一切世俗之务而往师之既久又闻有祖芳禅师者其道益大又往师焉去年秋复走京师求见高明闳博者以曾益所未至吾弟之志于其学可谓笃矣今将还故乡愿得一言赠之夫天下之事要其成在立志而已探骊珠于不测之渊能笃其志无弗得者而况于学乎况于佛氏之学者乎源济笃志于其学愈积而深造安得无所成也然既游乎方之外矣夫人聡明秀敏古今无异也古之为学专于一其成也皆有以及人故古之天下其治日常多也后之为学析为三至于可以及人则惟儒者之道焉耳而后之人聡明秀敏者其所为学不在于儒者常□□为儒者之学又非皆能笃其志以要于成此天下之治所以常不逮于古也如使今之为学者皆思有以及人又皆能笃其志如源济何古人之治不可及哉源济虽游乎方之外而其所笃志今之儒者或不能及盖不独贤于佛氏之徒而已余因中善之言而有取于其志也故为之言若其戒行之纯学业之至人多知之无待余言而余亦无足以知而言之也

○送释岱宗序

吾邑浮图岱宗受　朝命为邑僧会今年来京师又用推荐兼住持普觉禅寺前僧会彰公其师也求余一言赠其归岱宗邑中故家子宋有郭佺与其子同登景佑元年进士第者其族祖也岱宗自少警敏好学尝从今靖江府长史萧用道余往还见之爱其事师之礼甚恭也别去十年而能见重于乡人老宿推举为百里之地释氏之徒之表率斯其智行所进必有可称矣乎普觉在邑东城崇居复宇宏丽深邃违远喧杂邈焉如出人境外吾少时尝与今翰林修譔梁用之庶吉士陈孟洁读书其中今吾三人或聚处论往事辄重嘅叹欲复一造不知在何日岱宗今有朝命之荣而不去其乡又当盛年强力得幽闲静胜之地而居之诚有志进乎其道将来所造诣可量哉盖境静则心宁心宁则志壹志壹则其所务者骎骎取得矣吾闻释氏之道以清净为宗而不累于其外世之为其徒者虽有能通其道通而能由之者盖□岂非在表率者有以振之乎勉旃岱宗诚能不违于上而后可以责不违于下此乡人之情之所属望亦彰公为师者之所□于子也故书以赠

○圆庵集序

为释氏之学其才智有余研极宗旨之外往往从事于儒而与文人游亦时作为文章泄其抱负写其性情盖自惠休有文名世而唐之灵一灵彻宋之惟俨惟演元之大欣辈累累有继逮于国朝宗泐来复诸老亦彬彬乎盛矣玄极顶公于诸老差后出其文实伯仲间盖重于世久矣玄极天台儒家乎自其童丱已悟觧类敏□畧凡近始出家从浮图师居无几师谢之曰吾不足子师乃求禅林之邃于道者而所之笃志苦力久而悉其道焉□以为儒之道当完也又求邃于儒者而师之又笃志苦力久而并其文悉焉夫为文与为佛之道其理无以异也必有师家必究旨归壹其心笃其志先乎本而后乎未探乎粹精而黜乎糟粕无弗造者若所造之难易浅深则系其天禀之高下焉玄极非其资禀之高师承之正积勤之久之所臻欤于是勃勃起声誉而与宗泐诸老先后有闻于四方矣蜀献王首遣币聘之且寓诗有僧中班马之褒太祖高皇帝闻其名召至奏对称　旨命为僧录左讲经升左阐教兼住持灵谷寺奖任之日重焉玄极平生诗文甚富多不存稿既谢世其徒崇远收稡散逸仅得其诗赋杂文二百首厘为十卷名圆庵集圆庵玄极别号也将刻梓以传而求余序玄极之文根于学充于才论性道明言德行正简而不促丰而不泛尤谨于绳尺要其造诣非丛林之名能文者所易及也然非独其文吾闻玄极于事其师如事父师没哀毁服心丧三年终其身语及师泣下泫然其笃于伦谊类此尤非寻当方外离伦遗情以为高者所可同日语也崇远惇实清雅惓惓图永其师之传是亦其师之也矣皆可尚也故为之序

○勑赐广福寺碑

宣德六年十月僧录司觉义集庆重作庐陵净业寺成因召对以闻上嘉之赐寺名广福又赐玺书护持集庆既拜受命求余文刻石用荣上赐于永远嗟乎广福之义大矣哉仰惟皇上圣德如天地化育凡物之肖形两间者皆欲使之生遂鬯达而况于人哉盖无间华夷远迩之人皆欲使之得其卷不失其性优游于春风和气之中此尧舜之心覆戴之仁也佛之教在于绝啫欲务清凈而求诸内其始以为已焉耳及其成也固推以化人如从其化由其道专用其心于恬澹寂寞可为淳古无事之俗而吏治可简刑罚可省矣明君仁主之重其道意亦有在于此欤广福在庐陵城西一舍许之高峰山与行思禅师青原之寺江东西相望故名剎也数废而兴既毁于元季之兵久未有复者集庆□名家陶氏子生十年父母从释礼寺僧方升为师□五师卒即有志卓立图兴复寺宇术者言后当有□□寺乃可复遂出游京师进其业于南洲洽公讲□后转踄吴楚泝巴峡登岷峨而至滇南其所见闻益广造诣益深矣征南将军黔国公厚礼之太宗皇帝闻其名驿召至京集庆兼精郭景纯地理术仁宗皇帝试其能并蒙奖重一献陵之建集庆尝□效劳用受知于上奖赉益厚尝自陈臣受父命从释臣惟一凡今传兵籍远戍而父母乏祀惟　陛下矜邻之上悯其孝特命削戍籍复民业集庆又自念高峰吾所自发身也柰何而忘弃源本悉倒橐资暨善信所施付其徒圆昭以兴复三年而成殿堂门庑高明弘壮加于旧规像设崇严采绘鲜丽凡幡幢法具锺鼓之楼禅诵之庭及庖湢□□靡不完具至是遂承天宠之厚盖众以征夫大遇之言而叹其非偶然也余谓集庆笃于其亲可以为仁汲汲致力所发身之地可以为义仁义修而福应至此自然之理亦奚必术者之能言哉集庆别字云海其学辩博兼通儒旨闿爽豁达丛林之杰也余既为文诸石久系之以诗云

大江之西吉维侯邦崇峙宏流灵淑有锺明德硕才前骞后翥逸而方外翘翘绳武言言梵剎千百其区宅胜擅幽辉焕云霞高峰之宫越历千禩东冈左环西溪右迤屡圯而兴有纳有持□今兴之自云海师高明爽垲恢踰往度云海之勤亦有善助帝闻嘉之广福锡名为福伊何惠于羣生觉之悟之蠲涤迷□导其清净亦迓灵眖奎章龙文有来自天尔饬尔徒以悫以处晨钟夕鼓粲其宝所尔进尔修孰其尔侮　皇仁如天旷代所希嗟尔云海何以致之爱亲者仁重本者义上副皇心宠示表励岳灵拱卫佛日昭宣　皇明一统帝寿万年

○虎丘云巗寺重修记

苏长洲县之西北不十里有山曰虎丘吴阖闾所葬处世传既葬有白虎之异故名冈阜盘欝泉石奇诡盖晋王珣及弟珉之别墅咸和二年指为寺始东西二寺唐会昌中合为一而名云丛者昉于宋大中祥符间载卢熊郡志如此始清顺尊者主此寺至隆禅师而复振历世变故寺屡坏辄屡有兴之洪武甲戌寺复毁永乐初性海主寺始作佛殿某作浮图七级继性海者楚芳作文殊殿十七年良价继楚芳是年作庖库作东庑明年作西庑作僧舍又明年作妙庄严阁又三年阁成盖寺至良价始复完价所作阁之功最巨凡三重崇百二十尺有奇广八十尺有奇深六十尺上奉三世佛及万佛像中奉观音大士及诸天像其材之费为钞三十余万贯金石彩绘之费六十余万贯又经营作天王殿以次成良玠杭之净昌人石庵其字今僧录阐教止庵其师也余闻诸刑部主事陈亢宗云良玠尝从亢宗游遂因以求余记其成余闇虎丘据□之胜岁时苏人耆老壮少闲暇而出游者必之此士大夫宴饯宾客亦必至此四方贵人名流之过苏者必不以事而废游于此也然亦有兴念夫王氏之尝乐于此者乎当是时王氏父子兄弟宠禄隆盛光荣赫奕举一世孰加也而能遗弃所乐轻若脱屣焉者岂独以为福利之资乎其亦审夫富贵之不可久处与子孙之未必世有者乎虽其智识趍向高明正大不足以庶几范希文之为而无所系累乎外物视李文饶溺情役志下至于草木之微者岂不趍然过之也而自建寺以来今千余年虽屡坏而屡兴其飞□杰构凌切云汉与其山川相辉焕称名胜于东南愈久而不衰者固佛之道足以鼓动天下亦必其徒多得夫瑰玮踔绝刻厉勤笃材智之人能张大其师之道以致夫多助之力也瑰玮踔绝刻厉勤笃之人其用意也弘其立志也确有不为为之而孰御其成哉嗟乎若人也使就于世用有不立事建功而可以禆当时闻后世哉吾又以嘅夫屡见定于彼而鲜遇于此也

○宣府弥陀禅寺重修记

宣府古上谷地今为　国家西北重镇所以控制朔漠屏卫畿甸故恒宿重兵而简勋臣之有才望者莅之自左都督谭公佩镇朔大将军印総兵于此城墉益壮兵甲益修士马益强而边境肃然晏安乃以余力从众志修城之弥陀寺为　国祝厘为众祈佑既成上亲廵边驻跸宣府余时忝扈从偕礼部尚书金公幼孜太常卿姚公友直寓寺中周览崇台广宇岿焉奂焉亢爽靓深高明弘丽像设装严咸臻精妙余顾二公叹曰佛官布在四方不啻千数观诸内地会府巨州求一盛剎若此未易多得而边陬遐壤乃能有之岂非难哉其寺之主僧从旁言曰是皆都督公之力都督公之心上在　国家下在生民而为此也明日其主僧求书寺之成将勒石垂后问寺之所始无所于考寺有胜国时断碣仅存其半所可考者曰都功德主金紫光禄大夫中书右丞相安童建寺既毁于元季之兵仅存弥陀殿已敝都督公至乃修其敝廓其规而一新之世谓佛之道以济利为用而利国利民盖其用之大者故自其法入中国千有余年信用不疑上下一轨而大臣秉仁爱之心者惟国家生民是利是图苟众以谓可为则从之以尽吾之心安童元贤相也其意非出于此乎都督公今贤将也其意非同于昔之人乎然则都督公之用心可书僧而克知大臣之所以用心而图不泯亦可书寺之成宜书寺中为三世佛殿殿之东为观音殿次为宝光堂西为地藏殿次为普庵堂二世殿之北为弥陀殿殿之四隅为四坛场东西序为僧寮西序之西为禅堂弥陀殿之北为毘庐殿藏经附庋毘卢殿中殿前左右为东西方文殿后为法堂三世殿之南为天王殿殿之前东为清源堂次为锺阁西为崇宁堂次为大悲阁又前为三门庖廪宾客之位咸备寺成于洪熙元年都督公名广镇江人初事太祖皇帝为百户调燕山左卫后从太宗皇帝靖内难积功至都督同知仁宗皇帝初临御嘉念旧劳首进左都督委以边寄继事今上皇帝益见奖重盖公忠勤宽厚谋猷闳远嶷然于今老成人寺主僧名秀峰介休人举任都纲于此而寺之成始终效劳者僧慧铭助资者都督章安费义都指挥王礼助地者郎中王良云

○僧录司右阐教一庵如法师塔铭

粤自佛法盛行于中国其徒之赫然有以动人者多本其才能智辩驰骋卓越而学士大夫遇之往往骇异欣喜乐与之游甚者重其可与用世而惜夫在彼而不在此也吾行四方所遇其人器识论议伟然出乎众人而汲汲以修废举坠光大师门为任者亦不少矣则岂独昔之时为然哉而求夫渊然其存泊然其行望之如无能即之而有味者盖在昔已不多得亦何独于今也太宗皇帝临御四方之名高僧者皆尝入觐而圣心所重者四明之能义会稽之一如盖曰此其□乎内而不徒夸矜乎外也盖两人者皆恂恂温恭言若不出口而能义深于楞严一如深于法华既皆为僧录司官掌天下释教无几能义没又数年一如亦没一如字一庵既老别号退翁本上虞孙氏子与初建至大寺雪庭立公同族年十三辞父母愿归释氏祝发于五夫长庆寺为大彻昱公之法孙而欲上继雪庭也又隶籍于至大后从具庵□公于吴山宝奎寺砺志所业祈寒盛暑不少懈一义之未彻一疑之未释必究竟乃已攻苦毄淡逾久逾笃遂深造间□洪武十八年出世住松江崇庆寺进住苏之北禅寺缁素归化者日众二十七年南洲洽公掌僧录司兼主今大报恩寺延师为都讲时清理释教庶务丛脞洽公酬应上下而讲演不废盖资于师为多二十八年住杭之天竺灵山寺三十一年住上竺益以振宗启后为己任而从学者益众永乐初退处大报恩寺以法华如来奥旨所寓非学者所易入辑众说为之注太子少师姚公为序之且称两浙一人上尝览之奖谕再三加以厚赉十二年被召纂修大藏经而师总其事初授僧录司右觉义二十一年升右阐教洪熙元年三月初二日示寂于京师海印寺春秋七十有四僧□臈六十一阇维舌本不坏得舍利若干所度弟子志肖得环等若干人嗣其法者天竺道振等若干人某等将奉舍利遗骨归建塔于某处赍天竺住持碧潭所为事状介尚宝司少乡姚宗善请铭余在侍近尝亲睹师所以被知遇于先朝者矣为之铭曰

维佛立教其道之大俾究乎内遗斥其外维一如师相修笃行朗乎蟾辉澹平渊澄维帝圣明天监在上曰时予契真实不妄纷纷夸徒谈辩波起彼竞于肤此味于髓锡之褒嘉维帝圣明泊如无荣维师之诚嗟其已矣言则不亡遗蜕所存尚谨于藏

○僧录司右善世南洲法师塔铭

洪熙元年八月十八日上御便殿召僧录司右善世漙洽入见慰劳甚至遂奏乞还南京大报恩寺以终老从之赐佛像经钞若干缗给驿舟命中官护送既至明年为宣德元年七月廿有八日微疾呼寺之住持惟实付后事留偈诀别其徒云清净自在中还得如是住一切大安乐清净自在住遂化春秋八十有一僧腊六十有九停龛旬余颜色如生其徒举龛于长干西南之凤岭奉全身建塔焉贵戚名卿士庶方外耆耄送者万余人讣闻上遣行人王麟莅祭于是其徒圆■〈氵靓〉慈霔等奉惟实所状事行介礼部尚书胡公求塔铭而少师吏部尚书蹇公助为之言按状师讳漙洽字南洲晚号迂叟又称一雨翁者人即其所居轩号之也姓陆氏宋宝章阁持制游之后世居会稽之山阴祖某仕元为□州余干县尹父仁甫母余干周氏师生于□正丙戌自幼闿爽颖异父教之诗书悟觧日益进未齓已志慕出世法有老长戏之曰仙人□□山人作师应声对曰凤鸟终非凡鸟为众惊异□□入招提瞻佛像辄敬礼膜拜父母知不可遏命于□之普济寺礼雪庭祥公为师既受具戒上天竺谒东明日公一见器重之命典宾客其仪矩从容秩然丛林老宿多推服以为难能而慱究教典虽寒暑夙夜不懈已而从具庵玘公于普福讲求要旨凡诸经范精□小大之义靡不贯串而旁通儒书间以余力为诗□多有造诣玘公命首忏事行三昧法而自是进于□观明净之道及玘公还演福广陶铸来学师偕同志二三辈奋进其中沛然有所自得洪武辛亥出世主孤山玛瑙讲寺戊午全室泐公等奉诏注楞伽金刚心经师时侍玘公在焉训释考订多所帮助癸亥□苏州北禅寺学徒云集师为开演五时八教如来二代施化之仪郡之乐善者咸心悦诚服率其子弟日诣讲下请受法华经旨师敷析要义无智愚高下人人满所欲而退一时宗门耆硕如九皋声公启宗佑公咸共□赏谓吴中法席繇宋迄今可为盛矣又六年主杭之天竺苏之学徒从往者甚众乃循慈云故事建金光明护国期忏七昼夜为众讲贯无虗日岁余太祖皇帝闻其贤召为僧录司右讲经玉音褒谕有适东鲁之书慱西来之意之语盖知之为深居长干西文室三年时梦观主天禧其徒由高者夜梦诣师室及门有二神人兜鍪金甲护卫甚严叱止高曰寺主在是既觉诣师告所梦且曰公其代吾师乎踰月梦观卒有旨命师兼主天禧而四方学者归向益盛法益振教益流誉望益隆勋尊贵戚趍走敬礼者接踵户外又三年升右阐教遂升左善世太宗皇帝举义斯道衍公有辅翼居守功上即位召衍至自北京命主教事师以左善世逊衍而己居右上嘉从之永乐四年诏修天禧□浮图落成之日车驾临幸命师庆赞祥光烨煜万众聚观天颜愉怿时有任觉义者忌师之宠构词间之左迁右觉义疏斥师不辩自处■〈衤谷〉如既而上察其心复右善世仁宗皇帝临御以老宿数被召问礼遇特厚命□□□寺□□精舍以自佚而赐贫屡加盖师历事□圣一以至诚而言动必祗礼度处物以和驭众以宽接引来学随材具深浅而开悟之咸有成而夬□后逢掖士喜商论文事三四十年间巨织老衲有文声者师与衍公为首衍公既进位太子少师赐名广孝其晚岁于师尤厚有疾将化之前一日太宗皇帝亲临视之问所欲言独举师为对不及他事盖两人知契最深云尝有问师寿几何曰九九不过焉有日供畦蔬者一日师劳之曰勤尔久矣更用尽七月耳至是皆验师所著有金刚经注觧附录二卷应制及□□人倡和诗若干卷　国家建法会一切科仪文字皆师所定以贻范于后其所度弟子圆悟大沾僧录右觉义慈霔志丁若干人得法弟子僧录左善世闻晟右善世圆■〈氵靓〉鸿义玄妙□□禅师右善世行杲左觉义守行右觉义惠朗德□□□云山僧纲都副智达善启上天竺住持碧禅等若干人铭曰

天台之源启于□岭教观显示焕乎炳炳如狮子吼如海潮音浩乎洋洋闳慱雄深以大总持妙尽佛意作宪垂范沿远有嗣千岁之下传暨洽公公所自出□儒其宗明爽风成与佛有契一瞻金像如悟宿世指弃爱念皈命慈父秉心之坚金石非固道之难致海阔天高力探精思靡久靡朝昉其思之沉潜反复逮其发之芬华秾郁如山之载如川之输撷之无尽挹之有余奕奕讲筵鸣鼓其镗四众拱听如闇得明名山巨剎屡主法席来学来依奔走填溢誉闻四驰升闻黼扆褒之扬之有来玉旨尔正尔徒无间远邦为　国迎厘为民迓祥祗事列圣宠命有赫孰为中蠹天鉴靡忒世龄八十聡明强固咲挥玉尘从容嘱付灵蜕所藏云覆荫之中天秋月朗朗清辉

东里文集卷二十五







跋

●跋

国朝文章以文贞杨公为称首人有谓拟诸文忠欧公而气体昭或郑重公议也全集久行于世板刻迄今蠹蚀残缺几半士夫过泰和务购是集比者搜索殆空东吴少府贺公来吉下车首求是集而投玹以补遗之责仰承休意遂捐俸督工完其残落之数集诗文凡若干卷而录圣谕三卷并刻之以见弼直之大槩则功业文章焕然矣

正德乙亥秋八月阮望丞泰和县事凤阳沈玹志







附录

附录：

别本东里文集二十五卷（江苏廵抚采进本）

明杨士奇撰士奇有代言録已著录是集记二卷序六卷题跋四卷碑铭十卷杂交三卷末一卷题曰方外凡为二氏所作悉别编焉葢用杨杰无为集例疑卽怀麓堂诗话所谓士奇自定之本以不及全集之完备故附存其目焉（四库全书总目·集部·别集类存目）

三朝圣谕录三卷（左都御史张若溎家藏本）

明杨士奇撰士奇名寓以字行泰和人建文中充翰林编修官燕王簒立入内阁典机务官至华葢殿大学士谥文贞事迹具明史本传士奇自降附燕王以后厯事仁宗宣宗英宗以功名终始是编乃自录其永乐洪熙宣德三朝面承诏旨及奏对之语葢仿欧阳修奏事录司马光手录之例明史士奇本传多采用之序题壬戌十二月为正统七年乃士奇未卒之前二年也（四库全书总目·史部·杂史类存目）

代言录一卷（江西巡抚采进本）

明杨士奇撰士奇有三朝圣谕录已著录是书乃其东里别集之一种所录皆在内阁撰拟碑册诏诰之文自永乐四年至正统九年每篇末具标年月日核诸明实录俱合惟上皇太后尊号诏标曰洪熙元年七月十五日而明宣宗实录是诏实载在七月丁丑是月戊辰朔丁丑则初十日也又实录载七月乙亥上奉册寳尊母后张氏为皇太后乙亥为是月初八日未有初八日已上册至十五日始下诏者又实录载七月戊寅行在礼部奏恭上皇太后尊号巳诏告天下云云戊寅为是月十一日于十一日云巳诏告天下则诏在十一日以前无疑此书标十五日盖传写之误又洪熙元年六月十二日卽位诏欵有云原差去官养官员人等卽便回京毋致重扰军民实录载此篇毋致重扰军民句作不许托故迟延则是书当为士奇初稿临时或更加润饰实录由定本录之耳又如洪熙元年八月初六日谕吏部申明荐举勅自中有亷洁公正句下尙有十五句而今本实录载此篇皆脱之又如宣德二年十一月十五日皇子生诏第一条载大赦天下今实录于第一条则仅载蠲免税粮盐粮三分而大赦反载在第六此类文字异同颇可与实录相叅然其事则皆史所巳具也（四库全书总目·史部·诏令奏议类存目）

文渊阁书目四卷（内府藏本）

明杨士奇编士奇有三朝圣谕录巳著录是编前有正统六年题本一通称各书自永乐十九年南京取来一向于左顺门北廊收贮未有完整书目近奉旨移贮文渊阁东阁臣等逐一打点淸切编置字号写完一本总名文渊阁书目请用广运之寳钤识备照庻无遗失盖本当时阁中存记册籍故所载书多不着撰人姓氏又有册数而无卷数惟畧记若干部为一橱若干橱为一号而巳考明自永乐间取南京藏书送北京又命礼部尙书郑赐四出购求所谓锓板十三抄本十七者正统时尙完善无缺此书以千字文排次自天字至徃字凡得二十号五十橱今以永乐大典对勘其所收之书世无传本者徃徃见于此目亦可知其储庋之富士奇等承诏编录不能考订撰次勒为成书而徒草率以塞责较刘向之编七畧荀朂之叙中经诚为有愧然考王肯堂郁冈斋笔麈书在明代巳残缺不完王士祯古夫于亭杂录亦载国初曹贞吉为内阁典籍文渊阁书散失殆尽贞吉检阅见宋椠欧阳修居士集八部无一完者今阅百载巳放失无余惟藉此编之存尙得畧见一代秘书之名数则亦考古所不废也旧本不分卷数黄虞稷下顷堂书目作十四卷不知所据何本殆传写者以意分析今厘定为四卷云（四库全书总目·史部·目录类）

东里全集九十七卷别集四卷（江苏巡抚采进本）

明杨士奇撰士奇有三朝圣谕录已著录明初三杨并称而士奇文章特优制诰碑版多出其手仁宗雅好欧阳修文士奇文亦平正纡余得其彷佛故郑瑗井观琐言称其文典则无浮泛之病杂录叙事极平稳不费力后来馆阁著作沿为流派遂为七子之口实然李梦阳诗云宣德文体多浑沦伟哉东里廊庙珍亦不尽没其所长葢其文虽乏新裁而不失古格前辈典型遂主持数十年之风气非偶然也集分正续二篇正集所载较少续集几至倍之其别集四种一卽代言录一为圣谕录一为奏对录一为士奇传志诸文缀于末为附录李东阳怀麓堂诗话曰杨文贞东里集手自选择刻之广东为人窜入数首后其子孙又刻为续集非公意也然则续集乃士奇所自芟弃非尽得意之作以其搜罗较富往往有足备考核者故仍其旧并录之焉（四库全书总目·集部·别集类）

书东里文集续编后

（四库全书·集部别集类·明洪武至崇祯·东里集续集卷六十二）

庐陵杨文贞公即世三十载其所著东里诗文集传于世乆矣然纔二十八卷耳士君子恒以不得见全集为憾焉成化七年秋其子尚寳卿■〈道上禾下〉奉使广西为予言■〈道上禾下〉幼侍先公凡所著作藁皆先兄收兄没诸子姓珍惜秘不发■〈道上禾下〉又忝侍从不能归兹幸归而得之图惟梓传敢以累执事予敬诺焉■〈道上禾下〉既还京师编录成卷六十有二托吏部侍郎叶公与中校正乃以寓予且属序一言予遍阅之跃然曰此当代文章巨公手笔天下之人仰慕想见者也予何敢不力然公诗文旧刻永嘉黄文简公江陵杨文定公序之详矣后生小子何敢置喙于其间嗟乎大羮元酒不资姜桂雅有真味泰山华岳奇峯迭拥不觉其繁玉云行空流丽自然初若无意而能成雨泽被万物此公之冠絶一世予不能不乐为天下道也故敢僣书于后成化九年歳次癸巳夏五月既望吴郡韩雍拜手书




