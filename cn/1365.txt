东坡词 - (北宋)苏轼
　☆水龙吟
　☆水龙吟（赠赵晦之吹笛侍儿）
　☆水龙吟（次韵章质夫杨花词）
　☆水龙吟
　☆满庭芳
　☆满庭芳
　☆满庭芳
　☆满庭芳
　☆满庭芳
　☆水调歌头（黄州快哉亭赠张偓佺）
　☆水调歌头
　☆水调歌头（丙辰中秋，欢饮达旦，大醉。作此篇，兼怀子由）
　☆水调歌头
　☆满江红
　☆满江红
　☆满江红（东武会流怀亭）
　☆满江红（怀子由作）
　☆满江红（正月十三日送文安国还朝）
　☆归朝欢
　☆念奴娇（赤壁怀古）
　☆雨中花
　☆沁园春
　☆劝金船（和元素韵自撰腔命名）
　☆一丛花
　☆木兰花令（次欧公西湖韵）
　☆木兰花令（次马中玉韵）
　☆木兰花令（宿造口闻夜雨寄子由、才叔）
　☆西江月（真觉赏瑞香二首）
　☆西江月（坐客见和复次韵）
　☆西江月（再用前韵戏曹子方）
　☆西江月
　☆西江月（重九）
　☆西江月（茶词）
　☆西江月
　☆西江月
　☆西江月（送钱待制）
　☆西江月（梅花）
　☆西江月
　☆西江月（平山堂）
　☆西江月（送别）
　☆临江仙
　☆临江仙（赠送）
　☆临江仙（辛未离杭至润，别张弼秉道）
　☆临江仙（冬日即事）
　☆临江仙（送王缄）
　☆临江仙
　☆临江仙
　☆临江仙（风水洞作）
　☆临江仙
　☆临江仙（疾愈登望湖楼赠项长官）
　☆临江仙
　☆临江仙
　☆渔家傲（金陵赏心亭送王胜之龙图。王守金陵，视事一日移南郡）
　☆渔家傲（送台守江郎中）
　☆渔家傲（七夕）
　☆渔家傲（送张元唐省亲秦州）
　☆鹧鸪天（东坡谪黄州时作此词，真本藏林子敬家）
　☆鹧鸪天（陈公密出侍儿素娘，歌紫玉箫曲，劝老人酒。老人饮尽因为赋此词）
　☆少年游（端午赠黄守徐君猷）
　☆少年游（润州作）
　☆定风波
　☆定风波
　☆南歌子（再用前韵）
　☆南歌子（晚春）
　☆南歌子（八月十八日观湖潮）
　☆南歌子（再用前韵）
　☆南歌子
　☆南歌子（别润守许仲涂）
　☆南歌子（湖州作）
　☆南歌子（暮春）
　☆南歌子（黄州腊八日饮怀民小阁）
　☆南歌子（有感）
　☆南歌子（感旧）
　☆南歌子（楚守周豫出舞鬟，因作二首赠之）
　☆南歌子（同前）
　☆好事近（黄州送君猷）
　☆好事近（湖上）
　☆鹊桥仙（七夕送陈令举）
　☆鹊桥仙（七夕和苏坚韵）
　☆望江南（暮春）
　☆望江南（超然台作）
　☆卜算子（感旧）
　☆卜算子
　☆瑞鹧鸪（观潮）
　☆十拍子（暮秋）
　☆清平乐（秋词）
　☆昭君怨（送别）
　☆戚氏（此词始终指意，言周穆王宾于西王母事）
　☆醉蓬莱（重九上君猷）
　☆贺新郎（夏景）
　☆洞仙歌（咏柳）
　☆洞仙歌
　☆八声甘州（寄参寥子）
　☆三部乐（情景）
　☆阮郎归（初夏）
　☆阮郎归（梅词）
　☆阮郎归（苏州席上作）
　☆江神子
　☆江神子（孤山竹阁送述古）
　☆江神子（江景）
　☆江神子（猎词）
　☆江神子（恨别）
　☆江神子（冬景）
　☆江神子（大雪有怀朱康叔使君，亦知使君之念我也，作江神子寄之）
　☆江神子
　☆江神子（乙卯正月二十日夜记梦）
　☆蝶恋花（春景）
　☆蝶恋花（佳人）
　☆蝶恋花（送春）
　☆蝶恋花（暮春别李公择）
　☆蝶恋花（密州上元）
　☆蝶恋花（密州冬夜文安国席上作）
　☆蝶恋花（过涟水军赠赵晦之）
　☆蝶恋花（述怀）
　☆采桑子（润州多景楼与孙巨源相遇）
　☆千秋岁（湖州暂来徐州重阳作）
　☆苏幕遮（咏选仙图）
　☆永遇乐
　☆永遇乐（夜宿燕子楼，梦盼盼，因作此词。）
　☆行香子（茶词）
　☆行香子（寓意）
　☆行香子（述怀）
　☆行香子（秋与）
　☆行香子（冬思）
　☆行香子（过七里滩）
　☆菩萨蛮（歌妓）
　☆菩萨蛮
　☆菩萨蛮（西湖）
　☆菩萨蛮（杭妓往苏迓新守）
　☆菩萨蛮
　☆菩萨蛮（述古席上）
　☆菩萨蛮（感旧）
　☆菩萨蛮（新月）
　☆菩萨蛮（七夕）
　☆菩萨蛮（有寄）
　☆菩萨蛮
　☆菩萨蛮（回文）
　☆菩萨蛮（夏景回文）
　☆菩萨蛮（回文）
　☆菩萨蛮（回文四时春闺怨）
　☆菩萨蛮（回文夏闺怨）
　☆菩萨蛮（回文秋闺怨）
　☆菩萨蛮（回文冬闺怨）
　☆生查子（诉别）
　☆翻香令
　☆乌夜啼（寄远）
　☆虞美人（琵琶）
　☆虞美人（述怀）
　☆虞美人（有美堂赠述古）
　☆虞美人
　☆河满子（湖州作）
　☆哨遍
　☆哨遍（春词）
　☆点绛唇（己巳重九和苏坚）
　☆点绛唇（庚午重九再用前韵）
　☆点绛唇（再和送钱公永）
　☆点绛唇
　☆点绛唇（离恨）
　☆殢人娇（王都尉席上赠侍人）
　☆殢人娇（或云赠朝云）
　☆殢人娇（戏邦直）
　☆诉衷情（送述古迓元素）
　☆诉衷情（海棠）
　☆诉衷情（琵琶女）
　☆更漏子（送孙巨源）
　☆华清引（感旧）
　☆桃源忆故人（暮春）
　☆醉落魄（述怀）
　☆醉落魄（席上呈元素）
　☆醉落魄（忆别）
　☆醉落魄（述情）
　☆谒金门（秋夜）
　☆谒金门（秋兴）
　☆谒金门（秋感）
　☆如梦令
　☆如梦令（同前）
　☆如梦令（有寄）
　☆如梦令（春思）
　☆阳关曲（中秋作本名小秦王，入腔即阳关曲）
　☆阳关曲（军中）
　☆阳关曲（李公择）
　☆减字木兰花（赠润守许仲涂，且以“郑容落籍、高莹从良”为句首）
　☆减字木兰花（寓意）
　☆减字木兰花（荔支）
　☆减字木兰花（送东武令赵晦之）
　☆减字木兰花（送别）
　☆减字木兰花（送赵令）
　☆减字木兰花
　☆减字木兰花（得书）
　☆减字木兰花（送别）
　☆减字木兰花
　☆减字木兰花（赠小鬟琵琶）
　☆减字木兰花（立春）
　☆减字木兰花（雪词）
　☆减字木兰花（花）
　☆减字木兰花（春月）
　☆减字木兰花（赠胜之）
　☆浣溪沙（新秋）
　☆浣溪沙（游蕲水清泉寺。寺临兰溪，溪水西流）
　☆浣溪沙（渔父）
　☆浣溪沙
　☆浣溪沙（前韵）
　☆浣溪沙（前韵）
　☆浣溪沙（再和前韵）
　☆浣溪沙（前韵）
　☆浣溪沙（九月九日二首）
　☆浣溪沙（和前韵）
　☆浣溪沙（有感）
　☆浣溪沙（咏橘）
　☆浣溪沙
　☆浣溪沙（前韵）
　☆浣溪沙
　☆浣溪沙
　☆浣溪沙
　☆浣溪沙
　☆浣溪沙
　☆浣溪沙（春情）
　☆浣溪沙（菊节）
　☆浣溪沙（春情）
　☆浣溪沙（荷花）
　☆浣溪沙（赠闾丘朝议，时还徐州）
　☆浣溪沙（有赠）
　☆浣溪沙（忆旧）
　☆浣溪沙（春情）
　☆浣溪沙
　☆浣溪沙（重九旧韵）
　☆浣溪沙（元丰七年十二月二十四日，从泗州刘倩叔游南山）
　☆浣溪沙（送梅庭老赴潞州学官）
　☆浣溪沙（徐州藏春阁园中）
　☆浣溪沙（同上）
　☆浣溪沙（席上赠楚守田待制小鬟）
　☆浣溪沙（和前韵）
　☆浣溪沙（端午）
　☆浣溪沙（感旧）
　☆浣溪沙（自适）
　☆浣溪沙（寓意）
　☆浣溪沙（即事）
　☆双荷叶（湖州贾耘老小妓名双荷叶）
　☆皂罗特髻（采菱拾翠）
　☆调笑令
　☆调笑令
　☆荷华媚（荷花）
　☆青玉案（和贺方回韵送伯固归吴中故居）
　☆渔家傲（赠曹光州）
　☆江城子
　☆江城子
　☆南乡子（用韵和道辅）
　☆南乡子（用前韵赠田叔通家舞鬟）
　☆菩萨蛮（四首）
　☆菩萨蛮（咏足）
　☆菩萨蛮
　☆蝶恋花（送潘大临）
　☆蝶恋花（同安生日放鱼，取金光明经救鱼事）
　☆浣溪沙（端午）
　☆浣溪沙
　☆浣溪沙
　☆减字木兰花（琴）
　☆减字木兰花
　☆减字木兰花（赠君猷家姬）
　☆减字木兰花
　☆减字木兰花
　☆减字木兰花（赠徐君猷三侍人妩卿）
　☆减字木兰花（胜之）
　☆减字木兰花（庆姬）
　☆南歌子
　☆如梦令（题淮山楼）
　☆瑞鹧鸪
　☆临江仙（赠王友道）
　☆少年游
　☆一斛珠
　☆点绛唇（二之一）
　☆点绛唇（二之二）
　☆虞美人
　☆天仙子
　☆满庭芳
　☆南乡子（宿州上元）
　☆浣溪沙
　☆浣溪沙（送叶淳花）
　☆减字木兰花
　☆减字木兰花
　☆减字木兰花（以大琉璃杯劝王仲翁）
　☆行香子（与泗守过南山晚归作）
　☆画堂春（寄子由）
　☆浣溪沙（方响）
　☆好事近
　☆占春芳
　☆南歌子
　☆浪淘沙
　☆木兰花令
　☆木兰花令
　☆木兰花令
　☆虞美人
　☆虞美人
　☆临江仙
　☆蝶恋花
　☆蝶恋花
　☆蝶恋花
　☆蝶恋花
　☆蝶恋花
　☆渔家傲
　☆江城子
　☆祝英台近
　☆雨中花慢
　☆雨中花慢
　☆念奴娇（中秋）
　☆水龙吟
　☆水龙吟
　☆渔父（四首）
　☆渔父
　☆渔父
　☆渔父
　☆醉翁操








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1，2，3，4，5

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　









东坡词 - (北宋)苏轼






版权信息


东坡词

〔北宋〕苏轼　著

简体中文版　中华传世珍藏古典文库

©艺雅出版社 2018

本书版权为艺雅出版社所有。

EAN 4057664146687

最后修订：2018年03月21日

出版品牌：艺雅出版社

出版公司：e-artnow s.r.o.

地

址：Za sidlistem 2148/22, Prague - 14300, Czech Republic

邮

箱：eartpress@gmail.com

本书已经过仔细校对，然而如有疏漏不足之处，恳请各位专家读者给予反馈意见，以便日后及时修订与更新版本。





目录


东坡词





东坡词


☆水龙吟

万里，不可到。天台有司马子微，身居赤域，名在绛阙，可往从之。”自然乃还，受道于子微，白日仙去。子微著《坐忘论》七篇，《枢》一篇，年百余。将终，谓弟子曰：“吾居玉霄峰，东望蓬莱，尝有真灵降焉。今为东海青童君所召。”乃蝉脱而去。其后，李太白作《大鹏赋》云：“尝见子微于江陵，谓余有仙风道骨，可与神游八极之表。”元丰七年冬，余过临淮，而湛然先生梁公在焉。童颜清澈，如二三十许人，然人亦有自少见之者。善吹铁笛，嘹然有穿云裂石之声。乃作《水龙吟》一首，记子微、太白之事，倚其声而歌之。

古来云海茫茫，道山绛阙知何处。人间自有，赤城居士，龙蟠凤举。清净无为，坐忘遗照，八篇奇语。向玉霄东望，蓬莱晻霭，有云驾、骖凤驭。行尽九州四海，笑粉粉、落花飞絮。临江一见，谪仙风采，无言心许。八表神游，浩然相对，酒酣箕踞。待垂天赋就，骑鲸路稳，约相将去。

☆水龙吟（赠赵晦之吹笛侍儿）

楚山修竹如云，异材秀出千林表。龙须半翦，凤膺微涨，玉肌匀绕。木落淮南，雨睛云梦，月明风袅。自中郎不见，桓伊去后，知孤负、秋多少。闻道岭南太守，后堂深、绿珠娇小。绮窗学弄，梁州初遍，霓裳未了。嚼徵含宫，泛商流羽，一声云杪。为使君洗尽，蛮风瘴雨，作霜天晓。

☆水龙吟（次韵章质夫杨花词）

似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。

不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花点点，是离人泪。

☆水龙吟

余谪居于黄。正月十七日，梦扁舟渡江，中流回望，楼中歌乐杂作。舟中人言：公显方会客也。觉而异之，乃作此词。公显时已致仕在苏州

小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌余响，绕云萦水。念故人老大，风流未减，独回首、烟波里。

推枕惘然不见，但空江、月明千里。五湖闻道，扁舟归去，仍携西子。云梦南州，武昌南岸，昔游应记。料多情梦里，端来见我，也参差是。

☆满庭芳

仲览自江东来别，遂书以遗之

归去来兮，吾归何处，万里家在岷峨。百年强半，来日苦无多。坐见黄州再闰，儿童尽、楚语吴歌。山中友，鸡豚社酒，相劝老东坡。

云何。当此去，人生底事，来往如梭。待闲看，秋风洛水清波。好在堂前细柳，应念我、莫翦柔柯。仍传语，江南父老，时与晒渔蓑。

☆满庭芳

香叆雕盘，寒生冰箸，画堂别是风光。主人情重，开宴出红妆。腻玉圆搓素颈，藕丝嫩、新织仙裳。双歌罢，虚檐转月，余韵尚悠扬。

人间，何处有，司空见惯，应谓寻常。坐中有狂客，恼乱愁肠。报道金钗坠也，十指露、春笋纤长。亲曾见，全胜宋玉，想像赋高唐。

☆满庭芳

蜗角虚名，蝇头微利，算来著甚干忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲满庭芳。

☆满庭芳

过余，因为赋此

三十三年，今谁存者，算只君与长江。凛然苍桧，霜干苦难双。闻道司州古县，云溪上、竹坞松窗。江南岸，不因送子，宁肯过吾邦。

摐摐。疏雨过，风林舞破，烟盖云幢。愿持此邀君，一饮空缸。居士先生老矣，真梦里、相对残釭。歌舞断，行人未起，船鼓已逄逄。

☆满庭芳

水浅冻，久留郡中。晦日同游南山，话旧感叹，因作满庭芳云

三十三年，飘流江海，万里烟浪云帆。故人惊怪，憔悴老青衫。我自疏狂异趣，君何事、奔走尘凡。流年尽，穷途坐守，船尾冻相衔。

巉巉。淮浦外，层楼翠壁，古寺空岩。步携手林间，笑挽扦扦。莫上孤峰尽处，萦望眼、云海相搀。家何在，因君问我，归步绕松衫。

☆水调歌头（黄州快哉亭赠张偓佺）

落日绣帘卷，亭下水连空。知君为我，新作窗户湿青红。长记平山堂上，欹枕江南烟雨，渺渺没孤鸿。认得醉翁语，山色有无中。

一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。

☆水调歌头

日，过中秋而去，作此曲以别余。以其语过悲，乃为和之。其意以不早退为戒，以退而相从之乐为慰云耳

安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。

☆水调歌头（丙辰中秋，欢饮达旦，大醉。作此篇，兼怀子由）

明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。

转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺，此事古难全。但愿人长久，千里共婵娟。

☆水调歌头

公曰：此诗最奇丽，然非听琴，乃听琵琶也。余深然之。建安章质夫家善琵琶者，乞为歌词。余久不作，特取退之词，稍加概括，使就声律，以遗之云

昵昵儿女语，灯火夜微明。恩冤尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。

众禽里，真彩凤，独不鸣。跻攀寸步千险，一落百寻轻。烦子指间风雨。置我肠中冰炭，起坐不能平。推手从归去，无泪与君倾。

☆满江红

遇东坡于齐安。怪其丰暇自得。余问之，曰：吾再娶柳氏，三日而去官。吾固不戚戚，而忧柳氏不能忘情于进退也。已而欣然同忧患，如处富贵，吾是以益安焉。命其侍儿歌其所作满江红。嗟叹之不足，乃次其韵

忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。

幽梦里，传心曲。肠断处，凭他续。文君婿知否，笑君卑辱。君不见周南歌汉广，天教夫子休乔木。便相将、左手抱琴旧，云间宿。

☆满江红

江汉西来，高楼下、蒲萄深碧。犹自带、岷峨云浪，锦江春色。君是南山遗爱守，我为剑外思归客。对此间、风物岂无情，殷勤说。

江表传，君休读。狂处士，真堪惜。空洲对鹦鹉，苇花萧瑟。不独笑书生争底事，曹公黄祖俱飘忽。愿使君、还赋谪仙诗，追黄鹤。

☆满江红（东武会流怀亭）

东武南城，新堤固、涟漪初溢。隐隐遍、长林高阜，卧红堆碧。枝上残花吹尽也，与君更向江头觅。问向前、犹有几多春，三之一。

官里事，何时毕。风雨外，无多日。相将泛曲水，满城争出。君不见兰亭修禊事，当时坐上皆豪逸。到如今、修竹满山阴，空陈迹。

☆满江红（怀子由作）

清颍东流，愁目断、孤帆明灭。宦游处、青山白浪、万重千叠。孤负当年林下意，对床夜雨听萧瑟。恨此生、长向别离中，添华发。

一尊酒，黄河侧。无限事，从头说。相看恍如昨，许多年月。衣上旧痕余苦泪，眉间喜气添黄色。便与君、池上觅残春，花如雪。

☆满江红（正月十三日送文安国还朝）

天岂无情，天也解、多情留客。春向暖、朝来底事，尚飘轻雪。君过春来纡组绶，我应归去耽泉石。恐异时、怀酒忽相思，云山隔。

浮世事，俱难必。人纵健，头应白。何辞更一醉，此欢难觅。欲向佳人诉离恨，泪珠先已凝双睫。但莫遣、新燕却来时，音书绝。

☆归朝欢

“我梦扁舟浮震泽。雪浪横江千顷白。觉来满眼是庐山，倚天无数开青壁。”盖实梦也。然公诗复云：“扁舟震泽定何时，满眼庐山觉又非。”

我梦扁舟浮震泽。雪浪摇空千顷白。觉来满眼是庐山，倚天无数开青壁。此生长接淅。与君同是江南客。梦中游，觉来清赏，同作飞梭掷。

明日西风还挂席。唱我新词泪沾臆。灵均去后楚山空，沣阳兰芷无颜色。君才如梦得。武陵更在西南极。竹枝词，莫摇新唱，谁谓古今隔。

☆念奴娇（赤壁怀古）

大江东去，浪淘尽、千古风流人物。故垒西边，人道是、三国周郎赤壁。乱石穿空，惊涛拍岸，卷起千堆雪。江山如画，一时多少豪杰。

遥想公瑾当年，小乔初嫁了，雄姿英发。羽扇纶巾，谈笑间、樯虏灰飞烟灭。故国神游，多情应笑我，早生华发。人生如梦，一尊还酹江月。

☆雨中花

赏。至九月，忽开千叶一朵。雨中特为置酒，遂作。

今岁花时深院，尽日东风，荡扬茶烟。但有绿苔芳草，柳絮榆钱。闻道城西，长廊古寺，甲第名园。有国艳带酒。天香染袂，为我留连。

清明过了，残红无处，对此泪洒尊前。秋向晚，一枝何事，向我依然。高会聊追短景，清商不暇余妍。不如留取，十分春态，付与明年。

☆沁园春

孤馆灯青，野店鸡号，旅枕梦残。渐月华收练，晨霜耿耿，云山摛锦，朝露漙漙。世路无穷，劳生有限，似此区区长鲜欢。微吟罢，凭征鞍无语，往事千端。

当时共客长安。似二陆初来俱少年。有笔头千字，胸中万卷，致君尧舜，此事何难。用舍由时，行藏在我，袖手何妨闲处看。身长健，但优游卒岁，且斗尊前。

☆劝金船（和元素韵自撰腔命名）

无情流水多情客。劝我如曾识。杯行到手休辞却。这公道难得。曲水池上，小字更书年月。还对茂林修竹，似永和节。

纤纤素手如霜雪。笑把秋花插。尊前莫怪歌声咽。又还是轻别。此去翱翔，遍赏玉堂金阙。欲问再来何岁，应有华发。

☆一丛花

今年春浅腊侵年。冰雪破春妍。东风有信无人见，露微意、柳际花边。寒夜纵长，孤衾易暖，钟鼓渐清圆。

朝来初日半含山。楼阁淡疏烟。游人便作寻芳计，小桃杏、应已争先。衰病少情，疏慵自放，惟爱日高眠。

☆木兰花令（次欧公西湖韵）

霜余已失长淮阔。空听潺潺清颍咽。佳人犹唱醉翁词，四十三年如电抹。草头秋露流珠滑。三五盈盈还二八。与余同是识翁人，惟有西湖波底月。

☆木兰花令（次马中玉韵）

知君仙骨无寒暑。千载相逢犹旦暮。故将别语恼佳人，要看梨花枝上雨。

落花已逐回风去。花本无心莺自诉。明朝归路下塘西，不见莺啼花落处。

☆木兰花令（宿造口闻夜雨寄子由、才叔）

梧桐叶上三更雨。惊破梦魂无觅处。夜凉枕簟已知秋，更听寒蛩促机杼。

梦中历历来时路。犹在江亭醉歌舞。尊前必有问君人，为道别来心与绪。

☆西江月（真觉赏瑞香二首）

公子眼花乱发，老夫鼻观先通。领巾飘下瑞香风。惊起谪仙春梦。

后土祠中玉蕊，蓬莱殿后鞓红。此花清绝更纤秾。把酒何人心动。

☆西江月（坐客见和复次韵）

小院朱阑几曲，重城画鼓三通。更看微月转光风。归去香云入梦。

翠袖争浮大白，皂罗半插斜红。灯花零落酒花秾。妙语一时飞动。

☆西江月（再用前韵戏曹子方）

怪此花枝怨泣，托君诗句名通。凭将草木记吴风。继取相如云梦。

点笔袖沾醉墨，谤花面有惭红。知君却是为情秾。怕见此花撩动。

☆西江月

闻道双衔凤带，不妨单著鲛绡。夜香知与阿谁烧。怅望水沈烟袅。

云鬓风前绿卷，玉颜醉里红潮。莫教空度可怜宵。月与佳人共僚。

☆西江月（重九）

点点楼头细雨。重重江外平湖。当年戏马会东徐。今日凄凉南浦。

莫恨黄花未吐。且教红粉相扶。酒阑不必看茱萸。俯仰人间今古。

☆西江月（茶词）

龙焙今年绝品，谷帘自古珍泉。雪芽双井散神仙。苗裔来从北苑。

汤发云腴酽白，盏浮花乳轻圆。人间谁敢更争妍。斗取红窗粉面。

☆西江月

别梦已随流水，泪巾犹裛香泉。相如依旧是臞仙。人在瑶台阆苑。

花雾萦风缥缈，歌珠滴水清圆。蛾眉新作十分妍。走马归来便面。

☆西江月

世事一场大梦，人生几度秋凉。夜来风叶已鸣廊。看取眉头鬓上。

酒贱常愁客少，月明多被云妨。中秋谁与共孤光。把盏凄然北望。

☆西江月（送钱待制）

莫叹平原落落，且应去鲁迟迟。与君各记少年时。须信人生如寄。

白发千茎相送，深杯百罚休辞。拍浮何用酒为池。我已为君德醉。

☆西江月（梅花）

玉骨那愁瘴雾，冰姿自有仙风。海仙时遣探芳丛。倒挂绿毛么凤。素面翻嫌粉涴，洗妆不褪唇红。高情已逐晓云空。不与梨花同梦。

☆西江月

曲肱醉卧少休。及觉，已晓。乱山葱茏，流水锵然，疑非尘世也。书此语桥柱上。

照野弥弥浅浪，横空暧暧微霄。障泥未解玉骢骄。我欲醉眠芳草。

可惜一溪明月，莫教踏破琼瑶。解鞍欹枕绿杨桥。杜宇一声春晓。

☆西江月（平山堂）

三过平山堂下，半生弹指声中。十年不见老仙翁。壁上龙蛇飞动。

欲吊文章太守，仍歌杨柳春风。休言万事转头空。未转头时皆梦。

☆西江月（送别）

昨夜扁舟京口，今朝马首长安。旧官何物与新官。只有湖山公案。

此景百年几变，个中下语千难。使君才气卷波澜。与把新诗判断。

☆临江仙

以为异人。后十年，筑室黄冈之北，号静安居士。作此记之。

细马远驮双侍女，青巾玉带红靴。溪山好处便为家。谁知巴峡路，却见洛城花。面旋落英飞玉蕊，人间春日初斜。十年不见紫云车。龙丘新洞府，铅鼎养丹砂。

☆临江仙（赠送）

诗句端来磨我钝，钝锥不解生芒。欢颜为我解冰霜。酒阑清梦觉，春草满地塘。

应念雪堂坡下老，昔年共采芸香。功成名遂早还乡。回车来过我，乔木拥千章。

☆临江仙（辛未离杭至润，别张弼秉道）

我劝髯张归去好，从来自己忘情。尘心消尽道心平。江南与塞北，何处不堪行。

俎豆庚桑真过矣，凭君说与南荣。愿闻吴越报丰登。君王如有问，结袜赖王生。

☆临江仙（冬日即事）

自古相从休务日，何妨低唱微吟。天垂云重作春阴。坐中人半醉，帘外雪将深。

闻道分司狂御史，紫云无路追寻。凄风寒雨是骎骎。问囚长损气，见鹤忽惊心。

☆临江仙（送王缄）

忘却成都来十载，因君未免思量。凭将清泪洒江阳。故山知好在，孤客自悲凉。

坐上别愁君未见，归来欲断无肠。殷勤且更尽离觞。此身如传舍，何处是吾乡。

☆临江仙

尊酒何人怀李白，草堂遥指江东。珠帘十里卷香风。花开又花谢，离恨几千重。

轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。

☆临江仙

九十日春都过了，贪忙何处追游。三分春色一分愁。雨翻榆荚阵，风转柳花球。

阆苑先生须自责，蟠桃动是千秋。不知人世苦厌求。东皇不拘束，肯为使君留。

☆临江仙（风水洞作）

四大从来都遍满，此间风水何疑。故应为我发新诗。幽花香涧谷，寒藻舞沦漪。借与玉川生两腋，天仙未必相思。还凭流水送人归。层巅余落日，草露已沾衣。

☆临江仙

一别都门三改火，天涯踏尽红尘。依然一笑作春温。无波真古井，有节是秋筠。

惆怅孤帆连夜发，送行淡月微云。尊前不用翠眉颦。人生如逆旅，我亦是行人。

☆临江仙（疾愈登望湖楼赠项长官）

多病休文都瘦损，不堪金带垂腰。望湖楼上暗香飘。和风春弄袖，明月夜闻箫。酒醒梦回清漏永，隐床无限更潮。佳人不见董娇饶。徘徊花上月，空度可怜宵。

☆临江仙

夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。

长恨此身非我有，何时忘却营营。夜阑风静縠纹平。小舟从此逝，江海寄余生。

☆临江仙

冬夜夜寒冰合井，画堂明月侵帏。青缸明灭照悲啼。青缸挑欲尽，粉泪裛还垂。

未尽一尊先掩泪，歌声半带清悲。情声两尽莫相违。欲知肠断处，梁上暗尘飞。

☆渔家傲（金陵赏心亭送王胜之龙图。王守金陵，视事一日移南郡）

千古龙蟠并虎踞。从公一吊兴亡处。渺渺斜风吹细雨。芳草渡。江南父老留公住。公驾飞车凌彩雾。红鸾骖乘青鸾驭。却讶此洲名白鹭。非吾侣。翩然欲下还飞去。

☆渔家傲（送台守江郎中）

送客归来灯火尽。西楼淡月凉生晕。明日潮来无定准。潮来稳。舟横渡口重城近。

江水似知孤客恨。南风为解佳人愠。莫学时流轻久困。频寄问。钱塘江上须忠信。

☆渔家傲（七夕）

皎皎牵牛河汉女。盈盈临水无由语。望断碧云空日暮。无寻处。梦回芳草生春浦。

鸟散余花纷似雨，汀洲苹老香风度。明月多情来照户。但揽取。清光长送人归去。

☆渔家傲（送张元唐省亲秦州）

一曲阳关情几许。知君欲向秦川去。白马皂貂留不住。回首处。孤城不见天霖雾。

到日长安花似雨。故关杨柳初飞絮。渐见靴刀迎夹路。谁得似。风流膝上王文度。

☆鹧鸪天（东坡谪黄州时作此词，真本藏林子敬家）

林断山明竹隐墙。乱蝉衰草小池塘。翻空白鸟时时见，照水红蕖细细香。

村舍外，古城旁。杖藜徐步转斜阳。殷勤昨夜三更雨，又得浮生一日凉。

☆鹧鸪天（陈公密出侍儿素娘，歌紫玉箫曲，劝老人酒。老人饮尽因为赋此词）

笑捻红梅亸翠翘。扬州十里最娇饶。夜来绮席亲曾见，撮得精神滴滴娇。娇后眼，舞时腰。刘郎几度欲魂消。明朝酒醒知何处，肠断云间紫玉箫。

☆少年游（端午赠黄守徐君猷）

银塘朱槛麹尘波。圆绿卷新荷。兰条荐浴，菖花酿酒，天气尚清和。

好将沈醉酬佳节，十分酒、一分歌。狱草烟深，讼庭人悄，无吝宴游过。

☆少年游（润州作）

去年相送，馀杭门外，飞雪似杨花。今年春尽，杨花似雪，犹不见还家。

对酒卷帘邀明月，风露透窗纱。恰似姮娥怜双燕，分明照、画梁斜。

☆定风波

以为非使君莫可当此花，故作是词

两两轻红半晕腮，依依独为使君回。若道使君无此意，何为，双花不向别人开。

但看低昂烟雨里，不已。劝君休诉十分杯。更问尊前狂副使。来岁。花开时节与谁来。

☆定风波

而遂晴，故作此词

莫听穿林打叶声。何妨吟啸且徐行。竹杖芒鞋轻胜马。谁怕。一蓑烟雨任平生。料峭春风吹酒醒。微冷。山头斜照却相迎。回首向来潇洒处。归去。也无风雨也无晴。

☆南歌子（再用前韵）

带酒冲山雨，和衣睡晚睛。不知钟鼓报天明。梦里栩然蝴蝶、一身轻。老去才都尽，归来计未成。求田问舍笑豪英。自爱湖边沙路、免泥行。

☆南歌子（晚春）

日薄花房绽，风和麦浪轻。夜来微雨洗郊坰。正是一年春好、近清明。

已改煎茶火，犹调入粥饧。使君高会有余清。此乐无声无味、最难名。

☆南歌子（八月十八日观湖潮）

海上乘槎侣，仙人萼绿华。飞升元不用丹砂。住在潮头来处、渺天涯。

雷辊夫差国，云翻海若家。坐中安得弄琴牙。写取余声归向、水仙夸。

☆南歌子（再用前韵）

苒苒中秋过，萧萧两鬓华。寓身化世一尘沙。笑看潮来潮去、了生涯。方士三山路，渔人一叶家。早知身世两聱牙。好伴骑鲸公子、赋雄夸。

☆南歌子

大通愠形于色。东坡作长短句，令妓歌之

师唱谁家曲，宗风嗣阿谁。借君拍板与门槌。我也逢场作戏、莫相疑。溪女方偷眼，山僧莫眨眉。却愁弥勒下生迟。不见老婆三五、少年时。

☆南歌子（别润守许仲涂）

欲执河梁手，还升月旦堂。酒阑人散月侵廊。北客明朝归去、雁南翔。

窈窕高明玉，风流郑季庄。一时分散水云乡。惟有落花芳草、断人肠。

☆南歌子（湖州作）

山雨潇潇过，溪桥浏浏清。小园幽榭枕苹汀。门外月华如水、彩舟横。

苕岸霜花尽，江湖雪阵平。两山遥指海门青。回首水云何处、觅孤城。

☆南歌子（暮春）

紫陌寻春去，红尘拂面来。无人不道看花回。惟见石榴新蕊、一枝开。

冰簟堆云髻，金尊滟玉醅。绿阴青子相催。留取红巾千点、照池台。

☆南歌子（黄州腊八日饮怀民小阁）

卫霍元勋后，韦平外族贤。吹笙只合在缑山。闲驾彩鸾归去、趁新年。

烘暖烧香阁，轻寒浴佛天。他时一醉画堂前。莫忘故人憔悴、老江边。

☆南歌子（有感）

笑怕蔷薇罥，行忧宝瑟僵。美人依约在西厢，只恐暗中迷路，认余香。

午夜风翻幔，三更月到床。簟纹如水玉肌凉。何物与侬归去、有残妆。

☆南歌子（感旧）

寸恨谁云短，绵绵岂易裁。半年眉绿未曾开。明月好风闲处、是人猜。

春雨消残冻，温风到冷灰。尊前一曲为谁哉。留取曲终一拍、待君来。

☆南歌子（楚守周豫出舞鬟，因作二首赠之）

绀绾双蟠髻，云欹小偃巾。轻盈红脸小腰身。叠鼓忽催花拍、斗精神。

空阔轻红歇，风和约柳春。蓬山才调最清新。胜似缠头千锦、共藏珍。

☆南歌子（同前）

琥珀装腰佩，龙香入领巾。只应飞燕是前身。共看剥葱纤手、舞凝神。柳絮风前转，梅花雪里春。鸳鸯翡翠两争新。但得周郎一顾、胜珠珍。

☆好事近（黄州送君猷）

红粉莫悲啼，俯仰半年离别。看取雪堂坡下，老农夫凄切。明年春水漾桃花，柳岸隘舟楫。从此满城歌吹，看黄州阗咽。

☆好事近（湖上）

湖上雨晴时，秋水半篙初没。朱槛俯窥寒鉴，照衰颜华发。

醉中吹坠白纶巾，溪风漾流月。独棹小舟归去，任烟波飘兀。

☆鹊桥仙（七夕送陈令举）

缑山仙子，高情云渺，不学痴牛騃女。凤箫声断月明中，举手谢、时人欲去。

客槎曾犯，银河微浪，尚带天风海雨。相逢一醉是前缘，风雨散、飘然何处。

☆鹊桥仙（七夕和苏坚韵）

乘槎归去，成都何在，万里江沱汉漾。与君各赋一篇诗，留织女、鸳鸯机上。

还将旧曲，重赓新韵，须信吾侪天放。人生何处不儿嬉，看乞巧、朱楼彩舫。

☆望江南（暮春）

春已老，春服几时成。曲水浪低蕉叶稳，舞雩风软纻罗轻。酣咏乐升平。

微雨过，何处不催耕。百舌无言桃李尽，柘林深处鹁鸪鸣。春色属芜菁。

☆望江南（超然台作）

春未老，风细柳斜斜。试上超然台上望，半壕春水一城花。烟雨暗千家。

寒食后，酒醒却咨嗟。休对故人思故国，且将新火试新茶。诗酒趁年华。

☆卜算子（感旧）

蜀客到江南，长忆吴山好。吴蜀风流自古同，归去应须早。

还与去年人，共藉西湖草。莫惜尊前仔细看，应是容颜老。

☆卜算子

似非吃烟火食人语。非胸中有万卷书，笔下无一点尘俗气，孰能至是

缺月挂疏桐，漏断人初静。时见幽人独往来，缥缈孤鸿影。

惊起却回头，有恨无人省。拣尽寒枝不肯栖，枫落吴江冷。

☆瑞鹧鸪（观潮）

碧山影里小红旗。侬是江南踏浪儿。拍手欲嘲山简醉，齐声争唱浪婆词。

西兴渡口帆初落、渔浦山头日未欹。侬欲送潮歌底曲，尊前还唱使君诗。

☆十拍子（暮秋）

白酒新开九酝，黄花已过重阳。身外徜来都似梦，醉里无何即是乡。东坡日月长。玉粉旋烹茶乳，金薤新捣橙香。强染霜髭扶翠袖。莫道狂夫不解狂。狂夫老更狂。

☆清平乐（秋词）

清淮浊汴。更在江西岸。红旆到时黄叶乱。霜入梁王故苑。

秋原何处携壶。停骖访古踟蹰。双庙遗风尚在，漆园傲吏应无。

☆昭君怨（送别）

谁作桓伊三弄。惊破绿窗幽梦。新月与愁烟。满江天。

欲去又还不去。明日落花飞絮。飞絮送行舟。水东流。

☆戚氏（此词始终指意，言周穆王宾于西王母事）

玉龟山。东皇灵媲统群山。绛阙岧峣，翠房深迥，倚霏烟。幽闲。志萧然。金城千里锁婵娟。当时穆满巡狩，翠华曾到海西边。风露明霁，鲸波极目，势浮舆盖方圆。正迢迢丽日，玄圃清寂，琼草芊绵。争解绣勒香鞯。鸾辂驻跸，八马戏芝田。瑶池近、画楼隐隐，翠鸟翩翩。肆华筵。间作脆管鸣弦。宛若帝所钧天。稚颜皓齿，绿发方瞳，圆极恬淡高妍。

尽倒琼壶酒，献金鼎药，固大椿年。缥缈飞琼妙舞，命双成、奏曲醉留连。云璈韵响泻寒泉。浩歌畅饮，斜月低河汉。渐渐绮霞、天际红深浅。动归思、回首尘寰。烂漫游、玉辇东还。杏花风、数里响鸣鞭。望长安路，依稀柳色，翠点春妍。

☆醉蓬莱（重九上君猷）

笑劳生一梦，羁旅三年，又还重九。华发萧萧，对荒园搔首。赖有多情，好饮无事，似古人贤守。岁岁登高，年年落帽，物华依旧。

此会应须烂醉，仍把紫菊茱萸，细看重嗅。摇落霜风，有手栽双柳。来岁今朝，为我西顾，酹羽觞江口。会与州人，饮公遗爱，一江醇酎。

☆贺新郎（夏景）

乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。

石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。

☆洞仙歌（咏柳）

江南腊尽，早梅花开后。分付新春与垂柳。细腰肢、自有入格风流，仍更是、骨体清英雅秀。

永丰坊那畔，尽日无人，惟见金丝弄晴昼。断肠是，飞絮时，绿叶成阴，无个事、一成消瘦。又莫是、东风逐君来，便吹散眉间，一点春皱。

☆洞仙歌

入蜀主孟昶宫中。一日大热，蜀主与花蕊夫人夜起避暑摩诃池上，作一词。朱具能记之。今四十年，朱已死，人无知此词者。但记其首两句，暇日寻味，岂洞仙歌令乎，乃为足之

冰肌玉骨，自清凉无汗。水殿风来暗香满。绣帘开、一点明月窥人，人未寝、欹枕钗横鬓乱。起来携素手，庭户无声，时见疏星渡河汉。试问夜如何，夜已三更，金波淡、玉绳低转。但屈指、西风几时来，又不道、流年暗中偷换。

☆八声甘州（寄参寥子）

有情风、万里卷潮来，无情送潮归。问钱塘江上，西兴浦口，几度斜晖。不用思量今古，俯仰昔人非。谁似东坡老，白首忘机。

记取西湖西畔，正暮山好处，空翠烟霏。算诗人相得，如我与君稀。约他年、东还海道，愿谢公、雅志莫相违。西州路，不应回首，为我沾衣。

☆三部乐（情景）

美人如月。乍见掩暮云，更增妍绝。算应无恨，安用阴晴圆缺。娇甚空只成愁，待下床又懒，未语先咽。数日不来，落尽一庭红叶。今朝置酒强起，问为谁减动，一分香雪。何事散花却病，维摩无疾。却低眉、惨然不答。唱金缕、一声怨切。堪折便折。且惜取、少年花发。

☆阮郎归（初夏）

绿槐高柳咽新蝉。薰风初入弦。碧纱窗下水沈烟。棋声惊昼眠。

微雨过，小荷翻。榴花开欲然。玉盆纤手弄清泉。琼珠碎却圆。

☆阮郎归（梅词）

暗香浮动月黄昏。堂前一树春。东风何事入西邻。儿家常闭门。

雪肌冷，玉容真。香腮粉未匀。折花欲寄岭头人。江南日暮云。

☆阮郎归（苏州席上作）

一年三度过苏台。清尊长是开。佳人相问苦相猜。这回来下来。

情未尽，老先催。人生真可咍。他年桃李阿谁栽。刘郎双鬓衰。

☆江神子

乃作斜川诗，至今使人想见其处。元丰壬戍之春，余躬耕于东坡，筑雪堂居之。南挹四望亭之后丘，西控北山之微泉，慨然而叹，此亦斜川之游也

梦中了了醉中醒。只渊明。是前生。走遍人间，依旧却躬耕。昨夜东坡春雨足，乌鹊喜，报新晴。

雪堂西畔暗泉鸣。北山倾。小溪横。南望亭丘，孤秀耸曾城。都是斜川当日境，吾老矣，寄余龄。

☆江神子（孤山竹阁送述古）

翠蛾羞黛怯人看。掩霜纨。泪偷弹。且尽一尊，收泪唱阳关。漫道帝城天样远，天易见，见君难。

画堂新构近孤山。曲阑干。为谁安。飞絮落花，春色属明年。欲棹小舟寻旧事，无处问，水连天。

☆江神子（江景）

凤凰山下雨初晴。水风清。晚霞明。一朵芙蕖，开过尚盈盈。何处飞来双白鹭，如有意，慕娉婷。忽闻江上弄哀筝。苦念情。遣谁听。烟敛云收，依约是湘灵。欲待曲终寻问取，人不见，数峰青。

☆江神子（猎词）

老夫聊发少年狂。左牵黄。右擎苍。锦帽貂裘，千骑卷平冈。为报倾城随太守，亲射虎，看孙郎。

酒酣胸胆尚开张。鬓微霜。又何妨。持节云中，何日遣冯唐。会挽雕弓如满月，西北望，射天狼。

☆江神子（恨别）

天涯流落思无穷。既相逢。却匆匆。摧手佳人，和泪折残红。为问东风余几许，春纵在，与谁同。

隋堤三月水溶溶。背归鸿。去吴中。回首彭城，清泗与淮通。寄我相思千点泪，流不到，楚江东。

☆江神子（冬景）

相逢不觉又初寒。对尊前。惜流年。风紧离亭，冰结泪珠圆。雪意留君君不住，从此去，少清欢。转头山下转头看。路漫漫。玉花翻。银海光宽，何处是超然。知道故人相念否，携翠袖，倚朱阑。

☆江神子（大雪有怀朱康叔使君，亦知使君之念我也，作江神子寄之）

黄昏犹是雨纤纤。晓开帘。欲平檐。江阔天低，无处认青帘。孤坐冻吟谁伴我，揩病目，捻衰髯。使君留客醉厌厌。水晶盐。为谁甜。手把梅花，东望忆陶潜。雪似故人人似雪，虽可爱，有人嫌。

☆江神子

曲，余尝作数绝以纪其事矣。

玉人家在凤凰山。水云间。掩门关。门外行人，立马看弓弯。十里春风谁指似，斜日映，绣帘斑。

多情好事与君还。闵新鳏。拭余潸。明月空江，香雾著云鬟。陌上花开春尽也，闻旧曲，破朱颜。

☆江神子（乙卯正月二十日夜记梦）

十年生死两茫茫。不思量。自难忘。千里孤坟，无处话凄凉。纵使相逢应不识，尘满面，鬓如霜。

夜来幽梦忽还乡。小轩窗。正梳妆。相顾无言，惟有泪千行。料得年年断肠处，明月夜，短松冈。

☆蝶恋花（春景）

花褪残红青杏小。燕子飞时，绿水人家绕。枝上柳绵吹又少。天涯何处无芳草。

墙里秋千墙外道。墙外行人，墙里佳人笑。笑渐不闻声渐悄。多情却被无情恼。

☆蝶恋花（佳人）

一颗樱桃樊素口。不爱黄金，只爱人长久。学画鸦儿犹未就。眉尖已作伤春皱。

扑蝶西园随伴走。花落花开，渐解相思瘦。破镜重圆人在否。章台折尽青青柳。

☆蝶恋花（送春）

雨后春容清更丽。只有离人，幽恨终难洗。北固山前三面水。碧琼梳拥青螺髻。

一纸乡书来万里。问我何年，真个成归计。白首送春拚一醉。东风吹破千行泪。

☆蝶恋花（暮春别李公择）

簌簌无风花自亸。寂寞园林，柳老樱桃过。落日多情还照坐。山青一点横云破。路尽河回千转柁。系缆渔村，月暗孤灯火。凭仗飞魂招楚些。我思君处君思我。

☆蝶恋花（密州上元）

灯火钱塘三五夜。明月如霜，照见人如画。帐底吹笙香吐麝。此般风味应无价。寂寞山城人老也。击鼓吹箫，乍入农桑社。火冷灯稀霜露下。昏昏雪意云垂野。

☆蝶恋花（密州冬夜文安国席上作）

帘外东风交雨霰。帘里佳人，笑语如莺燕。深惜今年正月暖。灯光酒色摇金盏。掺鼓渔阳挝未遍。舞褪琼钗，汗湿香罗软。今夜何人吟古怨。清诗未就冰生砚。

☆蝶恋花（过涟水军赠赵晦之）

自古涟漪佳绝地。绕郭荷花，欲把吴兴比。倦客尘埃何处洗。真君堂下寒泉水。

左海门前酤酒市。夜半潮来，月下孤舟起。倾盖相逢拚一醉。双凫飞去人千里。

☆蝶恋花（述怀）

云水萦回溪上路。叠叠青山，环绕溪东注。月白沙汀翘宿鹭。更无一点尘来处。

溪叟相看私自语。底事区区，苦要为官去。尊酒不空田百亩。归来分得闲中趣。

☆采桑子（润州多景楼与孙巨源相遇）

多情多感仍多病，多景楼中。尊酒相逢。乐事回头一笑空。

停杯且听琵琶语，细捻轻拢。醉脸春融。斜照江天一抹红。

☆千秋岁（湖州暂来徐州重阳作）

浅霜侵绿。发少仍新沐。冠直缝，巾横幅。美人怜我老，玉手簪黄菊。秋露重，真珠落袖沾余馥。

坐上人如玉。花映花奴肉。蜂蝶乱，飞相逐。明年人纵健，此会应难复。须细看，晚来月上和银烛。

☆苏幕遮（咏选仙图）

暑笼晴，风解愠。雨后余清，暗袭衣裾润。一局选仙逃暑困。笑指尊前、谁向青霄近。

整金盆，轮玉笋。凤驾鸾车，谁敢争先进。重五休言升最紧。纵有碧油，到了输堂印。

☆永遇乐

。至梦州乃别。余以十一月十五日至海州，与太守会于景疏楼上，作此词以寄巨源

长忆别时，景疏楼上，明月如水。美酒清歌，留连不住，月随人千里。别来三度，孤光又满，冷落共谁同醉。卷珠帘，凄然顾影，共伊到明无寐。

今朝有客，来从淮上，能道使君深意。凭仗清淮，分明到海，中有相思泪。而今何在，西垣清禁，夜永露华侵被。此时看，回廊晓月，也应暗记。

☆永遇乐（夜宿燕子楼，梦盼盼，因作此词。）

明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。

天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。

☆行香子（茶词）

绮席才终。欢意犹浓。酒阑时、高兴无穷。共夸君赐，初拆臣封。看分香饼，黄金缕，密云龙。

斗赢一水，功敌千钟。觉凉生、两腋清风。暂留红袖，少却纱笼。放笙歌散，庭馆静，略从容。

☆行香子（寓意）

三入承明。四至九卿。问书生、何辱何荣。金张七叶，纨绮貂缨。无汗马事，不献赋，不明经。成都卜肆，寂寞君平。郑子真、岩谷躬耕。寒灰炙手，人重人轻。除竺乾学，得无念，得无名。

☆行香子（述怀）

清夜无尘。月色如银。酒斟时、须满十分。浮名浮利，虚苦劳神。叹隙中驹，石中火，梦中身。

虽抱文章，开口谁亲。且陶陶、乐尽天真。几时归去，作个闲人。对一张琴，一壶酒，一溪云。

☆行香子（秋与）

昨夜霜风。先入梧桐。浑无处、回避衰容。问公何事，不语书空。但一回醉一回病，一回慵。

朝来庭下，光阴如箭，似无言、有意伤侬。都将万事，付与千钟。任酒花白，眼花乱，烛花红。

☆行香子（冬思）

携手江村。梅雪飘裙。情何限、处处消魂。故人不见，旧曲重闻。向望湖楼，孤山寺，涌金门。寻常行处，题诗千首，绣罗衫、与拂红尘。别来相忆，知是何人。有湖中月，江边柳，陇头云。

☆行香子（过七里滩）

一叶舟轻。双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。重重似画，曲曲如屏。算当年、虚老严陵。君臣一梦，今古虚名。但远山长，云山乱，晓山青。

☆菩萨蛮（歌妓）

绣帘高卷倾城出。灯前潋滟横波溢。皓齿发清歌。春愁入翠蛾。

凄音休怨乱。我已先肠断。遗响下清虚。累累一串珠。

☆菩萨蛮

碧纱微露纤纤玉。朱唇渐暖参差竹。越调变新声。龙吟彻骨清。夜来残酒醒。惟觉霜袍冷。不见敛眉人。胭脂觅旧痕。

☆菩萨蛮（西湖）

秋风湖上萧萧雨。使君欲去还留住。今日漫留君。明朝愁杀人。佳人千点泪。洒向长河水。不用敛双蛾。路人啼更多。

☆菩萨蛮（杭妓往苏迓新守）

玉童西迓浮丘伯。洞天冷落秋萧瑟。不用许飞琼。瑶台空月明。

清香凝夜宴。借与韦郎看。莫便向姑苏。扁舟下五湖。

☆菩萨蛮

天怜豪俊腰金晚。故教月向松江满。清景为淹留。从君都占秋。

身闲惟有酒。试问清游首。帝梦已遥思。匆匆归去时。

☆菩萨蛮（述古席上）

娟娟缺月西南落。相思拨断琵琶索。枕泪梦魂中。觉来眉晕重。

华堂堆烛泪。长笛吹新水。醉客各西东。应思陈孟公。

☆菩萨蛮（感旧）

玉笙不受朱唇暖。离声凄咽胸填满。遗恨几千秋。恩留人不留。他年京国酒。泫泪攀枯柳。莫唱短因缘。长安远似天。

☆菩萨蛮（新月）

画檐初挂弯弯月。孤光未满先忧缺。遥认玉帘钩。天孙梳洗楼。

佳人言语好。不愿求新巧。此恨固应知。愿人无别离。

☆菩萨蛮（七夕）

凤回仙驭云开扇。更阑月坠星河转。枕上梦魂惊。晓檐疏雨零。相逢虽草草。长共天难老。终不羡人间。人间日似年。

☆菩萨蛮（有寄）

城隅静女何人见。先生日夜歌彤管。谁识蔡姬贤。江南顾彦先。

先生那久困。汤沐须名郡。惟有谢夫人。从来见拟伦。

☆菩萨蛮

买田阳羡吾将老。从来只为溪山好。来往一虚舟。聊随物外游。

有书仍懒著。水调歌归去。筋力不辞诗。要须风雨时。

☆菩萨蛮（回文）

落花闲院春衫薄。薄衫春院闲花落。迟日恨依依。依依恨日迟。

梦回莺舌弄。弄舌莺回梦。邮便问人羞。羞人问便邮。

☆菩萨蛮（夏景回文）

火云凝汗挥珠颗。颗珠挥汗凝云火。琼暖碧纱轻。轻纱碧暖琼。

晕腮嫌枕印。印枕嫌腮晕。闲照晚妆残。残妆晚照闲。

☆菩萨蛮（回文）

峤南江浅红梅小。小梅红浅江南峤。窥我向疏篱。篱疏向我窥。

老人行即到。到即行人老。离别惜残枝。枝残惜别离。

☆菩萨蛮（回文四时春闺怨）

翠鬟斜幔云垂耳。耳垂云幔斜鬟翠。春晚睡昏昏。昏昏睡晚春。

细花梨雪坠。坠寻乘花细。颦浅念谁人。人谁念浅颦。

☆菩萨蛮（回文夏闺怨）

柳庭风散人眠昼。昼眠人静风庭柳。香汗薄衫凉。凉衫薄汗香。

手红冰碗茫藕。藕碗冰红手。郎笑藕丝长。长丝藕笑郎。

☆菩萨蛮（回文秋闺怨）

井桐双照新妆冷。冷妆新照双桐井。羞对井花愁。愁花井对羞。

影孤怜夜永。永夜怜孤影。楼上不宜秋。秋宜不上楼。

☆菩萨蛮（回文冬闺怨）

雪花飞暖融香颊。颊香隔暖飞花雪。欺雪任单衣。衣单任雪欺。

别时梅子结。结子梅时别。归不恨开迟。迟开恨不归。

☆生查子（诉别）

三度别君来，此别真迟暮。白尽老髭须，明日淮南去。

酒罢月随人，泪湿花如雾。后月逐君还，梦绕湖边路。

☆翻香令

金炉犹暖麝煤残。惜香更把宝钗翻。重闻处，余熏在，这一番、气味胜从前。

背人偷盖小逢山。更将沈水暗同然。且图得，氤氲久，为情深、嫌怕断头烟。

☆乌夜啼（寄远）

莫怪归心甚速，西湖自有蛾眉。若见故人须细说，白发倍当时。

小郑非常强记，二南依旧能诗。更有鲈鱼堪切脍，儿辈莫教知。

☆虞美人（琵琶）

定场贺老今何在。几度新声改。怨声坐使旧声阑。俗耳只知繁手、不须弹。

断弦试问谁能晓。七岁文姬小。试教弹作辊雷声。应有开元遗老、泪纵横。

☆虞美人（述怀）

归心正似三春草。试著莱衣小。橘怀几日向翁开。怀祖已瞋文度、不归来。

禅心已断人间爱。只有平交在。笑论瓜葛一枰同。看取灵光新赋、有家风。

☆虞美人（有美堂赠述古）

湖山信是东南美。一望弥千里。使君能得几回来。便使尊前醉倒、且徘徊。

沙河塘里灯初上。水调谁家唱。夜阑风静欲归时。惟有一江明月、碧琉璃。

☆虞美人

作，非也。山谷亦云。大观中，于金陵见其亲笔，实《东坡词》也\\

波声拍枕长淮晓。隙月窥人小。无情汴水自东流。只载一船离恨、向西州。

竹溪花浦曾同醉。酒味多于泪。谁教风鉴在尘埃。酝造一场烦恼、送人来。

☆河满子（湖州作）

见说岷峨凄怆，旋闻江汉澄清。但觉秋来归梦好，西南自有长城。东府三人最少，西山八国初平。

莫负花溪纵赏，何妨药市微行。试问当垆人在否，空教是处闻名。唱著子渊新曲，应须分外含情。

☆哨遍

其陋。独鄱阳董毅夫过而悦之，有卜邻之意。乃取归去来词，稍加概括，使就声律，以遗毅夫。使家僮歌之，时相从于东坡，释耒而和之，扣牛角而为之节，不亦乐乎

为米折腰，因酒弃家，口体交相累。归去来，谁不遣君归。觉从前皆非今是。露未晞。征夫指予归路，门前笑语喧童稚。嗟旧菊都荒，新松暗老，吾年今已如此。但小窗容膝闭柴扉。策杖看孤云暮鸿飞。云山无心，鸟倦知还，本非有意。

噫。归去来兮。我今忘我兼忘世。亲戚无浪语，琴书中有真味。步翠麓崎岖，泛溪窈窕，涓涓暗谷流春水。观草木欣荣，幽人自感，吾生行且休矣。念寓形宇内复几时。不自觉皇皇欲何之。委吾心、去留谁计。神仙知在何处，富贵非吾志。但知临水登山啸咏，自引壶觞自醉。此生天命更何疑。且乘流、遇坎还止。

☆哨遍（春词）

睡起画堂，银蒜押帘，珠幕云垂地。初雨歇，洗出碧罗天，正溶溶养花天气。一霎暖风回芳草，荣光浮动，掩皱银塘水。方右靥匀酥，花须吐绣，园林排比红翠。见乳燕捎蝶过繁枝。忽一线炉香逐游丝。昼永人间，独立斜阳，晚来情味。

便乘兴携将佳丽。深入芳菲里。拨胡琴语，轻拢慢捻总灺利。看紧约罗裙，急趣檀板，霓裳入破惊鸿起。颦月临眉，醉霞横脸，歌声悠扬云际。任满头红雨落花飞。渐鳷鹊楼西玉蟾低。尚徘徊、未尽欢意。君看今古悠悠，浮宦人间世。这些百岁，光阴几日，三万六千而已。醉乡路稳不妨行，但人生、要适情耳。

☆点绛唇（己巳重九和苏坚）

我辈情钟，古来谁似龙山宴。而今楚甸。戏马余飞观。

顾谓佳人，不觉秋强半。筝声远。鬓云吹乱。愁入参差雁。

☆点绛唇（庚午重九再用前韵）

不用悲秋，今年身健还高宴。江村海甸。总作空花观。

尚想横汾，兰菊纷相半。楼船远。白云飞乱。空有年年雁。

☆点绛唇（再和送钱公永）

莫唱阳关，风流公子方终宴。秦山禹甸。缥缈真奇观。

北望平原，落日山衔半。孤帆远。我歌君乱。一送西飞雁。

☆点绛唇

醉漾轻舟，信流引到花深处。尘缘相误。无计花间住。

烟水茫茫，千里斜阳暮。山无数。乱红如雨。不记来时路。

☆点绛唇（离恨）

月转乌啼，画堂宫徵生离恨。美人愁闷。不管罗衣褪。

清泪斑斑，挥断柔肠寸。嗔人问。背灯偷揾拭尽残妆粉。

☆殢人娇（王都尉席上赠侍人）

满院桃花，尽是刘郎未见。于中更、一枝纤软。仙家日月，笑人间春晚。浓睡起，惊飞乱红千片。

密意难传，羞容易变。平白地、为伊肠断。问君终日，怎安排心眼。须信道，司空自来见惯。

☆殢人娇（或云赠朝云）

白发苍颜，正是维摩境界。空方丈、散花何碍。朱唇箸点，更髻鬟生彩。这些个，千生万生只在。

好事心肠，著人情态。闲窗下、敛云凝黛。明朝端午，待学纫兰为佩。寻一首好诗，要书裙带。

☆殢人娇（戏邦直）

别贺来时，灯火荧煌无数。向青琐、隙中偷觑。元来便是，共彩鸾仙侣。方见了，管须低声说与。

百子流苏，千枝宝炬。人间有、洞房烟雾。春来何事，故抛人别处。坐望断，楼中远山归路。

☆诉衷情（送述古迓元素）

钱塘风景古来奇。太守例能诗。先驱负弩何在，心已誓江西。花尽后，叶飞时。雨凄凄。若为情绪，更问新官，向旧官啼。

☆诉衷情（海棠）

海棠珠缀一重重。清晓近帘栊。胭脂谁与匀淡，偏向脸边浓。

看叶嫩，惜花红。意无穷。如花似叶，岁岁年年，共占春风。

☆诉衷情（琵琶女）

小莲初上琵琶弦。弹破碧云天。分明绣阁幽恨，都向曲中传。

肤莹玉，鬓梳蝉。绮窗前。素娥今夜，故故随人，似斗婵娟。

☆更漏子（送孙巨源）

水涵空，山照市。西汉二疏乡里。新白发，旧黄金。故人恩义深。

海东头，山尽处。自古空槎来去。槎有信，赴秋期。使君行不归。

☆华清引（感旧）

平时十月幸兰汤。玉甃琼梁。五家车马如水，珠玑满路旁。

翠华一去掩方床。独留烟树苍苍。至今清夜月，依前过缭墙。

☆桃源忆故人（暮春）

华胥梦断人何处。听得莺啼红树。几点蔷薇香雨。寂寞闲庭户。

暖风不解留花住。片片著人无数。楼上望春归去。芳草迷归路。

☆醉落魄（述怀）

醉醒醒醉。凭君会取这滋味。浓斟琥珀香浮蚁。一到愁肠，别有阳春意。

须将幕席为天地。歌前起舞花前睡。从他落魄陶陶里。犹胜醒醒，惹得闲憔悴。

☆醉落魄（席上呈元素）

分携如昨。人生到处萍飘泊。偶然相聚还离索。多病多愁，须信从来错。

尊前一笑休辞却。天涯同是伤沦落。故山犹负平生约。西望峨嵋，长羡归飞鹤。

☆醉落魄（忆别）

苍头华发。故山归计何时决。旧交新贵音书绝。惟有佳人，犹作殷勤别。

离亭欲去歌声咽。潇潇细雨凉吹颊。泪珠不用罗巾裛。弹在罗衣，图得见时说。

☆醉落魄（述情）

轻云微月。二更酒醒船初发。孤城回望苍烟合。公子佳人，不记归时节。

巾偏扇坠滕床滑。觉来幽梦无人说。此生飘荡何时歇。家在西南，长作东南别。

☆谒金门（秋夜）

秋帷里。长漏伴人无寐。低玉枕凉轻绣被。一番秋气味。

晓色又侵窗纸。窗外鸡声初起。声断几声还到耳。已明声未已。

☆谒金门（秋兴）

秋池阁。风傍晓庭帘幕。霜叶未衰吹未落。半惊鸦喜鹊。自笑浮名情薄。似与世人疏略。一片懒心双懒脚。好教闲处著。

☆谒金门（秋感）

今夜雨。断送一年残暑。坐听潮声来别浦。明朝何处去。

孤负金尊绿醑。来岁今宵圆否。酒醒梦回愁几许。夜阑还独语。

☆如梦令

唐庄宗制，名忆仙姿，嫌其名不雅，故改为如梦令。盖庄宗作此词，卒章云：“如梦如梦，和泪出门相送。”因取以为名云

水垢何曾相受。细看两俱无有。寄语揩背人，尽日劳君挥肘。轻手，轻手，居士本来无垢。

☆如梦令（同前）

自净方能净彼。我自汗流呀气。寄语澡浴人，且共肉身游戏。但洗。但洗。俯为人间一切。

☆如梦令（有寄）

为向东坡传语。人在玉堂深处。别后有谁来，雪压小桥无路。归去。归去。江上一犁春雨。

☆如梦令（春思）

手种堂前桃李。无限绿阴青子。帘外百舌儿，惊起五更春睡。居士。居士。莫忘小桥流水。

☆阳关曲（中秋作本名小秦王，入腔即阳关曲）

暮云收尽溢清寒。银汉无声转玉盘。此生此夜不长好，明月明年何处看。

☆阳关曲（军中）

受降城下紫髯郎。戏马台南旧战场。恨君不取契丹首，金甲牙旗归故乡。

☆阳关曲（李公择）

济南春好雪初晴。才到龙山马足轻。使君莫忘霅溪女，还作阳关肠断声。

☆减字木兰花（赠润守许仲涂，且以“郑容落籍、高莹从良”为句首）

郑庄好客。容我尊前先堕帻。落笔生风。籍籍声名不负公。

高山白早。莹骨冰肤那解老。从此南徐。良夜清风月满湖。

☆减字木兰花（寓意）

云鬟倾倒。醉倚阑干风月好。凭仗相扶。误入仙家碧玉壶。连天衰草。下走湖南西去道。一舸姑苏。便逐鸱夷去得无。

☆减字木兰花（荔支）

闽溪珍献。过海云帆来似箭。玉座金盘。不贡奇葩四百年。

轻红酿白。雅称佳人纤手擘。骨细肌香。恰是当年十八娘。

☆减字木兰花（送东武令赵晦之）

贤哉令尹。三仕已之无喜愠。我独何人。犹把虚名玷缙绅。

不如归去。二顷良田无觅处。归去来兮。待有良田是几时。

☆减字木兰花（送别）

玉觞无味。中有佳人千点泪。学道忘忧。一念还成不自由。

如今未见。归去东园花似霰。一语相开。匹似当初本不来。

☆减字木兰花（送赵令）

春光亭下。流水如今何在也。岁月如梭。白首相看拟奈何。

故人重见。世事年来千万变。官况阑珊。惭愧青松守岁寒。

☆减字木兰花

曰：“臣无功受赏。”帝曰：“此事岂容卿有功乎？”同舍每以为笑。余过吴兴，而李公择生子，三日会客，求歌辞，乃作此词戏之，举座皆绝倒。

惟熊佳梦。释氏老君亲抱送。壮气横秋。未满三朝已食牛。犀钱玉果。利市平分沾四坐。多谢无功。此事如何到得侬。

☆减字木兰花（得书）

晓来风细。不会鹊声来报喜。却羡寒梅。先觉春风一夜来。

香笺一纸。写尽回文机上意。欲卷重开。读遍千回与万回。

☆减字木兰花（送别）

天台旧路。应恨刘郎来又去。别酒频倾。忍听阳关第四声。刘郎未老。怀恋仙乡重得到。只恐因循。不见如今劝酒人。

☆减字木兰花

霄花络上，顺常昼卧其下。子瞻为郡，一日屏骑从过之，松风骚然。顺指落花觅句，子瞻为赋此词\\

双龙对起。白甲苍髯烟雨里。疏影微香。下有幽人昼梦长。

湖风清软。双鹊飞来争噪晚。翠飐红轻。时下凌霄百尺英。

☆减字木兰花（赠小鬟琵琶）

琵琶绝艺。年纪都来十一二。拨弄么弦。未解将心指下传。

主人瞋小。欲向东风先醉倒。已属君家。且更从容等待他。

☆减字木兰花（立春）

春牛春杖。无限春风来海上。便与春工。染得桃红似肉红。

春幡春胜。一阵春风吹酒醒。不似天涯。卷起杨花似雪花。

☆减字木兰花（雪词）

云容皓白。破晓玉英纷似织。风力无端。欲学杨花更耐寒。

相如未老。梁苑犹能陪俊少。莫惹闲愁。且折江梅上小楼。

☆减字木兰花（花）

玉房金蕊。宜在玉人纤手里。淡月朦胧。更有微微弄袖风。

温香熟美。醉慢云鬟垂两耳。多谢春工。不是花红是玉红。

☆减字木兰花（春月）

春庭月午。摇荡香醪光欲舞。步转回廊。半落梅花婉娩香。

轻云薄雾。总是少年行东处。不似秋光。只与离人照断肠。

☆减字木兰花（赠胜之）

天然宅院。赛了千千并万万。说与贤知。表德元来是胜之。

今来十四。海里猴儿奴子是。要赌休痴。六只骰儿六点儿。

☆浣溪沙（新秋）

风卷珠帘自上钩。萧萧乱叶报新秋。独携纤手上高楼。

缺月向人舒窈窕，三星当户照绸缪。香生雾縠见纤柔。

☆浣溪沙（游蕲水清泉寺。寺临兰溪，溪水西流）

山下兰芽短浸溪。松间沙路净无泥。萧萧春雨子规啼。谁道人生无再少，门前流水尚能西。休将白发唱黄鸡。

☆浣溪沙（渔父）

西塞山边白鹭飞。散花洲外片帆微。桃花流水鳜鱼肥。

自庇一身青箬笠，相随到处绿蓑衣。斜风细雨不须归。

☆浣溪沙

明日酒醒，雪大作，又作二首

覆块青青麦未苏。江南云叶暗随车。临皋烟景世间无。

雨脚半收檐断线，雪林初下瓦疏珠。归来冰颗乱黏须。

☆浣溪沙（前韵）

醉梦醺醺晓未苏。门前辘辘使君车。扶头一盏怎生无。

废圃寒蔬挑翠羽，小槽春酒冻真珠。清香细细嚼梅须。

☆浣溪沙（前韵）

雪里餐毡例姓苏。使君载酒为回车。天寒酒色转头无。

荐士已闻飞鹗表，报恩应不用蛇珠。醉中还许揽桓须。

☆浣溪沙（再和前韵）

半夜银山上积苏。朝来九陌带随车。涛江烟渚一时无。

空腹有诗衣有结，湿薪如桂米如珠。冻吟谁伴捻髭须。

☆浣溪沙（前韵）

万顷风涛不记苏。雪晴江上麦千车。但令人饱我愁无。翠袖倚风萦柳絮，绛唇得酒烂樱珠。尊前呵手镊霜须。

☆浣溪沙（九月九日二首）

珠桧丝杉冷欲霜。山城歌舞助凄凉。且餐山色饮湖光。

共挽朱轓留半日，强揉青蕊作重阳。不知明日为谁黄。

☆浣溪沙（和前韵）

霜鬓真堪插拒霜。哀弦危柱作伊凉。暂时流转为风光。

未遣清尊空北海，莫因长笛赋山阳。金钗玉腕泻鹅黄。

☆浣溪沙（有感）

傅粉郎君又粉奴。莫教施粉与施朱。自然冰玉照香酥。有客能为神女赋，凭君送与雪儿书。梦魂东去觅桑榆。

☆浣溪沙（咏橘）

菊暗荷枯一夜霜。新苞绿叶照林光。竹篱茅舍出青黄。

香雾噀人惊半破，清泉流齿怯初尝。吴姬三日手犹香。

☆浣溪沙

伽花彩甚奇，谓有初春之兴。因作二首，寄袁公济

雪颔霜髯不自惊。更将翦彩发春荣。羞颜未醉已先赪。

莫唱黄鸡并白发，且呼张丈唤殷兄。有人归去欲卿卿。

☆浣溪沙（前韵）

料峭东风翠幕惊。云何不饮对公荣。水晶盘莹玉鳞赪。花影莫孤三夜月，朱颜未称五年兄。翰林子墨主人卿。

☆浣溪沙

照日深红暖见鱼。连溪绿暗晚藏乌。黄童白叟聚睢盱。

麋鹿逢人虽未惯，猿猱闻喜不须呼。归家说与采桑姑。。

☆浣溪沙

旋抹红妆看使君。三三五五棘篱门。相挨踏破茜罗裙。

老幼扶摧收麦社。乌鸢翔舞赛神村。道逢醉叟卧黄昏。

☆浣溪沙

麻叶层层苘叶光。谁家煮茧一村香。隔篱娇语络丝娘。

垂白杖藜抬醉眼，捋青捣《麦少》欠饥肠。问言豆叶几时黄。

☆浣溪沙

簌簌衣巾莎枣花。村里村北响缲车。牛衣古柳卖黄瓜。酒困路长惟欲睡，日高人渴漫思茶。敲门试问野人家。

☆浣溪沙

软草平落过雨新。轻沙走马路无尘。何时收拾耦耕身。

日暖桑麻光似泼，风来蒿艾气如薰。使君元是此中人。

☆浣溪沙（春情）

道字娇讹苦未成。未应春阁梦多情。朝来何事绿鬟倾。

彩索身轻长趁燕，红窗睡重不闻莺。困人天气近清明。

☆浣溪沙（菊节）

缥缈危楼紫翠间。良辰乐事古难全。感时怀旧独凄然。

璧月琼枝空夜夜，菊花人貌自年年。不知来岁与谁看。

☆浣溪沙（春情）

桃李溪边驻画轮。鹧鸪声里倒清尊。夕阳虽好近黄昏。

香在衣裳妆在臂，水连芳草月连云。几时归去不销魂。

☆浣溪沙（荷花）

四面垂杨十里荷。问云何处最花多。画楼南畔夕阳和。

天气乍凉人寂寞，光阴须得酒消磨。且来花里听笙歌。

☆浣溪沙（赠闾丘朝议，时还徐州）

一别姑苏已四年。秋风南浦送归船。画帘重见水中仙。

霜鬓不须催我老，杏花依旧驻君颜。夜阑相对梦魂间。

☆浣溪沙（有赠）

惟见眉间一点黄。诏书催发羽书忙。从教娇泪洗红妆。

上殿云霄生羽翼，论兵齿颊带风霜。归来衫袖有天香。

☆浣溪沙（忆旧）

长记鸣琴子溅堂。朱颜绿发映垂杨。如今秋鬓数茎霜。聚散交游如梦寐，升沈闲事莫思量。仲卿终不避桐乡。

☆浣溪沙（春情）

风压轻云贴水飞，乍晴池馆燕争泥。沈郎多病不胜衣。

沙上不闻鸿雁信，竹间时听鹧鸪啼。此情惟有落花知。

☆浣溪沙

野饮松下，设松黄汤，作此阕。

罗袜空飞洛浦尘。锦袍不见谪仙人。携壶藉草亦天真。

玉粉轻黄千岁药，雪花浮动万家春。醉归江路野梅新。

☆浣溪沙（重九旧韵）

白雪清词出坐间。爱君才器两俱全。异乡风景却依然。

可恨相逢能几日，不知重会是何年。茱萸仔细更重看。

☆浣溪沙（元丰七年十二月二十四日，从泗州刘倩叔游南山）

细雨斜风作晓寒。淡烟疏柳媚晴滩。入淮清洛渐漫漫。

雪沫乳花浮午盏，蓼茸蒿笋试春盘。人间有味是清欢。

☆浣溪沙（送梅庭老赴潞州学官）

门外东风雪洒裾。山头回首望三吴。不应弹铗为无鱼。上党从来天下脊，先生元是古之儒。时平不用鲁连书。

☆浣溪沙（徐州藏春阁园中）

惭愧今年二麦丰。千畦细浪舞晴空。化工余力染夭红。归去山公应倒载，阑街拍手笑儿童。甚时名作锦薰笼。

☆浣溪沙（同上）

芍药樱花两斗新。名园高会送芳辰。洛阳初夏广陵春。红玉半开菩萨面，丹砂浓点柳枝唇。尊前还有个中人。

☆浣溪沙（席上赠楚守田待制小鬟）

学画鸦儿正妙年。阳城下蔡困嫣然。凭君莫唱短因缘。

雾帐吹笙香袅袅，霜庭按舞月娟娟。曲终红袖落双缠。

☆浣溪沙（和前韵）

一梦江湖费五年。归来风物故依然。相逢一醉是前缘。迁客不应常眊E828，使君为出小婵娟。翠鬟聊著小诗缠。

☆浣溪沙（端午）

轻汁微微透碧纨。明朝端午浴芳兰。流香涨腻满晴川。

彩线轻缠红玉臂，小符斜挂绿云鬟。佳人相见一千年。

☆浣溪沙（感旧）

徐邈能中酒圣贤。刘伶席地幕青天。潘郎白璧为谁连。无可奈何新白发，不如归去旧青山。恨无人借买山钱。

☆浣溪沙（自适）

倾盖相逢胜白头。故山空复梦松楸。此心安处是菟裘。卖剑买牛吾欲老，乞浆得酒更何求。愿为辞社宴春秋。

☆浣溪沙（寓意）

炙手无人傍屋头。萧萧晚雨脱梧楸。谁怜季子敝貂裘。

愿我已无当世望，似君须向古人求。岁寒松柏肯惊秋。

☆浣溪沙（即事）

画隼横江喜再游。老鱼跳槛识清讴。流年未肯付东流。

黄菊篱边无怅望，白云乡里有温柔。挽回霜鬓莫教休。

☆双荷叶（湖州贾耘老小妓名双荷叶）

双溪月。清光偏照双荷叶。双荷叶。红心未偶，绿衣偷结。

背风迎雨流珠滑。轻舟短棹先秋折。先秋折。烟鬟未上，玉杯微缺。

☆皂罗特髻（采菱拾翠）

采菱拾翠，算似此佳名，阿谁消得。采菱拾翠，称使君知客。千金买、采菱拾翠，更罗裙、满把珍珠结。采菱拾翠，正髻鬟初合。

真个、采菱拾翠，但深怜轻拍，一双手、采菱拾翠，绣衾下、抱著俱香滑。采菱拾翠，待到京寻觅。

☆调笑令

渔父。渔父。江上微风细雨。青蓑黄箬裳衣。红酒白鱼暮归。归暮。长笛一声何处。

☆调笑令

归雁。归雁。饮啄江南南岸。将飞却下盘桓。塞外春来苦寒。寒苦。寒苦。藻荇欲生且住。

☆荷华媚（荷花）

霞苞电荷碧。天然地、别是风流标格。重重青盖下，千娇照水，好红红白白。

每怅望、明月清风夜，甚低迷不语，娇邪无力。终须放、船儿去，清香深处住，看伊颜色。

☆青玉案（和贺方回韵送伯固归吴中故居）

三年枕上吴中路。遣黄耳、随君去。若到松江呼小渡。莫惊鸥鹭，四桥尽是，老子经行处。辋川图上看春暮。常记高人右丞句。作个归期天已许。春衫犹是，小蛮针线，曾湿西湖雨。

☆渔家傲（赠曹光州）

些小白须何用染。几人得见星星点。作郡浮光虽似箭。君莫厌。也应胜我三年贬。

我欲自嗟还不敢。向来三郡宁非忝。婚嫁事稀年冉冉。知有渐。千钧重担从头减。

☆江城子

前瞻马耳九仙山。碧连天。晚云间。城上高台，真个是超然。莫使匆匆云雨散，今夜里，月婵娟。

小溪鸥鹭静联拳。去翩翩。点轻烟。人事凄凉，回首便他年。莫忘使君歌笑处，垂柳下，矮槐前。

☆江城子

墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新篘。美人微笑转星眸。月花羞。捧金瓯。歌扇萦风，吹散一春愁。试问江南诸伴侣，谁似我，醉扬州。

☆南乡子（用韵和道辅）

未倦长卿游。漫舞夭歌烂不收。不是使君矫世，谁留。教有琼梳脱麝油。

香粉镂金球。花艳红笺笔欲流。从此丹唇并皓齿，清柔。唱遍山东一百州。

☆南乡子（用前韵赠田叔通家舞鬟）

绣鞅玉钚游。灯晃帘疏笑却收。久立香车催欲上，还留。更且檀唇点杏油。

花遍六么球。面旋回风带雪流。春入腰肢金缕细，轻柔。种柳应须柳柳州。

☆菩萨蛮（四首）

娟娟侵鬓妆痕浅。双颦相媚弯如翦。一瞬百般宜。无论笑与啼。

酒阑思翠被。特故腾腾地。生怕促归轮。微波先注人。

☆菩萨蛮（咏足）

涂香莫惜莲承步。长愁罗袜凌波去。只见舞回风。都无行处踪。

偷穿宫样稳。并立双趺困。纤妙说应难。须从掌上看。

☆菩萨蛮

玉钚坠耳黄金饰。轻衫罩体香罗碧。缓步困春醪。春融脸上桃。

花钿从委地。谁与郎为意。长爱月华清。此时憎月明。

☆蝶恋花（送潘大临）

别酒劝君君一醉。清润潘郎，又是何郎婿。记取钗头新利市。莫将分付东邻子。

回首长安佳丽地。三十年前，我是风流帅。为向青楼寻旧事。花枝缺处余名字。

☆蝶恋花（同安生日放鱼，取金光明经救鱼事）

泛泛东风初破五。江柳微黄，万万千千缕。佳气郁葱来绣户。当年江上生奇女。

一盏寿觞谁与举。三个明珠，膝上王文度，放尽穷鳞看圉圉。天公为下曼陀雨。

☆浣溪沙（端午）

入袂轻风不破尘。玉簪犀璧醉佳辰。一番红粉为谁新。

团扇只堪题往事，新丝那解系行人。酒阑滋味似残春。

☆浣溪沙

几共查梨到雪霜。一经题品便生光。木奴何处避雌黄。

北客有来初未识，南金无价喜新尝。含滋嚼句齿牙香。

☆浣溪沙

山色横侵蘸晕霞。湘川风静吐寒花。远林屋散尚啼鸦。

梦到故园多少路，酒醒南望隔天涯。月明千里照平沙。

☆减字木兰花（琴）

神闲意定。万籁收声天地静。玉指冰弦。未动宫商意已传。

悲风流水。写出寥寥千古意。归去无眠。一夜余音在耳边。

☆减字木兰花

银筝旋品。不用缠头千尺锦。妙思如泉。一洗闲愁十五年。

为公少止。起舞属公公莫起。风里银山。摆撼鱼龙我自闲。

☆减字木兰花（赠君猷家姬）

柔和性气。雅称佳名呼懿懿。解舞能讴。绝妙年中有品流。

眉长眼细。淡淡梳妆新绾髻。懊恼风情。春著花枝百态生。

☆减字木兰花

莺初解语。最是一年春好处。微雨如酥。草色遥看近却无。

休辞醉倒。花不看开人易老。莫待春回。颠倒红英间绿苔。

☆减字木兰花

江南游女，问我何年归得去。雨细风微，两足如霜挽纻衣。

江亭夜语。喜见京华新样舞。莲步轻飞。迁客今朝始是归。

☆减字木兰花（赠徐君猷三侍人妩卿）

娇多媚□煞。体柳轻盈千万态。殢主尤宾。敛黛含颦喜又瞋。

徐君乐饮。笑谑从伊情意恁。脸嫩敷红。花倚朱阑里住风。

☆减字木兰花（胜之）

双鬟绿坠。娇眼横波眉黛翠。妙舞蹁跹。掌上身轻意态妍。曲穷力困。笑倚人旁香喘喷。老大逢欢。昏眼犹能仔细看。

☆减字木兰花（庆姬）

天真雅丽。容态温柔心性慧。响亮歌喉。遏住行云翠不收。

妙词佳曲。啭出新声能断续。重客多情。满劝金卮玉手擎。

☆南歌子

见说东园好，能消北客愁。虽非吾土且登楼。行尽江南南岸、此淹留。

短日明枫缬，清霜暗菊球。流年回首付东流。凭仗挽回潘鬓、莫教秋。

☆如梦令（题淮山楼）

城上层楼叠巘。城下清淮古汴。举手揖吴云，人与暮天俱远。魂断。魂断。后夜松江月满。

☆瑞鹧鸪

城头月落尚啼乌。朱舰红船早满湖。鼓吹未容迎五马，水云先已漾双凫。

映山黄帽螭头舫，夹岸青烟鹊尾炉。老病逢春只思睡，独求僧榻寄须臾。

☆临江仙（赠王友道）

谁道东阳都瘦损，凝然点漆精神。瑶林终自隔风尘。试看披鹤氅，仍是谪仙人。省可清言挥玉尘，真须保器全真。风流何似道家纯。不应同蜀客，惟爱卓文君。

☆少年游

为诗敏捷，立成。余往观之。神请余作少年游，乃以此戏之

玉肌铅粉傲秋霜。准拟凤呼凰。伶伦不见，清香未吐，且糠秕吹扬。到处成双君独只，空无数、烂文章。一点香檀，谁能借箸，无复似张良。

☆一斛珠

洛城春晚。垂杨乱掩红楼半。小池轻浪纹如篆。独下花前，曾醉离歌宴。

自惜风流云雨散。关山有限情无限。待君重见寻芳伴。为说相思，目断西楼燕。

☆点绛唇（二之一）

闲倚胡床，庾公楼外峰千朵。与谁同坐。明月清风我。

别乘一来，有唱应须和。还知么。自从添个。风月平分破。

☆点绛唇（二之二）

红杏飘香，柳含烟翠拖轻缕。水边朱户。尽卷黄昏雨。

烛影摇风，一枕伤春绪。归不去。凤楼何处。芳草迷归路。

☆虞美人

持杯摇劝天边月。愿月圆无缺。持杯复更劝花枝。且愿花枝长在、莫离披。

持杯月下花前醉。休问荣枯事。此欢能有几人知。对酒逢花不饮、待何时。

☆天仙子

走马探花花发末。人与化工俱不易。千回来绕百回看，蜂作婢。莺为使。谷雨清明空屈指。

白发卢郎情未已。一夜翦刀收玉蕊。尊前还对断肠红，人有泪。花无意。明日酒醒应满地。

☆满庭芳

恩放归阳羡，复作一篇

归去来兮，清溪无底，上有千仞嵯峨。画楼东畔，天远夕阳多。老去君恩未报，空回首、弹铗悲歌。船头转，长风万里，归马驻平坡。

无何。何处有，银潢尽处，天女停梭。问何事人间，久戏风波。顾谓同来稚子，应烂汝、腰下长柯。青衫破，群仙笑我，千缕挂烟蓑。

☆南乡子（宿州上元）

千骑试春游。小雨如酥落便收。能使江东归老客。迟留。白酒无声滑泻油。飞火乱星球。浅黛横波翠欲流。不似白云乡外冷，温柔。此去淮南第一州。

☆浣溪沙

缥缈红妆照浅溪。薄云疏雨不成泥。送君何处古台西。

废沼夜来秋水满，茂林深处晚莺啼。行人肠断草凄迷。

☆浣溪沙（送叶淳花）

阳羡姑苏已买田。相逢谁信是前缘。莫教便唱水如天。

我作洞霄君作守，白头相对故依然。西湖知有几同年。

☆减字木兰花

空床响琢。花上春禽冰上雹。醉梦尊前。惊起湖风入坐寒。

转关镬索。春水流弦霜入拨。月堕更阑。更请宫高奏独弹。

☆减字木兰花

蓉，坐客翛然，无复有病暑意

回风落景。散乱东墙疏竹影。满坐清微。入袖寒泉不湿衣。

梦回酒醒。百尺飞澜鸣碧井。雪洒冰麾。攻落佳人白玉肌。

☆减字木兰花（以大琉璃杯劝王仲翁）

海南奇宝。铸出团团如栲栳。曾到昆仑。乞得山头玉女盆。

绛州王老。百岁痴顽推不倒。海口如门。一派黄流已电奔。

☆行香子（与泗守过南山晚归作）

北望平川。野水荒湾。共寻春、飞步孱颜。和风弄袖，香雾萦鬟。正酒酣时，人语笑，白云间。

飞鸿落照，相将归去，淡娟娟、玉宇清闲。何人无事，宴坐空山。望长桥上，灯火乱，使君还。

☆画堂春（寄子由）

柳花飞处麦摇波。晚湖净鉴新磨。小舟飞棹去如梭。齐唱采菱歌。

平野水云溶漾，小楼风日晴和。济南何在暮云多。归去奈愁何。

☆浣溪沙（方响）

花满银塘水漫流。犀槌玉板奏凉州。顺风环佩过秦楼。

远汉碧云轻漠漠，今宵人在鹊桥头。一声敲彻绛河秋。

☆好事近

烟外倚危楼，初见远灯明灭。却跨玉虹归去、看洞天星月。当时张范风流在，况一尊浮雪。莫问世间何事、与剑头微吷。

☆占春芳

红杏了，夭桃尽，独自占春芳。不比人间兰麝，自然透骨生香。

对酒莫相忘。似佳人、兼合明光。只忧长笛吹花落，除是宁王。

☆南歌子

云鬓裁新绿，霞衣曳晓红。待歌凝立翠筵中。一朵彩云何事、下巫峰。

趁拍鸾飞镜，回身燕漾空。莫翻红袖过帘栊。怕被杨花句引、嫁东风。

☆浪淘沙

昨日出东城。试探春情。墙头红杏暗如倾。槛内群芳芽未吐，早已回春。

绮陌敛香尘。雪霁前村。东君用意不辞辛。料想春光先到处，吹绽梅英。

☆木兰花令

元宵似是欢游好。何况公庭民讼少。万家游赏上春台，十里神仙迷海岛。

平原不似高阳傲。促席雍容陪语笑。坐中有客最多情，不惜玉山拚醉倒。

☆木兰花令

经旬未识东君信。一夕薰风来解愠。红绡衣薄麦秋寒，绿绮韵低梅雨润。

瓜头绿染山光嫩。弄色金桃新傅粉。日高慵卷水晶帘，犹带春醪红玉困。

☆木兰花令

高平四面开雄垒。三月风光初觉媚。园中桃李使君家，城上亭台游客醉。

歌翻杨柳金尊沸。饮散凭阑无限意。云深不见玉关遥，草细山重残照里。

☆虞美人

冰肌自是生来瘦。那更分飞后。日长帘幕望黄昏。及至黄昏时候、转销魂。

君还知道相思苦。怎忍抛奴去。不辞迢递过关山。只恐别郎容易、见郎难。

☆虞美人

深深庭院清明过。桃李初红破。柳丝搭在玉阑干。帘外潇潇微雨、做轻寒。

晚晴台榭增明媚。已拚花前醉。更阑人静月侵廊。独自行来行去、好思量。

☆临江仙

昨夜渡江何处宿，望中疑是秦淮。月明谁起笛中哀。多情王谢女，相逐过江来。

云雨未成还又散，思量好事难谐。凭陵急桨两相催。相伊归去后，应似我情怀。

☆蝶恋花

春事阑珊芳草歇。客里风光，又过清明节。小院黄昏人忆别。落红处处闻啼鴂。

咫尺江山分楚越。目断魂销，应是音尘绝。梦破五更心欲折。角声吹落梅花月。

☆蝶恋花

记得画屏初会遇。好梦惊回，望断高唐路。燕子双飞来又去。纱窗几度春光暮。

那日绣帘相见处。低眼佯行，笑整香云缕。敛尽春山羞不语。人前深意难轻诉。

☆蝶恋花

昨夜秋风来万里。月上屏帏，冷透人衣袂。有客抱衾愁不寐。那堪玉漏长如岁。

羁舍留连归计未。梦断魂销，一枕相思泪。衣带渐宽无别意。新书报我添憔悴。

☆蝶恋花

雨霰疏疏经泼火。巷陌秋千，犹未清明过。杏子梢头香蕾破。淡红褪白胭脂涴。

苦被多情相折挫。病绪厌厌，浑似年时个。绕遍回廊还独坐。月笼云暗重门锁。

☆蝶恋花

蝶懒莺慵春过半。花落狂风，小院残红满。午醉未醒红日晚。黄昏帘幕无人卷。

云鬓蓬松眉黛浅。总是愁媒，欲诉谁消遣。未信此情难系绊。杨花犹有东风管。

☆渔家傲

临水纵横回晚鞚。归来转觉情怀动。梅笛烟中闻几弄。秋阴重。西山雪淡云凝冻。

美酒一杯谁与共。尊前舞雪狂歌送。腰跨金鱼旌旆拥。将何用。只堪妆点浮生梦。

☆江城子

腻红匀脸衬檀唇。晚妆新。暗伤春。手捻花枝，谁会两眉颦。连理带头双□□，留待与、个中人。

淡烟笼月绣帘阴。画堂深。夜沈沈、谁道□□，□系得人心。一自绿窗偷见后，便憔悴、到如今。

☆祝英台近

挂轻帆，飞急桨，还过钓台路。酒病无聊，欹枕听鸣舻。断肠簇簇云山，重重烟树，回首望、孤城何处。

闲离阻。谁念萦损襄王，何曾梦云雨。旧恨前欢，心事两无据。要知欲见无由，痴心犹自，倩人道、一声传语。

☆雨中花慢

邃院重帘何处，惹得多情，愁对风光。睡起酒阑花谢，蝶乱蜂忙。今夜何人，吹笙北岭，待月西厢。空怅望处，一株红杏，斜倚低墙。

羞颜易变，傍人先觉，到处被著猜防。谁信道，些儿恩爱。无限凄凉。好事若无间阻，幽欢却是寻常。一般滋味，就中香美，除是偷尝。

☆雨中花慢

嫩脸羞蛾，因甚化作行云，却返巫阳。但有寒灯孤枕，皓月空床。长记当初，乍谐云雨，便学鸾凤。又岂料、正好三春桃李，一夜风霜。丹青□画，无言无笑，看了漫结愁肠。襟袖上，犹存残黛，渐减余香。一自醉中忘了，奈何酒后思量。算应负你，枕前珠泪，万点千行。

☆念奴娇（中秋）

凭高眺远，见长空万里，云无留迹。桂魄飞来光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。

我醉拍手狂歌，举怀邀月，对影成三客。起舞徘徊风露下，今夕不知何夕。便欲乘风，翻然归去，何用骑鹏翼。水晶宫里，一声吹断横笛。

☆水龙吟

小沟东接长江，柳堤苇岸连云际。烟村潇洒，人闲一哄，渔樵早市。永昼端居，寸阴虚度，了成何事。但丝莼玉藕，珠粳锦鲤，相留恋，又经岁。因念浮丘旧侣，惯瑶池、羽觞沈醉。青鸾歌舞，铢衣摇曳，壶中天地。飘堕人间，步虚声断，露寒风细。抱素琴，独向银蟾影里，此怀难寄。

☆水龙吟

露寒烟冷兼葭老，天外征鸿寥唳。银河秋晚，长门灯悄，一声初至。应念潇湘，岸遥人静，水多菰米。□望极平田，徘徊欲下，依前被、风惊起。

须信衡阳万里，有谁家、锦书遥寄。万重云外，斜行横阵，才疏又缀。仙掌月明，石头城下，影摇寒水。念征衣未捣，佳人拂杵，有盈盈泪。

☆渔父（四首）

渔父饮，谁家去。鱼蟹一时分付。酒无多少醉为期，彼此不论钱数。

☆渔父

渔父醉，蓑衣舞。醉里却寻归路。轻舟短棹任斜横，醒后不知何处。

☆渔父

渔父醒，春江午。梦断落花飞絮。酒醒还醉醉还醒，一笑人间今古。

☆渔父

渔父笑，轻鸥举。漠漠一江风雨。江边骑马是官人，借我孤舟南渡。

☆醉翁操

把酒临听，辄欣然忘归。既去十余年，而好奇之士沈遵闻之往游，以琴写其声，曰醉翁操，节奏疏宕，而音指华畅，知琴者以为绝伦。然有其声而无其辞。翁虽为作歌，而与琴声不合。又依楚词作醉翁引，好事者亦倚其辞以制曲。虽粗合韵度，而琴声为词所绳约，非天成也。后三十余年，翁既捐馆舍，遵亦没久矣。有庐山玉涧道人崔闲，特妙于琴。恨此曲之无词，乃谱其声，而请于东坡居士以补之云。

琅然。清圜。谁弹。响空山。无言。惟翁醉中知其天。月明风露娟娟。人未眠。荷蕢过山前。曰有心也哉此贤。泛声同此。

醉翁啸咏，声和流泉。醉翁去后，空有朝吟夜怨。山有时而童巅。水有时而回川。思翁无岁年。翁今为飞仙。此意在人间。试听徽外三两弦。





