小仓山房诗集 - (清)袁枚
　卷一（丙辰、丁巳）
　卷二（已未至辛酉）
　卷三（壬戌、癸亥）
　卷四（甲子、乙丑）
　卷五（丙寅至戊辰）
　卷六（己巳）
　卷七（庚午、辛未）
　卷八
　卷九（癸酉）
　卷十（甲戌）
　卷十一（乙亥）
　卷十二（丙子）
　卷十三（丁丑）
　卷十四（戊寅）
　卷十五（己卯）
　卷十六（庚辰、辛巳）
　卷十七（壬午、癸未）
　卷十八（甲申）
　卷十九（乙酉）
　卷二十（丙戌、丁亥）
　卷二十一（戊子、己丑）
　卷二十二（庚寅、辛卯）
　卷二十三（壬辰、癸巳）
　卷二十四（甲午、乙未）
　卷二十五（丙申、丁酉、戊戌）
　卷二十六（己亥、庚子）
　卷二十七（辛丑）
　卷二十八（壬寅）
　卷二十九（癸卯）
　卷三十（甲辰）
　卷三十一（乙巳、丙午）
　卷三十二（丁未至己酉、庚戌）
　卷三十三（辛亥）
　卷三十四（壬子、癸丑）
　卷三十五（乙卯）
　卷三十六（乙卯、丙辰）
　卷三十七（丁巳）
　補遺卷一（癸丑至丙午刪余改剩之作）
　補遺卷二







ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　







小仓山房诗集 - (清)袁枚





序


薛起鳳序

《爾雅疏》云：「序者，序述此經之旨也。」隨園先生論詩之旨，一見於集中《答歸愚宗伯書》，再見於《續詩品》三十二首。凡古人所未道者，業已自道之，無俟再為序述。第按其所編，始弱冠，終花甲，四十年之行藏交際，具在於斯，可當康成《年表》讀矣。晚年境愈高，才愈斂，欲刪去《少年》、《落花》、《殘雪》諸作。起鳳爭曰：「孤松蒼於冬，時花繁於春。各有其時，不可廢也。」先生曰：「諾。」已乃並存之。橫山弟子薛起鳳序

蔣士銓《讀隨園詩題辭》

我讀隨園詩，古多作者我不知。

古今只此筆數枝，怪哉公以一手持。

意所欲到筆注之，筆所未到意孳孳。

好風搖曳春雲姿，雷雨卷空分疾遲。

神仙龍虎雜怒嬉，幽禽古木山四圍。

水光澹澹花垂垂，境界起滅微乎微。

難達之情息息吹，難狀之景歷歷追。

我忽歡喜忽傷悲，忽叫忽躍忽嗟谘。

口權目量心是非，我身傀儡詩牽絲。

問我不知旁人疑，如沐酥酪潤膚肌，

如飲醇釅沁肝脾，如禮杖拂回愚癡，

如受砭刺起癃疲。

海嶽幽奧林泉奇，氣象入筆皆可窺。

高才博學嚴矩規，心兵意匠極艱危，

歸諸自然出淋漓。

公曰我詩無常師，取長棄短各有宜，

傾瀝精液擲毛皮，取友求益吾無私。

先生天才重倫彝，至情感人皆涕洟。

每值死生當別離，由片言至千萬詞。

不少不多相授施，魂銷腸斷噫噓唏。

聖賢萬古情若斯，否則其言傳者希。

我詩感公加針錐，凡我所短攻弗遺。

剛濟以柔戒恣睢，裁縮鍛煉歸爐錘。

請事斯語曷敢違，公懼弗傳誰庶幾？

索報懇懇命點嗤，壯健無疾求良醫。

調和血氣慎參耆，敢妄攻補促亢羸。

冊載所作手芟夷，美人對鏡修容儀，

釵裙佩帶生光輝。玉工懷璧精磨治，

白圭瑩潔除瑕疵。淺深功力年可推，

江河發源無所虧，及放四海寧竭衰。

況公遺榮樂岩扉，忠孝所溢詩書滋。

後進我幸生同時，願寫副本藏厜㕒。

千秋歲月堂堂馳，讀公詩者如何思！

館後學蔣士銓題

趙翼《讀隨園詩題辭》

其人與筆兩風流，紅粉青山伴白頭。

作宦不曾逾十載，及身早自定千秋。

群兒漫撼蚍蜉樹，此老能翻鸚鵡洲。

相對不禁慚飯顆，杜陵詩句只牢愁。

舒卷閑雲在絳霄，平生出處亦超超。

曾遊閬苑輕三島，愛住金陵為六朝。

富貴豈如閑有味，聰明也要福能消。

不須伯道愁無子，此集人間已不祧。

只擬才華豔，誰知鍛煉深？

殺人無寸鐵，惜墨抵兼金。

古鬼忽然泣，生龍不可擒。

挑燈重相對，想見妙明心。

館後學趙翼題

李憲喬《讀隨園詩題辭》

憶自數歲入鄉校，即聞世有才子姓袁字子才。漢廷峙揚馬，梁園豔鄒枚。斯人一出《文選》廢，蕭統若在須別裁。比長遊都下，結交海內英，益得才翁之才與其行。二十作《文賦》，徵在鴻儒班。一舉擢高第，供奉玉皇前。每出一篇奏，已被中外萬口傳。若非《河滿》張承吉，即是《洞蕭》王子淵。鸚羽苦羈縛，三載辭金殿；驥足稍欲施，四任宰江縣。江左形勝天下偉，古來名士此中半。臨江酹酒弔桓王，開國英雄同弱冠。三十未及強，拂衣賦歸歟。金陵有遺愛，遂僦金陵居。犀首不好飲，虞卿還著書。燕許兩禿翁，鞠𦜕斂手謝不如。更以其暇灊奇石，選妙妓，辟華軒，跌宕詞賦，闐咽管弦。遂使當代巨公貴人，下逮傭豎並婦孺，無不知大江以南有隨園。喬也陋已極，未及身作隨園客。一官投嶺嶠，所見生獰語啁𠹗。或傳才翁名，謂是古人今莫得。忽驚將軍自天下，如郭令公出回紇。中丞為予言：「子才詩中霸。子往試與語，庶免為驅嚇。」碧虛洞與棲霞連，一見握手如舊歡。自言行年七十走萬里，相得無如吾子賢。朝遊共躡白雲騑，夕歸同泛明月船。岸人笑歡爭指似，采石江上看謫仙。我詩槎枒多苦語，誰其好之茹不吐。才翁一呼四座驚，此至諴通愈及甫。比疏詎所當，交驚亦差樂。平明來取別，將往觀衡嶽。中路寄我詩，已據衡嶽之磅礴。噫嘻戲！才翁之才如天風，人籟雖工那得同。惟有隨園歉未到，要使姓名先署隨園中。

李憲喬《隨園詩贊》

曠矣先生！侔今無徒，儕古少類。達如劉伯倫，而不好飲；逸如嵇叔夜，而不好音樂；習靜如王摩詰，而不好佛；恬退如賀季真，而不好道；以名教是非自任如韓退之，而不好儒；誌鄙王戎，而不諱好財；性異阮咸，而不辭好色。詼奇倜儻，疑龍疑蛇。播之為文，天焰地葩。或謂是太白之精所化，而為文章之宗耶？或謂是歲星所寓，而為滑稽之雄耶？吾莫能測之而盡其形容也。

後學李憲喬題







卷一（丙辰、丁巳）


〇錢塘江懷古

江上錢王舊跡多，我來重唱百年歌。勸王妙選三千弩，不射江潮射汴河。

〇釣臺

夜泊釣臺旁，客星如月大。想見嚴子陵，投竿在此坐。朝隨漁翁嬉，暮陪至尊臥。為念故人重，轉覺天子輕。偶展榻上足，乃驚天上星。

〇書子陵祠堂

士各有志在，投贈須良時。乃欲臣老子，張眼發狂癡。巢由效孤忠，唐堯何能知？當時西漢衰，士氣一何卑。四十二萬人，尊莽稱巍巍。先生隱蘆中，惻然心腸悲。故人作天子，臣請為伯夷。甘與子同夢，伸腳踏紫微。贈子以不拜，王丹吐微詞。將軍有揖客，衛青賢可思。何況赤伏符，可無王者師？雲台麟鳳旁，漁者張一旗。果然東漢風，名節爭扶持。相助為理處，於後乃見之。我留壁間墨，當贈先生詩。

〇羅昭諫墓

遠望鼉江氣寂寥，江東遺塚草蕭蕭。三生金榜無名字，一卷唐詩殿本朝。照壁紅紗曾誌寵，隔簾嬌女罷吹簫。傷心枉進英雄計，花醉華堂淚未消。

〇臨安懷古

曾把江潮當敵攻，三千強弩水聲中。霸才越國追勾踐，家法河西仿竇融。宰樹重重封錦繡，宮花緩緩送春風。誰知苦創東周局，留與平王避犬戎！

〇吳桓王廟

擲戟神亭一笑分，英雄名號尚郎君。南來劍奪中原色，獵罷龍驚草上雲。自覺風流誇二婿，有誰旗鼓鬥三軍？千年願獻《鐃歌》曲，帳下還愁子布聞。

〇琵琶亭

孤亭月落九江秋，彈過琵琶水尚愁。今日蘆花笑詞客，不曾老大已飄流。

〇謝太傅祠

一笑翩然載酒行，東山女妓亦蒼生。能支江左偏安局，難遣中年以後情。花下殘棋兒破敵，燈前老淚客彈箏。荒祠隔葉黃鸝語，猶似當初絲竹聲。

〇夜渡彭蠡風浪大作

半夜顛風欺客過，奪取孤舟當箕簸。桅折群驚大纛崩，燈昏不辨何艙破。騎虎由來勢莫停，駕鼇且向西南征。滿眼黃泉不見路，呿噏但聞龍蛇聲。青蘆颯颯濘而止，長老大呼吾生矣！拍拍群鷗扶浪起，彼此相看面如紙。衣裳都付宓妃洗，一身之外水而已。編詩不編前甲子，墮地重生從此始。

〇野行

野行逐流水，花裏得茅廬。中有龐眉叟，旁堆數卷書。衣冠非漢魏，妻子半樵漁。拱手詢名姓，無言指太虛。

〇看山

看山有所得，日暮聊為詩。舟子多曳足，村歌以答之。江湖發天籟，秋光亦平分。我歌船頭月，爾歌船尾雲。

〇浯溪碑

夷吾雖歸辱社稷，射姑來朝無貶詞。從曰撫軍守監國，古來塚嗣良如斯。宋儒不明春秋義，題浯溪碑多刺譏。當時明皇躍馬去，五更昏黑西川馳。若非靈武張位號，九州不見天皇旗。望賢宮前重返蹕，黃袍手著如嬰兒。一辭一畀見真性，此際慈孝天皆知。玉真公主具尊酒，上皇父老相娛嬉。監奴攬權豔妻惑，從此兩宮生猜疑。君子原情論大義，事有後累無前非。魯公忠孝立人極，金石腕力尤淋漓。先拜新君心抃舞，後望南內空淒其。書罷《大唐中興》一頌刻山石，再書《請朝上皇》一表鋪丹墀。

〇長沙謁賈誼祠

江口瞻遺廟，長沙最少年。才雖王者佐，運是漢家天。屈子堪同調，相如敢比肩？虛無宣室問，卑濕楚江遷。道大功臣忌，心孤鵩鳥憐。三湘知數盡，七國悟機先。飄泊傷靈化，穠華委逝川。綠蘿蟠敗壁，饑鼠拱殘筵。神鬼真無狀，風雲合有緣。長懷夫子哲，轉憶孝文賢。遇合終如此，功名更惘然。我來剛弱冠，流涕返吳船。

〇巴陵道中

洞庭西去女郎祠，來慰行人有畫眉。山縣城荒關店早，戍樓燈遠泊船遲。方言莫辨思重譯，異鳥無名愧學詩。難得篙工解人意，每開窗處對花枝。

〇旅懷

欲采芙蓉贈楚狂，幾番漁笛聽《滄浪》。洞庭霜淺橘全綠，湘浦雨深荷暗香。行色喜逢秋八月，家書孤負雁千行。無端側耳鄰船泊，有個人音似故鄉。

〇書倉頡廟

黃帝上天不識字，玉皇大笑人間俗。特遣倉公來造作，電光熒熒開四目。遠采龍魚篆，近取蝌蚪行。一畫生枝葉，六書加偏旁。可以記名姓、通九州，三才萬象相谘諏。天公賜粟萬萬石，厥功猶未酬。千鬼何事哭啾啾？上古無黎丘，疑是三王五帝之靈爽相悲愁。倉公不知故，賤子請致詞：行公之道享公福；古今惟有尼山師，與公初意無相違。其餘竄經冒聖紛紛者，坑之不足蔽其辜；而乃辟睨兩廡犧牲乎？摩騰借此來中華，侏亻離梵偈盈百車。學仙誤仙書，白骨如撐麻。此外深文刀筆萬萬條，張湯、趙禹日喧嘩。《官禮》亡新室，血流誣武王。元凶講《孝經》，妖僧造明堂。董侯強解事，《皇羲》五十章。穿錘大將軍，腕脫校書郎。蠹魚食盡三萬字，上天不如蜻蜓翔。腐儒識之無？公然搔首怨彼蒼。我自與公有瓜葛，亦復咿唔如蚊虻。不能腰鐮田中，騎馬沙場。三升墨水非瓊漿，他日餓死分所當。故鬼哭未已，新鬼淚沾裳。功過不相掩，請公自思量。公如肯補過，請公南面坐：周公右，孔子左，始皇在旁手把火。刪除《六經》質諸聖，黜陟百家來問我。朝不必多書，野不必多儒。拔兔一毛利天下，欽明文思追唐、虞。再拜尊椒酒，臣言是與否？倉公頷之不開口，但見神鴉鬼馬雲中各點首。

〇萍鄉紀事

遠望碧桃盛，不知何家村。停舟搴裳往，頗聞書聲喧。柴門數學子，列坐何彬彬。聞有江南客，欣然喜動顏。各將文章來，願聞所未聞。為之小講解，圍坐點頭頻。歸各具雞黍，手自擎瓦尊。父兄荷鋤歸，亦來覘佳賓。但勸客小住，不知天黃昏。我乃行役者，風中不定身。告以勢難留，紛然淚滿巾。攀衣送登船，姓名僉云云。「後會知難期，前途君自珍。」感茲醇樸意，如逢羲軒民。方知古桃源，依然在人間。但恨無緣留，回頭空白雲。

〇同金十一沛恩遊棲霞寺望桂林諸山

奇山不入中原界，走入窮邊才逞怪。桂林天小青山大，山山都立青天外。我來六月遊棲霞，天風拂面吹霜花。一輪白日忽不見，高空都被芙蓉遮。山腰有洞五里許，秉火直入衝烏鴉。怪石成形千百種，見人欲動爭谽谺。萬古不知風雨色，一群仙鼠依為家。出穴登高望眾山，茫茫雲海墜眼前。疑是盤古死後不肯化，頭目手足骨節相鉤連。又疑女媧氏，一日七十有二變，青紅隱現隨雲煙。蚩尤噴妖霧，屍羅袒右肩。猛士植竿發，鬼母戲青蓮。我知混沌以前乾坤毀，水沙激蕩風輪顛。山川人物熔在一爐內，精靈騰踔有萬千，彼此遊戲相愛憐。忽然剛風一吹化為石，清氣既散濁氣堅。至今欲活不得，欲去不能，只得奇形詭狀蹲人間。不然造化縱有千手眼，亦難一一施雕鐫。而況唐突真宰豈無罪，何以耿耿群飛欲刺天？金台公子酌我酒，聽我狂言呼否否。更指奇峰印證之，出入白雲亂招手。幾陣南風吹落日，騎馬同歸醉兀兀。我本天涯萬里人，愁心忽掛西斜月。

〇薦鴻詞北上辭別桂林中丞

萬里投知己，千秋見偉人。掃門才授贄，倒屣已迎賓。弱冠終軍小，憐才鮑叔真。牛心先賜啖，馬骨倍精神。一卷文章獻，千回諷誦頻。百僚參謁處，八座散衙辰。譽我如誇寶，稱詩似數珍。人聲齊諾諾，公口尚津津。詔舉通經士，慚非珥筆臣。毅然標姓氏，直自奏楓宸。計吏爭供具，材官盡捧輪。辦裝錢絡繹，祖餞酒溫醇。石重鼇難戴，風高草易春。未開花獨賞，久屈蠖應伸。多感雲霞契，能增骨肉親。窮途來阮籍，有叔愛蘇秦〈（叔健磐以公故，加刮目焉。）〉。桂嶺三秋月，長安一路塵。拜辭先灑淚，圖報屢看身。夫子宮牆遠，男兒事業新。

〇別常寧〈（叔家青衣）〉

六千里外一奴星，送我依依遠出城。知己那須分貴賤，窮途容易感心情。漓江此後何年到，別淚臨歧為汝傾。但聽郎君消息好，早持《僮約》赴神京。

〇黃鶴樓

萬里青天月，三更黃鶴樓。湘簾才手捲，漢水拍天流。山影如爭渡，漁歌半入秋。深宵無鐵笛，空自泊孤舟。

〇過洞庭

秋老一峰晴，巴船過洞庭。水搖天地白，山入混茫青。雲氣飛篷背，霜花落雁翎。今朝吟不得，窗外有龍聽。

〇題柳毅祠

風鬟雨帶藕絲裙，素手傳箋寄暮雲。世上女兒多誤嫁，諸龍休惱洞庭君。

〇漢江遇風

風急蒲帆葉葉張，蘆花飛雪打瀟湘。似盛漢水湖猶小，欲上君山浪太狂。行役自來多涉險，少年何事便離鄉。黃昏漸喜驚濤定，遠遠漁歌唱夕陽。

〇途中見薦章感而有作

一紙封章薦禰衡，秋風八月動行旌。三朝曠典儒林重，二十華年海內驚。粵嶺懷人丹桂影，瀟湘聽雨竹枝聲。疏中溢美吾尤愧，道有奇才應運生。

〇赤壁

一面東風百萬軍，當年此處定三分。漢家火德終燒賊，池上蛟龍竟得雲。江水自流秋渺渺，漁燈猶照荻紛紛。我來不共吹簫客，烏鵲寒聲靜夜聞。

〇峴山

浮生幾載青山酒，名士常為萬古愁。雙淚偶揮羊太傅，一碑如補《晉春秋》。樓傳黃鶴仙何在，珮解明珠水自流。今日敬兒天下滿，襄陽片石若為留？

〇銅雀台

停車欲訪魏遺宮，銅雀荒涼片瓦空。生對河山常感慨，死猶歌舞是英雄。君王氣盡高台酒，兒女春殘甲帳風。七十五來神恍惚，西陵可與茂陵同。

殿上歸來履幾雙，三分天下更分香。一家樂府商聲老，八尺燈帷鄴水涼。疑塚尚存兵法意，招魂只用美人妝。傳心曾許諸姬嫁，老去將軍話竟忘。

〇題張睢陽廟壁

刀上蛾眉喚奈何，將軍鄰境尚笙歌。殘兵獨障全淮水，壯士同揮落日戈。六射須眉渾不動，一城人肉已無多。而今雀鼠空啼竄，暮雨靈旗冷薜蘿。

〇大梁弔信陵君

魏王沉醉美人起，羅袖無聲符取矣。父仇已報國仇未，妾請將符授公子。翩翩公子玉手擎，深宮箭漏傳三更。侯生迎來指而笑，彼執椎者須同行。晉鄙嚄唶未張口，撲殺此獠如屠狗。壁上高懸救趙旗，精兵八萬邯鄲走。坐中忽失白頭人，淋漓血作送行酒。更有布衣魯仲連，來大笑平原君。一聲帝秦便蹈海，海水欲立奔秦軍。秦軍退避五十里，咸陽虎狼心欲死。美人壯士兼清流，一齊來與秦為仇。秦宮縱有鈞天樂，不如且歌《秦女休》。魏王醉眼終朦朧，至死不愛將軍功。醇酒婦人即東海，甘心一蹈真英雄。籲嗟乎！君不見：高皇赤龍只解罵，騎馬墳前悚然下；又不見：張耳滅秦封王聲赫赫，原是郎君門下客！

〇牛口谷

一旅中原振鼓鼙，夏王仁義偃王齊。空爭孤注黃河北，不解連環太華西。牛口谷深天意在，虎牢關失陣雲低。英雄回首書生計，夜夜青山杜宇啼。

〇博浪城

真人采藥走蓬萊，博浪沙連望海台。九鼎尚沉三戶起，六王才畢一椎來。黃金宮闕神仙遠，白璧光陰山鬼催。此日西風如力士，當車還擊布幃開。

〇澶淵

路出澶河水最清，當年照影見親征。滿朝白面三遷議，一角黃旗萬歲聲。金幣無多民已困，燕雲不取禍終生。行人立馬秋風裏，懊惱孱王早罷兵。

〇過鄴下弔高神武

唱罷陰山《敕勒歌》，英雄涕淚老來多。生持魏武朝天笏，死授條侯殺賊戈。六鎮華夷傳露布，九龍風雨聚漳河。衹今尚有清流月，曾照高王萬馬過。

〇白馬驛

清風不斷霧不生，清流不斷國不傾。千年古驛黃河邊，鬼過猶作鳴珂聲。當時嘲賊朝門寫，三千詩人骨一把。已聞裘甫惱青蟲，更見朱三來白馬。迂哉裴十四，觥觥矜門第。三百年唐交與誰？猶說太常卿不置。崔裴物望冠中朝，甘為官家受一刀。半夜鴟梟啄孤鳳，彗星三丈風蕭蕭。君不見太原樓下美人啼，一片凝脂刀上飛？時來阿父監軍寵，運去傾城名士悲。又不見墜笏司空圖，請兵羅昭諫，從古詩人報國心，不曾一識君王面！

〇銅駝街

洛陽銅駝昂首坐，愁容似見晉宮破。晉宮太子美少年，敦《詩》說《禮》人稱賢。一局殘碁難着手，宮寢紛紛胡騎走。柘弓銀研舊交情，猶着青衣喚行酒。椒房窈窕劉貴嬪，往來兩受君主恩。軹道早知誅孺子，劍門悔不作公孫。人將隱慝尤司馬，我道善淫報者寡。吳蜀降王富貴終，此例分明天不假。君不見商臣盜跖終天年，冒頓當時且配天。

北魏帝移宮處

佛狸子孫土運終，魚羊食人來九龍。抱獅帝子顏如玉，垂衣班朔明光宮。臣澄獻酒陛下聖，忽然三拳狗腳朕。此人又似不相容，請別六宮無所恨。握璽親辭白玉床，美人泣下空斷腸。二千花枝帶紅雨，一齊灑向黃衣裳。中有窈窕李賢妃，掩泣請歌曹王詩。願王加餐保玉體，願王永享黃髮期。明知此別難相見，長歌且作須臾戀。新朝司馬在勞催，不送君王出寢殿。碧海青天白日斜，生生世世帝王家。剛送故君低泣淚，便迎新主強簪花。吁嗟乎如虎如龍未十年，又見灣頭乞小憐。

景泰陵

雨帝當年一曲闌，西山藁葬草漫漫。目夷守國才何大，叔武迎君事本難。金鎖門高星象動，玉連環小淚珠乾。阿兄南内如嫌冷，五國城中雪更寒。







卷二（已未至辛酉）


釋褐

學著宮袍體未安，藍衫轉覺脫時難。呼僮好向空箱疊，留作他年故舊看。

臚唱

一聲臚唱九天聞，最是三珠樹出群。我愧牧之名第五，也隨太史看祥雲。宴罷瓊林有所思，曲江風裏立多時。杏花一色春如海，他日淩霄那幾枝？

瓊林曲

三月長安桃李春，一條軟繡天街新。漢朝覆試端門日，唐代題名雁塔辰。官柳慣迎新貴馬，杏花偏拂少年人。幾隊霓裳行簇簇，瓊林苑裏春波綠。未耀頭銜七尺光，已辭墨水三升辱。舊僕重談上學時，新知各寫《同年錄》。此時意氣似雷顛，此際連鑣渺列仙。雕泬翠娥崔彖載，牙牌金字李琪鐫。明知過眼原如夢，爭奈當場欲上天。天家待士有恩光，高唱三雍賜六漿。湯餅紅綾色奪月，御廚瓊粒影浮霜。鳥和仙樂碧簫脆，露滴玉缸天酒香。不到月宮遊，那識嫦娥好？不奪錦標歸，誰信驪龍巧？寄語燈窗苦誌人，人生此處來宜早。歸時兩鬢不簪花，簾幕低遮油壁車。糟糠未娶恰曾聘，莫誤朝官選婿家。

入翰林

弱水蓬山路幾重，今朝身到蕊珠宮。尚無秘省書教讀，已見名箋字不同。斑管潤生紅藥雨，錦袍香散玉堂風。國恩豈是文章報，況復文章尚未工。

乞假歸娶留別諸同年

還鄉非耀錦衣鮮，為賦《房中樂》一篇。慚愧少年貧裏過，玉堂春在洞房先。

暫辭鴛鷺舊班行，且逐簫聲引鳳皇。忙殺蘭台一枝筆，半修眉史半催妝。

兒時釣弋武林城，此去書窗月尚明。只恐香閨纓絡動，轉疑鈴索響西清。

多感群仙送暮雲，真珠密字贈紛紛。明年定步花磚早，代聽雞鳴有細君。

到家

遠望蓬門樹彩竿，舉家相見問平安。同欣閬苑榮歸早，尚說長安得信難。壁上泥金經雨淡，窗前梅柳帶春寒。嬌癡小妹憐兄貴，教把宮袍著與看。

催粧

春明池上綠衣郎，曾被紅裙看欲狂。今日月宮真個到，金蓮圍住合歡床。

荊釵微綠布裙紅，自檢青箱有愧容。只好告身親手寫，替卿端正紫泥封。

題果亭

小照紅蕉翻虛廊，碧苔覆陰地。濛濛圓景沉，淡淡孤霞繼。幽人倚文石，衝襟托遐寄。旁侍水精奴，左立鸞台婢。各抱綠綺琴，含情如有睇。竹涼月影生，蓮動水香至。為問秋正清，金絲可彈未？

隴上作

憶昔童孫小，曾蒙大母憐。勝衣先取抱，弱冠尚同眠。髻影紅燈下，書聲白髮前。倚嬌頻索果，逃學免施鞭。敬奉先生饌，親裝稚子綿。掌珠真護惜，軒鶴望騰。行樂常扶背，看花屢撫肩。親鄰驚寵極，姊妹妒恩偏。玉陛臚傳夕，秋風榜發天。望兒終有日，道我見無年。渺渺言猶在，悠悠歲幾遷。果然宮錦服，來拜墓門煙。返哺心雖急，含飴夢已捐。恩難酬白骨，淚可到黃泉。宿草翻殘照，秋山泣杜鵑。今宵華表月，莫向隴頭圓！

題蔣元葵進士藏書樓

傳家何者多為貴？數士之富以書對。三間高樓如水涼，得書一卷樓皆香。我友蔣元葵，聚書書如雲。連名未請宰相署，四庫已作蘭台分。常言聚書如鬥寶，郎嬛所有安可少？牛弘數五厄，聞之最懊惱。莫使淹中稷下有人來，舉手未翻先了了。我言藏書如藏嬌，毋使韓女怨曠空病腰。與其橫陳高庋手不觸，不如世充沉水秦皇燒。物在天地間，有散亦有聚。惟有書藏胸臆間，鬼難風災吹不去。我不願騎赤鯉登天門，但願化作白蟫遊此處。君聞且笑且點頭，手書金筌招客遊。不讀崔儦五千卷，莫登弘景三層樓。

哭德山公

〈公姓金，諱鉷，巡撫廣西，入都為司寇，被劾掛冠。歿後，授河南布政使。枚弱冠受知薦鴻博入都，事載《文集•神道碑》。〉

都門秋色滿靈旗，易水風寒石獸危。海內正人朝野惜，平生知己古今悲。村荒軟碧餘煙柳，星折中台看尾箕。銅柱功名銀管筆，襄陽還有峴山碑。

一紙黃麻照日開，千年白骨已蒿萊。朝廷不信陽城死，河北空傳寇準來。臣力盡時無別恨，君恩深處有餘哀。西山九曲峰前水，嗚咽墳頭日幾回。

萬里呈身一少年，公然表薦九重天。方欣賈誼登前席，遽作羊曇哭逝川。雪夜宮袍親手賜，桂林詩句向人傳。而今回首都成夢，問字無由到九泉。

送裘叔度同年歸覲

長安十月朔風勁，我昔假歸君乃更。玉堂官冷不厭寒，有意欲與冰雪競。憶昔詞科報罷餘，相逢市上各躊躇。遲我十年骰子選，與君一旦天門趨。笑餘聱牙習蝌蚪，略解婁羅偏上口。說怪群驚鬼董狐，圍棋共飽李毒手。阿兄五月茂州來，酣嬉夜夜傾醇酒。釵掛臣衣宋玉留，帽加瓶上元孚走。長安百貨日沸騰，每逢廟市月八九。天地燦爛聲嗷嘈，爾我蹴踏混儕偶。手招廉賈喝牢盆，目眩黃鍾嗟瓦缶。阜陽女兒名采玉，當筵一曲歌《楊柳》。今日臨邛負弩迎，可還杜牧尋春否？西江曾記當年來，廬山落日金盤開。將軍老樹色黯黯，仙人石洞光皚皚。君行寒月歸已晚，河僵石瘦梅應胎。明年花發臨江渡，畫眉聲裏來時路。有妻宛爾香驄馱，有母皤然板輿護。宮錦朝縈淡蕩煙，玉鞭晚浥淋漓露。莫遣吾曹鄙吝生，空歌叔度來何暮！

許賓穆閣學以吊喪被劾南歸

素車縱吊張常侍，道廣何傷陳仲弓。一日蜉蝣搖大樹，百年長劍掛崆峒。江湖歲月君恩重，宦海波濤士論公。惆悵送行春正半，落花消息雨聲中。

贈歌者許雲亭

皮弦金柱小琵琶，上巳浮橋阿子家。引得周郎屢回顧，長安春在《一枝花》。

霓裳曾已列仙班，天上重來解珮環。應是玉皇憐絕藝，特留一闋在人間。

秋夕偕元敬符訪堇浦編修

早秋日落涼風發，車行轆轆隨驢腳。主人開門一笑迎，官冷身閑衫不著。日暮難得屠門肉，相逢暫食公孫粥。主人聚書如聚米，望來兩眼清如水。老樹高涵露氣中，微燈淡照空床裏。回頭同憶兩年前，烝栗堆盤雪滿肩。於今重入延秋宅，溽暑風輕蟲在壁。翰林讜論更瀾翻，公子新詩轉清絕。柝聲四起心茫然，披衣起行各欲還。出門重與故人約，莫教秋月空嬋娟。

送虞山少宰從駕熱河

秋氣肅肅邊塞來，草枯萬里鷹眼開。君王射獵順時令，從臣應須文武材。我師早歲參機密，氣作祥雲心捧日。侍郎古稱執戟官，吏部世推大手筆。詔書昨下明光宮，姓名首列行圍中。牙旗錯落關山道，羽衛飄搖閶闔風。本朝幅員邁前古，熱河早辟天王土。百花匝地錦成堆，六月空山霜倒舞。大軍畢集車煌煌，千山萬山獵火光。健兒擊獸如擊賊，將軍挽弓爭挽強。平沙列幕風雲壯，二十八宿羅貂帳。大荒浩浩麒麟來，飛毛灑雪三千丈。我師眉目秀若神，色映塞外生清春。筆光直掩陸渾火，博物能知貳負臣。左射騶虞右狸首，再拜賡歌祈萬壽。天子親為插彤弓，玈矢千條鬯一卣。長河日落秋風起，寶劍光寒射眸子。北望燕山似斷雲，茫茫一氣清如水。歸來輜重各紛紛，掃盡欃槍見碧氛。起家不愧輕車尉，執法無嫌神策軍。賜第平台高列屋，開筵把酒看黃菊。後堂弦管應許聞，樂府新歌《出塞曲》。

吳昆田、金質夫、裘叔度夏日小集露台，得雨字

青陽裁辭春，赤煒方孕暑。來蓬萊仙，共作鶯花主。《宵雅》既肄三，象戲或格五。子玉勿過菜，茅容但炊黍。兩兩露台登，飄飄風裳舉。簾影飛綠波，酒面點紅雨。密樹入雲生，飛禽出煙語。佳期勿言歸，月色淡如許。

送劉斯和翰林改官山右

唐時開元輕外職，班生內行如登仙。未幾祐甫作員外，乞為別駕心怡然。朝臣俸薄難自給，方鎮入相稱罷權。歙州刺史嫌降晚，護軍初入心悁悁。豈知官制無今古，或清或要難周全。翰林百篇史不載，循吏一事民能傳。河東天子股肱郡，有詔置吏需名賢。翰林劉君初入覲，命駕五馬驅蒲鞭。君拜表辭臣母老，請歌《華黍》歸弄田。為我冷官壯顏色，求者不得君真偏。枳棘鸑教棲鸞鳳，風霜正值飛鷹鸇。此行強飯莫強酒，從來割錦如割鮮。官趨官拜皆官耳，尊卑於我無懵焉。歐公勸人讀文案，儒者存心慎勉旃。君從赤緊報課最，鵬摶依舊升雲天。但笑弘農太守入都日，莫教我輩傳觀一大錢。

少年行

春花不紅不如草，少年不美不如老。誰家玉貌馬上郎，狹路相逢都道好。金貂之冠紫綺裘，起家身襲富平侯。與余握手銅龍樓，衣香一過三年留。阿兄侍中郎，阿弟都護府，果然才調兼文武。華堂隸事一百六，郊外射虎九十五。公孫丞相殿上來，得邀一語心顏開。星河沉沉夜漏緊，貪看月明不肯寢。強拉金吾開九門，一杯酒寄相思人。吁嗟乎！男兒結客女嫁夫，只有江東孫伯符。

代少年答

結客只結孫伯符，買奴只買馮子都。男兒作健貴年少，安用草《玄》吃吃楊大夫。承君贈我詩，報君知己恩。三千匹絹裁百褌，八百里駁供一飧，猶覺寸心耿耿難具言。聞君歸娶婦，送君西南走。珍珠掛車頭，珊瑚絡馬首。忽把金鞭指君口，逢人但道李元忠，海內英雄都置酒。更有書數行，憑君傳四方。四方有人願相見，先取菱花自照面。

為保井公題《搖鞭圖》

廣陵城中花十里，龍樓鳳閣參天起。婆羅爭舞《踏搖娘》，琵琶唱斷《安公子》。公子煙花最擅場，起家三十侍中郎。羊侃箏人誇爪甲，夏王車馬鬬重攔。東方日出烏啼早，美人爭試絲桐好。漏水能知夜短長，海棠留得春多少。白馬紫遊韁，來遊大路旁。初看《小垂手》，再彈《陌上桑》。聽來天上《回波樂》，誰是吳兒木石腸！一聲鞭響垂楊處，人如蝴蝶花邊去。不聞小海扣歌舷，但見斜陽滿高樹。豪竹哀絲盡不歡，請君少駐再盤桓。誰知望斷樓頭婦，西北浮雲總不還。

鼠齧戲作

二十九夜，鼠齧於床。氣矜之隆，視人若亡。予誓執之，空拳怒張。銜枚用兵，弗驚其走。突如其來，一鼠在手。或曰放焉：「相鼠有齒。鋌而走險，急則噬子。」予貪弗釋，將扼其尻。果然拒捕，齕指血漂。陣傷而退，鼠乃脫逃。嗟予小子，拒諫自雄。為惡不卒，為善不終。劫昏乘黑，侮懦避凶。適可而止，奚至技窮。戲為歌詩，以儆厥躬。

宋徽宗玉璽歌〈（有序）〉

鄭殿揚得玉璽二：一曰「大觀珍彖」，刻最深，玉粹白微滯，疑蝕於火，依今尺博一寸五分；一曰「秘府珍玩」，刻稍淺，沁如碎瘢，博一寸七分。俱螭龍紐。按《宋史》大觀二年，帝御大慶殿受八寶云云。然則二璽之為徽宗無疑也。不能得，不能忘，付之一歌。

鄭君古之符璽郎，珍玩珍彖家獨藏。朱文深入半寸許，螭龍蟠紐牙須張。通天犀劃太華雪，碧桃紅灑麻姑霜。千金難仿今刀鑿，一見如逢古帝王。憶昔道君全盛日，金裝玉軸紛捃摭。銅篆親成《博古圖》，法書聚作《大觀帖》。黃楊春滿絳霄宮，花鳥餘閑召玉工。牙牌親遞劉妃手，畫譜新翻艮嶽風。澄心堂紙真珠絹，都在雙螭品定中。一朝兵掃汴城灰，帝去冰天璽不隨。紅羅裹罷三重盝，秋月寒生八寶輝。可憐玉石無情物，不念官家手澤垂。於今流落眼前過，千金難買愁無那。仙籙煙消寶篆存，燈檠土朽冬青大。幾度摩挲意倍憐，宣和遺事想當年。勝逢白髮深宮女，同說紅羊小劫天。

題金正希先生畫《達摩圖》

正希先生發清興，雲藍剪紙如圓鏡。畫作達摩面壁形，高坐枯龜呼不應。泥金鉤發蠆尾拳，側筆裁衣蟬翼勁。人疑道子以墨戲，或道無功將佛佞。以指喻馬隔兩塵，援儒入墨殊非稱。誰知先生畫佛即畫心，直是誠通非貌敬！事惟詣極方參玄，思不出神難入聖。當其為文慘淡時，天外心歸功未竟。顏淵專精能坐忘，維摩憔悴常示病。絕無意想結空花，那有風泉攪清聽？眉毫禿盡腸欲流，三才萬象同參證。較彼蒲團枯坐人，禪理文心果誰勝？寫靜者相示眾人，教用思功先練性。碧山煙去月才明，秋水風停波自定。文人學佛即升天，才子談禪多上乘。我為增題墨數行，勝補雲堂一聲磬。

春寒

重裘逢二月，袖手步芳林。殘雪有餘色，百花無競心。踏青苔影薄，禁火客愁深。傾耳碧溪畔，黃鸝遲好音。

漫訝楊花落，誰知是雪飛！窺欄蝴蝶靜，出郭酒人稀。寒食名原稱，東風力太微。殘冬如未了，難著五銖衣。

嘉靖四年酒

世間老物無不有，嘉靖四年一罌酒。罌面泥封字數行：光祿中丞人某某。罌高三尺酒一尺，逃盡酒魂存酒魄。想見當年議禮時，爛醉鈞天無醒客。膩如膠漆丹如霞，香氣能開十里花。酒人欲飲不敢飲，未染一指先千嗟。我最畏飲勇忽賈，仙仙願逐化人舞。三杯吞盡兩朝春，心腹腎腸一齊古。

新燕篇

涎涎燕，年年二月來相見。雙足能傳塞上書，紅襟還帶前年線。前年人去漁陽道，今日烏啼白門曉。同是天涯飄泊身，滿屋落花泥不掃。燕語何喃喃，一雙訴畫梁：「曾棲執戟明光殿，曾伴邯鄲大道倡。幾處空床憐蕩子，幾番故國吊斜陽。飛來飛去流年度，惟有君家貧似故。竹聲時遇卷簾人，山色自青春雨路。」燕兮燕兮休啄矢，主人與汝長居此。莫嫌茅屋兩三間，且學烏生八九子。

西施

吳王亡國為傾城，越女如花受重名。妾自承恩人報怨，捧心常覺不分明。

笙歌剛送采蓮舟，重卷珠簾倚畫樓。生就蛾眉顰更好，美人只合一生愁。

文君

宵行事學君王後，識曲心同漢武皇。含淚自尋《封禪》草，遺書翻亂女兒箱。

二喬

國亡家破名公女，同嫁英雄美少年。絕色易逢佳偶少，聽他夫婿自家憐。

吳絳仙

家家竹葉引羊車，一个仙娥管蠹魚；

可惜竟無書諫獵，六宮罔喚女相如！

潘妃

玉釵生自劈楞伽，尼子歸來步步花；

爭不荊條加苦手，教人好好作官家。

張麗華

景陽門外一生鐘，喚起宮娥夢正濃；

底事軍中書告急，亂堆床下不開封。

結綺樓邊花怨春，清溪柵上月傷神；

可憐褒姒逢君子，都是周南傳裏人。

孫夫人

刀光如雪洞房秋，信有人間作婿愁；

燭影搖紅郎半醉，合歡床上夢荊州。

玉環

五百袈裟回相寺，一支玉尺有前因；

緣何四海風塵日，錯怪楊家善女人。

可惜雲容出地運，不將讕語訴人知；

唐書新書分明在，那有金錢洗祿兒。

王才人

花明柳暗出宮門，玉貌時時類至尊；

笑語百官休誤認，天容英武妾溫存。

身逐寒雲落葉飛，三千宮女淚沾衣；

山陵風雪黃昏雨，髮髴珠袍從獵歸。

小周后

芳草萋萋故國秋，江南烟雨十三樓；

夢中忘記家山破，猶與君王並輦遊。

流珠一曲記何曾，命婦班中恨不勝；

輸與皇蛾先去好，柔儀殿上望昭陵。

上官婉兒

論定詩人兩首詩，簪花人作大宗師。

至今頭白衡文者，若個聰明似女兒？

意有所得輙書數句

巳來即為無，未來或為有；欲知古人事，便如昨日酒。

一日復一日，流光何匆匆；幸而天下人，光陰與我同。

形為萬卷累，亦非達士懷；不聞古神仙，識字居蓬萊。

書堆三萬卷，轉使我意乖；束之良可惜，讀之不能該。

吾欲法祖龍，一舉為灰埃；終日仰屋梁，不樂胡為哉？

燕王有名馬，在廄四十載；忽然騎不前，敵國果先敗。

王命圖馬形，圖成而馬死；馬意名巳留，可以沒吾齒。

嗚呼士君子，彼馬尚如此。

落筆不經意，動乃成蘇韓；將文用韻耳，揮霍非所難。

須知此兩賢，騷壇別樹幡；白象或可駕，朱絲未容彈。

畢竟詩人詩，刻苦鏤心肝！

題錢璵沙編修峯青草堂圖

秘書遺意訪湘靈，手帶離騷過洞庭；

漢水澹含三楚白，君山分作幾船青。

風謠到處書斑竹，烟景歸來上畫屏；

此日草堂秋似雪，雲璈蕭瑟共誰聽？







卷三（壬戌、癸亥）


〇散館紀恩

九陛啟明光，群才集庶常。詔趨新御殿，例改舊朝房〈（舊例散館在吏部朝房。改入明光殿，自壬戌始。）〉。旭日初升海，雞人已報霜。韻書宮內下，題紙額前黃。六醴雕胡飯，三危玉女漿。監臨上柱國，環侍羽林郎。簾卷君王出，風高黼座涼。問名占奏對，賜坐習賡颺。跪近天三尺，詩呈稿半張〈（奉旨先呈草稿）〉。《鐃歌》誇競病，傒語訓宮商。曳白愁張奭，揮毫賞謝莊。自憐同象翟，無分賦《長楊》（時習國書）。苦譯《堤官曲》，空書《靈寶》章。龍筋標萬字，鳥篆鬥千行。更有神仙侶，來飄雞舌香。微詞嘲陛楯，薄罰警條狼。弱水風將引，鈞天夢尚長。回頭成小謫，銀漢隔紅牆。

〇改官白下留別諸同年

三年春夢玉堂空，珂馬蕭蕭落葉中。生本粗才甘外吏，去猶忍淚為諸公。紅蘭委露天無意，黃鵠摩霜夜有風。莫向河梁頻握手，古來溝水尚西東。

頃刻人天隔兩塵，難從宦海問前因。夕陽自照平台樹，修竹誰栽小苑春。五月琴裝催下吏，一時酒盞遍騷人。相看行李無他物，剩有蓬山雪滿身。

青溪幾曲近家居，天許安仁奉板輿。此去好修《循吏傳》，當年枉讀《上清書》。三生弱水緣何淺，一宿空桑戀有餘。手折芙蓉下人世，不知人世竟何如。

繞袖爐煙拂未消，征衫還帶五雲飄。江山轉眼離雙闕，風物從頭問六朝。報國文章公等在，出都僮僕馬蹄驕。他時煙雨琴河外，遠聽鈞天碧玉簫。

〇神山引（康熙十五年事）

楊生泛海海風作，千船萬船水中落。楊生抱得一桴浮，閉眼憑他駭浪流。日暮風停桴泊島，上有「神山」兩字好。金碧參差屋數間，分明玉指彈冰弦。花裏雲鬟驚有客，風中琴響漸闌珊。一人玉貌來相見，說住瓊州說姓晏。喜遇崔盧中表親，速張王母瑤池宴。夫人手整曉霞妝，道是兒姑第十娘。先詢阿母顏何似，再問眉窗樹可長。不仗蛟螭翻海水，那能骨肉會龍荒。山前山後教生到，煙草芬芳花月妙。生言歸去挈家來，姑母姑夫但微笑。取出青琴彼此彈，天風拂拂海漫漫。新成一曲《雲仙謫》，聽去雖難學不難。夜深珠露涼風竹，兩美雙雙樓上宿。只留小玉伴銀燈，未免偷桃學方朔。忽呼粉蝶〈（婢名）〉聲如惱，驚去雙趺奔悄悄。聽得仙姑苦勸聲，塵心已動緣須了。不如折與小桃花，隨他春向人間老。明朝相見臉先紅，祇說歸心一夜濃。仙郎餞別丹三粒，仙女親題信一封。豈不相留情款款，其如人世太匆匆。解下湘裙覆船上，道兒此去應無恙。萬頃琉璃六幅風，蓬萊不忍回頭望。漸漸鄉音入耳聞，迢迢清水變紅塵。滿城親故無多在，已過韶光十六春。衰年大母方愁疾，因由說罷同嗚咽。有婿攜妻采藥行，那知此日人天隔。細看裙是嫁時衣，一片香風卷雪飛。錢家生長初笄女，才說婚姻便相許。迎來果似舊娉婷，苦問三生記不清。偶然彈到《雲仙謫》，涕淚千行尚怕聽。

〇良鄉霧

不雨征鞍濕，方知霧裏行。曉花難辨色，溪水但聞聲。對面人千里，終朝天五更。前程原似夢，何必太分明。

〇次日霧更大

連宵駝背錦模糊，寫出洪荒一幅圖。此際群仙高處看，可知下界有人無？

〇隴西將軍歌

袁子改官江南行，路逢將軍徐國英。將軍自言隴西住，陰山月黑磨刀處。磨刀殺敵不殺仇，對天嗬氣生金秋。少年恥作掾功曹，青海橫行亂舞刀。身披白鎧逢雷鬥，手擊黃獐帶血燒。高麗犯順莫離支，有詔將軍夜出師。其時大雪天三更，雪花打甲鏗有聲。刀光色白火光紅，齊射戎王甲帳中。白骨掃盡髑髏台，箭聲響振武安宮。殺氣隨身化作霧，插花唱過陰山東。歸來萬馬齊昂首，戴著兜鍪殿上走。常呼淩統欲操戈，不拜蕭曹空使酒。鋃鐺鐵鎖九天聞，將軍獄吏果誰尊？餘生宛轉君恩重，猶念山河鐵券文。老兵慷慨一何怒，王侯陰喝不敢訴。平生出血幾石餘，背上箭瘢三百處。陰雨金瘡痛未消，新軍已換霍嫖姚。於今流落江湖場，蕭蕭鬢髮漸老蒼。灞水有人嗬李廣，敦煌無檄召陳湯。當年麾下僧騰客，列爵紛紛半鼎食。賜宴公然肉拌貂，搏戰何曾手打賊！吁嗟乎！將軍言畢我心死，君不見長槍大戟猶如此！

〇顏郎

顏郎未老董公超，彼此疑年話紫霄。雀弁有光明玉殿，宮花無色比金貂。情知禁臠偏縈手，肯帶椒風送出朝。他日消魂赤墀下，仙雲一朵隔王喬。

〇登泰山

不登泰山高，那知天下小。一朝到此間，登臨敢不早！土人結繩為木籃，令我偃臥同春蠶。兩夫負之走若蟹，橫行直上聲喃喃。初入萬仙樓，旋登水簾洞。眾峰似兒孫，羅列爭相送。側側曲徑蟠長蛇，垂垂鐵索懸枯丫。一重白雲一重水，蕩搖千片萬片芙蓉花。丹梯碧磴轉不已，突然絕壁摩空起。其下澗壑深，其上天門啟。來時徑路雲已封，惟有忍死直上虛無中。後人頭接前人踵，徑寸草壓千尺松。不愁不到蓬萊宮，但愁輕軀細骨不足當天風。欲知齊魯形如何，幾叢蝸角攢蜂窩。一條黃水似衣帶，穿破世界通銀河。只恨天上酒杯少，不信世間人民多。九州下聽聲悄然，混茫一氣遙無端。腳底葉飛高鳥背，眼前海走胸懷間。始知蒼蒼非正色，不然何以俯看黃土如青天。道人引我禮嶽皇，瓊樓絳宇何輝煌。聖朝盛德不封禪，相如閑殺無文章。七十二代金泥玉檢半沙土，使我懷古心悲傷。下山匆匆愁日墮，紅塵回首真無那。不見金輪捧出扶桑來，但見峰頭璧月銀盤大。

〇落花

江南有客惜年華，三月憑闌日易斜。春在東風原是夢，生非薄命不為花。仙雲影散留香雨，故國台空剩館娃。從古傾城好顏色，幾枝零落在天涯。

也曾開向鳳皇池，去住無心鳥不知。掃徑適當風定後，卷簾可惜客來時。肯教香氣隨波盡，尚戀春光墜地遲。莫訝旁人憐玉骨，此身原在最高枝。

風雨瀟瀟春滿林，翠波簾幕影沉沉。清華曾荷東皇寵，飄泊原非上帝心。舊日黃鸝渾欲別，天涯綠葉半成陰。榮衰花是尋常事，轉為韶光恨不禁。

小樓一夜聽潺潺，十二瑤台解珮環。有力尚能含細雨，無言獨自下春山。空將西子沉吳沼，誰贖文姬返漢關。且莫啼煙兼泣露，問渠何事到人間。

不受深閨兒女憐，自開自落自年年。清天飛處還疑蝶，素月明時欲化煙。空谷半枝隨影墮，闌干一角受風偏。佳人已換三生骨，拾得花鈿更黯然。

后土難埋一瓣香，風前零落曉霞妝。丹心枉自填溝壑，素手曾經捧太陽。疏雨半樓人意懶，殘紅三月馬頭忙。莫嫌上苑遮留少，宰相由來鐵石腸。

似欲翻身入翠微，一番煙雨寸心違。粗枝大葉無人賞，落月啼烏有夢歸。垂釣絲輕飄水面，踏青風小上春衣。勸君好認瑤台去，十二湘簾莫亂飛。

玉顏如此竟泥中，爭怪騷人唱《惱公》？茵溷無心隨上下，尹邢避面各西東。已含雲雨還三峽，猶抱琵琶泣六宮。花總一般千樣落，人間何處問清風。

不妨身世竟離群，開滿香心已十分。小院來遲煙寂寂，深春坐久雪紛紛。人間歌舞消清晝，天上神仙葬白雲。飄落洞庭波欲冷，一枝玉笛吊湘君。

裁紅暈碧意蹉跎，子野聞歌喚奈何。早發瓊林驚海內，倦開江國厭風波。漢宮裙解留仙少，梁苑妝成墮馬多。天女亭亭無賴甚，苦將清影試維摩。

金光瑤草兩三莖，吹落紅塵我亦驚。讓路忍將香雪踏，開窗權當美人迎。蛛絲力弱留難住，羊角風狂數不清。昨夜月明誰唱別，可憐費盡子規聲。

紅燈張罷酒杯殘，不照笙歌月亦寒。此去竟成千古恨，好春還待一年看。金鈴係處堤防苦，玉匣開時笑語難。擬囑司風賢令史，也同修竹報平安。

剪彩隋宮事莫論，天涯極目總消魂。旗亭酒醒風千里，牧笛歌回水一村。遊子相逢終是別，美人有壽已無恩。流年幾度殘春裏，潮落空江葉打門。

升沉何必感雲泥，到眼風光剪不齊。愛惜每防鶯翅動，飄零只恨粉牆低。高唐神女朝霞散，故國河山杜宇啼。最是半生惆悵處，曲闌東畔畫堂西。

怕過山村更水橋，休論鳳泊與鸞飄。容顏未老心先謝，雨露雖輕淚不消。小住色憑芳草借，長眠魂讓酒人招。司勳最是傷春客，腸斷煙江咽暮潮。

〇明妃曲

明駝一群角數聲，漢家宮女昭君行。六宮送別淚如雨，怨入民間小兒女。昭君上馬鞍，手取琵琶彈。生來絕色原難畫，影落黃河自愛看。詔書殷勤選容質，傳到龍庭轉幽咽。侍女濃熏甲帳香，傾城遠掃天山雪。橫波滿臉向名王，手拂穹廬作洞房。生長內家風味慣，酒酣時作漢宮妝。從今甥舅息干戈，塞上呼韓日請和。寄言侍寢昭陽者，同報君恩若個多？

〇抵金陵

黃金埋老變煙霞，一片長江六帝家。天意兩回南渡馬，秋痕滿地故宮花。荊襄形勢上遊遠，輦轂規模大道斜。我是荒傖來弔古，手揮羽扇問年華。

登臨不盡古今情，無數青山入郡城。才子合從三楚謫，美人愁向六朝生。身非氏族難為客，地有皇都易得名。八尺闌干多少恨，新亭秋老月空明。

〇天印庵小住

香案蓬山遠，巾車冷廟留。一燈僧館閉，雙耳草蟲秋。對佛言難發，撩人雨未休。窗前紅濕處，萬點海棠幽。

捧檄知何處，飛花且聽風。人來雙闕北，家在五湖東。離恨秋天重，霜痕月夜空。蕭郎未三十，不敢怨途窮。

〇莫愁湖

澹澹春山小小舟，一湖水氣濕妝樓。六朝南北風流甚，天子無愁妓莫愁。

〇雨花臺

三十六重天，天花墮可憐。飄來石城雨，散作壽陽煙。衰草蒲團影，斜陽羯磨禪。梁皇偏有價，百萬贖身錢。

〇謁長吏畢歸而作詩

初持手版應官去，大府巍巍各識荊。問到出身人盡惜，行來公禮我猶生。書銜筆慣字難小，學跪膝忙時有聲。晚脫皂衣歸邸舍，玉堂回首不勝情。

歐公貶夷陵，欣然無不可。船載集賢書，夢搖金殿鎖。偶參轉運庭，傴僂趨而左。黯然神始傷，縣令乃是我。

〇自溧水移知江浦留別送者

秣陵關外動征塵，滿耳《驪歌》夾路陳。琴為風移彈別調，鳥因枝穩戀殘春。來秋麥草應無恙，他日兒童盡故人。只恐任延年尚少，可能官不累斯民。

〇從江浦移知沭陽，秀才李應、熊成元等送余渡江，淹留彌日，贈之以詩

彈罷成連海上琴，諸君打槳尚追尋。想緣絳帳情難割，直覺長江水不深。秋老蒹葭重倚玉，春歸桃李更關心。他年古戍黃河北，好折梅花寄遠音。

〇兒寬

帝後兒寬第七車，金門簪筆晚風餘。幾番奏事君王喜，惹得張湯又讀書。

〇沭陽雜興八首

誰言作令少公餘，沭地真堪奉板輿。四季種花官荷鍤，六房如水吏抄書。草冠世襲諸生服，瓦屋人驚豪士居。廉吏不須封鮓去，馮久已食無魚。

白草黃沙一望寬，最繁華處是三關。絲抽野蛹都名繭，土作荒城又當山。風動黑營吹馬角{〈（有黑軍營，元人屯兵所）〉，月明東海唱刀環。朱提數挺田千頃，為少如弓水數灣。

傳柑郵驛本寥寥，迎送高軒頗折腰。紅葉影馱驢背遠，黃河聲傍馬頭驕。浮天水失東西路，入境蝗如早晚潮。莫怪衣冠文物少，科名人已隔三朝。

放衙鳥雀滿群過，地界萊夷語更訛。女子絕無當戶織，輿人愛唱使君歌。民經歉歲飄流少，牘為前官久病多。十載花封煙浪裏，可無遺恨六塘河〈（六塘河成，屢遭水患）〉。恩詔頒來歲幾通，沿門點口日匆匆。催科莫愧居官拙，租稅原如上古風〈（時停征八年）〉。入手俸錢供幕府，關心米價問江東。可堪爛額焦頭處，瓠子堤成六月中。

欲仿羅池辟草萊，簿書束束手親裁。買將桑種貽蠶婦，自製文章教秀才。胥吏盡如灶下養，使君偏自日邊來。可人唯有新番果，花似雞冠一路開。

學作蠅書小姓名，恥騎羸馬說官清。棉花雨後開成雪，麥草春來綠進城。獄豈得情寧結早，判防多誤每刑輕。公堂常作書堂坐，坐到無人一鳥鳴。

古有吾家宰沭陽〈（漢袁安為陰平長）〉}，瓣香相隔幾千霜。簿書我自煩諸葛，公禮人休格范滂。麥後籃筐忙野地，官歸兒女助燈光〈（野人拾麥者，有遺秉滯穗之風。照官夜歸者，有鄉為田燭之禮）〉。憑他鄉校參差論，沈括還應祀此鄉〈（沈存中鑿九渠十八堰猶存）〉。

〇苦災行（六月廿一日作，二十三日得雨）

沭陽八年災，往歲尤為酷。我適蒞此邦，一望徒陵谷。田廬化為沼，春燕巢林木。泛濫有魚頭，澎亨無豕腹。百死猶可忍，餓死苦不速。野狗銜髑髏，骨瘦亦無肉。自恨作父母，不願生耳目。賴有皇帝仁，施糧更煮粥。饑口三十萬，鴻恩無不沐。望此一月賑，早作千回卜。攜筐及老幼，守候合宗族。恩愛如夫妻，爭糧相搏逐。奪取未到懷，擔起還愁覆。有賑尚如此，無賑作何局！為一校算之，恍然眉欲蹙。小口米七升，大口鬥五六。將度期月餘，日食無一掬。國帑已千萬，再加苦不足。紓國更紓民，束手難營度。寧死不為寇，猶賴皇恩渥。豈無冒濫譏，終為百姓福。只期今歲麥，得雨早成熟。千瘡百孔間，元氣稍周續。旱魃竟為災，秋陽永相暴。春禾山下焦，夏麥土中縮。聞雷妒彼縣，望雲生我屋。水去旱復至，陰陽太慘毒。父母殺子孫，胡不悔生育？萬物本天地，胡為窮殺戮？人心尚悔禍，天道應剝復。下吏或當誅，百姓有何惡。取我瓣香來，朝夕向天祝：上念堯舜仁，下念父老哭。急命行雨龍，及早施紘霂。雖已無麥禾，猶可救稑。貧家何所言？雨水即雨穀。富家何所言？得雨如得玉。永志喜雨亭，稽首謝天祿〈（屋角通十藥，本《大雅•濕桑》篇，馬融《長笛賦》、庾信《和張侍中述懷》亦因之）〉。

〇春歸

春留三月動征程，從此炎涼逐漸生。一夜落花飛似雪，莫嫌來去不分明。

〇苦瘡

沭陽邊東海，海氣與人競。流散為毒風，往往中者病。我瘡春乍痊，秋深乃復更。拘攣及百骸，痛楚儼灰釘。所為多掣肘，欲坐如扣脛。蒼蠅去復來，疑我有膻行。憶昔齊侯蟸，疥疾原相應。當此苦災地，水旱殊未竟。滿目尚瘡痍，我身胡獨淨。脂膏寧自煎，屙癢還相證。醫師為我言：「君疾無憂怲。治瘡如治蠹，藥力須嚴正。」初投苦瞑眩，繼乃樂安靜。雄黃太陽精，蒼耳神仙性。（下缺）







卷四（甲子、乙丑）


〇就聘南闈舟中作

海氣衝人愁未已，江風吹我出愁城。滿船秋色渾無賴，一路衣冠漸有情。遠岸潮平帆影直，中天月墮酒旗明。短篷穩臥潼陽吏，不向前途道姓名。

〇到江口

金川門外駐蘭橈，枕上誰家紫竹簫？兩度秋光來白下，一生風味愛南朝。銀砂落日無王氣，血戰餘聲有怒潮。滿眼琳宮好雲物，蘆花剪雪正千條。

紅牆蕭寺小門開，片片斜陽落葉哀。海色夜涼雙雁語，江心人靜一燈來。風搖逆水青天動，鍾打空山白浪回。擬挾金尊吹玉笛，高歌先上鳳皇臺。

〇入闈

仙樂嘹嘈沸綺筵，滿街宮錦曉風天。紅裙莫訝簾官少，道掛朝衣已六年。

敢雲眼似光明燭，且喜心如不動帆。帶入闈中示同伴，當時落第淚痕衫。

〇分校

沉沉棘院華堂開，戰酣萬蟻鱗甲來。主司峨冠南面坐，簾官梯幾東西排。一十八人眼如漆，一十八枝筆植鐵。硃字迷離照眼紅，疑是諸生心上血。披砂撿金金未收，暗中默禱心中求。榜後但聞舉子怨，此時誰識簾官愁。百鳥叢中一鶚見，再拜親標某官薦。朱衣可得點頭無，偷眼還看主司面。孫山以外雖漫漫，我誓加墨心才安。紅勒欲下不輕下，訓誨還當子弟看。可惜一卷文超群，《五經》紛綸並大春。主司搖手道額滿，怪我推挽何殷勤。明知額滿例難破，額內似渠有幾個？獄底生將寶劍埋，掌中空見明珠過。吁嗟乎！科名有命文無功。君不見，李方叔、蘇文忠？

〇與商寶意司馬宿王禹言太史齋中，臨別奉贈

鸞飄鳳泊一千年，流水行雲意灑然。但使人間喚生佛，勝教天上作頑仙。

烏衣巷裏解鳴珂，月下彈箏燈下歌。半榻梅花同日別，一官偏惱兩人多。

新將錦石搗流黃，應索琅琊繡裲襠。寄語青溪張好好，好風果屬往來商。〈（公納秦淮張姬，故調之。）〉

千行《水調》入秋雲，一卷文傳記錦裙。欲使青蓮低首拜，南朝只有謝將軍。

三更風卷紫羅紗，春雨盈盈損蠟花。為我當年惆悵事，自敲檀板撥琵琶。

蓬海升沉話寂寥，江州司馬莫蕭騷。詩人都到青雲頂，誰領湖山訪六朝？

〇殘雪

捲簾殘雪望無窮，世事方知色即空。萬片落花何處去，數聲流水一年終。陰陽爐炭思玄化，冷淡生涯怕熱中。逐漸闌珊誰護惜，為渠容易惱春風。

一夕天風洗素妝，六宮粉黛減容光。早教醞釀成霖雨，敢為飄流怨太陽。湘水自沉青玉案，山人還戀白衣裳。遼城鶴去無多日，收拾蓬萊萬斛霜。

北斗離離柄指春，散花天女尚留痕。心虛解脫汙泥累，身隱能全日月恩。江上一蓑誰把釣？酒家雙屐自關門。蹇驢此際詩情好，半在山橋半水村。

一別青天路已遙，江山容得幾瓊瑤？敢橫要路招人掃，且學輕冰著雨消。去有後先分冷暖，住無高下任飄搖。輸他柳絮顛狂甚，轉得因風上九霄。

風前無計挽神仙，目極齊州九點煙。涓滴暗添春水色，數峰留到夕陽天。人來銀海初分界，鳥踏龍沙漸有邊。惆悵玉鉤斜畔路，年年羽化泣嬋娟。

連日開窗白渺漫，今朝紅出小闌干。風前粉蝶分飛易，笛裏《梅花》不落難。素女歸時春半夜，玉山頹處日三竿。幽人擬踏層冰去，六月峨嵋頂上看。

相看心跡喜雙清，家本蓬萊舊玉京。已逐樓台生厚薄，尚嫌黑白太分明。瓊漿早識來時路，膏雨常留去後名。記得水精簾下事，梁園回首不勝情。

〇哭季父健磐公

瀟湘秋色粵江煙，拜別西堂夜雨天。遠隔風沙家萬里，亂傳生死信三年。蓮花幕底黃金盡，桂樹山頭白骨懸。慟哭寒雲虛設位，東山小謝倍淒然。

〇送三妹於歸如皋

好扶花影上雕輪，珍重高堂最愛身。一日尊前分手足，十年門內失詩人。同騎竹馬憐卿小，略贈荊釵笑我貧。惆悵官羈難遠送，大雷書寄莫嫌頻。

〇哭蔣靜存編修

文場誰復援蝥弧，楚些空招宋大夫。九陌花開同立馬，五更春好忽啼烏。琴書零落空堂冷，兒女參差小鳳孤。分手河梁才幾日，音塵渺渺隔黃壚。

春蘭秋菊自英華，走馬千年白日斜。死解玄言王輔嗣，生能經世賈長沙。塵封玉署如椽筆，霜冷官家賜葛紗〈（和上《消夏》詩，賜葛二匹）〉。多少詞臣盡回首，一時愁對上林花。

明知路十原難老，爭奈山松悵失群。一榜少年今剩我，九原才子又添君。荀郎阿鶩春誰嫁，稚子南州路隔雲。遙寄清商三調曲，聲高要使彼蒼聞。

〇即景

牙簽雜與簿書排，欲索新詩每誤開。搖蕩風簾花萬點，一庭梅雨帶秋來。

〇李昌穀有馬詩二十一首，余仿之作劍詩

不試千秋寶，高懸萬物驚。羞隨健兒去，斬刺立功名。

太乙下龍堂，閶門匹練光。六州爭聚鐵，難鑄雪肝腸。

斷柄蝕胡沙，長梢鋸鐵叉。陰晴頭欲現，新舊血交花。

白走一條煙，三更風滿天。生王頭不貴，何必煉神仙。

爾欲吳王我，魚盤殺氣多。誰知劉節度，飛電繞身過。

棄擲莓苔裏，光能射斗牛。當作犁耙用，神鋒讓曲鉤。

徒報嚴仲仇，不濟荊卿事。笑指雷公爐，純鉤識羞未。

似雪消塵念，如松耐歲寒。摩挲日三五，當作美人看。

耳熱悲歌處，平生最憶君。橫磨十萬口，交付與朱雲。

永斷不平事，甘心死匣中。世間諸將老，若個識雌雄。

小隊逐黃獐，琅琊鐵裲襠。君王懷老物，臣是舊幹將。

爪發爇淋漓，猿公雜嘯啼。但求名器就，誰解惜夫妻。

玉勒騎飛馬，金刀掛在身。坐來無一語，知是報仇人。

海角飛殘月，空堂作亂波。南山北山處，被髮有人磨。

事急方求子，洪爐不煉銅。夫人小匕首，誤認作青龍。

半夜孤燈坐，空梁一頭墮。笑問薑伯約，膽可如升大。

聖鐵含灰古，焦銅帶血新。鑄時頻禱祝，切莫賜忠臣。

氣走蛟龍窟，心爭日月光。文章奇絕處，人道太鋒铓。

材大難為售，高鳴笑爾勞。中原千萬戶，個個用鉛刀。

傾城求一見，想見古時尊。縱使無情鐵，能教不報恩。

虜平歸塞早，雪大上天遲。棄擲風塵裏，猶能斬亂絲。

開匣秋風起，藏身片語無。方知至神物，舒卷任風胡。

〇放歌三首

萬物化灰泥，灰泥畢竟有。灰泥日積地日高，青天摩挲應在手。歲華去我如飛煙，我思其誤在從前。盤古力爭不肯老，至今美色人人好。

十二萬年天壽短，羲和持鞭不肯緩。開闢以前安可知，我恨不得親見之。願持竹一竿，下搜黃澒後，上搜青雲端。地盡天窮搜不止，此竹削成天外史。

子有衣裳須曳婁，子有車馬須馳驅。英雄百事百不理，朝朝暮暮歌《山樞》。君不見軒轅黃帝上天時，當時萬物爭相隨？黃帝哀號不開口，留下人間一杯酒。

〇沭陽移知江寧，別吏民於黃河岸上

五步一杯酒，十步一折柳。使君乘車行，吏民攀車走。父老泣且言：「使君無他奇，虎不渡河蝗亦飛。只有小大獄，十日無留遺。」胥吏泣且言：「使君無他好，不察淵魚矜苛廉，不容抱牘施奸巧。每日放衙歸，無事關門早。」我聞此言感知己，兩年自負如斯耳。斜陽策馬一回頭，哭聲漸遠河聲流。

〇交印

前印欣已交，後印喜未至。分明宰官身，而無宰官事。人生此最樂，一刻千金貴。賓朋間何闊，張飲置歌吹。我亦愛遊閑，往來屏車騎。朝尋鍾阜煙，暮拾橫塘翠。除道哂要章，微行訪稚季。青衫有時濕，赤棒無人避。櫪馬暫脫銜，籠禽偶展翅。汲汲常顧景，匑々無所畏。小大莫從公，老子妨人戲。

〇上元許令同官甚歡，薦刺亳州而部選建寧司馬，例不能留，情不能已，故有是詩

十里秦淮楊柳灘，《驪歌》新唱小長幹。三遷好事聞方喜，五月同寅別轉難。江上秋聲催鼓角，車邊旗物漸班蘭。遙知一片西湖月，又被詩人馬上看。

初聞海外借班超，更說參軍薦鮑照。分野未容星兩照，書銜應綰綬雙條。一州斗大朝聽鼓，五嶺盤空暮射雕。此去鼇江定回首，子規聲裏別南朝。

官稱司馬便多情，落日青山載酒行。嶺樹秋高雙旆遠，妻孥累少一帆輕。風琴野鶴君行李，錦字花箋我姓名。安得將心寄楊柳，依依送到越王城。

〇書戒石（宋高宗戒石四語太簡，衍為六章）

戒爾縣尹，爾亦生民。服官而仕，於民獨親。朝食其地，暮稅其人。曰由我生死，由我富貧。垂髫戴白，爛其盈門。靜言思之，如之何勿仁。

唐虞既遠，象刑不作。《周官》既亡，府胥無祿。承符手力，眈眈虎目。官能用吏，吏如手足。吏能用官，官為荼毒。製之有道，豈曰笞樸？

其道維何？太阿在己。衡定物呈，水平浪止。不察淵魚，但除蠆尾。初或毀之，繼而自喜。彼君子兮，惠我鄰裏。吾儕小人，殺人有禮。

莫高爾門，門閉則昏。莫多爾符，符出吏呼。莫厭訟堂，吾將以為房。莫畏絲棼，非德莫如勤。不自以為聰，終無大聾。常自覺其廉，滿面沾沾。

立政勿異，求名勿專。虎不渡河，古稱偶然。兩稅無差，撫字賴焉。五聽得宜，教化在焉。八頌扇和，六管崇厚。仁在義先，理居情後。

何以寫心，單父鳴琴。無以為家，河陽種花。莞爾而笑，前有桑麻。民既信我，無所不可。我既愛民，民皆子孫。淮陽召耶，官爵大矣。桐鄉祀耶，死遺愛矣。

〇于蒍于（元德秀歌於東都，其詞不傳，余為補之）

五鳳樓前，日重輪兮。惟天之近，使我民與天言兮。〈（一解）〉相彼嘉禾，陳陳於倉。宛彼柔絲，龍袞緌裳。農夫之耒，蠶女之筐。何圖今日，得見君王？〈（二解）〉東都沃地，石田則有。東家豐年，西鄰或不。君所到兮，臣所告兮，未可以為概兮。臣親自炊薪，而誰煬其灶兮！〈（三解）〉供張奢儉，可以觀臣。風尚貞淫，可以觀民。勿征壤奠，而爻閭相見。勿飲瑤池，而《卷阿》賦詩。九乾之和，萬邦之歌。（四解）弘農得寶，石綠空青。大笠侈袖，高唱娉婷。臣乃病夫，以心為聲。未移二蠙，願慶三登。敬命樂工，聯袂而賡。上達四聰，天聽和平。〈（五解）〉

〇府中趨

巍巍天門開，朝賀有常期。沉沉長官府，晨趨無已時。束帶候雞唱，腰笏事奔馳。眾人已宛在，後至顏忸怩。坐守鼓角鳴，音響止復吹。名紙如梵夾，作字蒼蠅微。起居稱萬福，願得尊者知。尊者方欠申，起問夜何其。司閽有酒氣，傳入猶狐疑。息氣坐寒廨，閉口忍徂饑。音旨忽然下，大旱得雲霓。材官麾以肱，鳥散而雲歸。出門看白日，頹陽已熹微。明日戒更早，後日將毋遲。國事耶，民瘼耶，將軍者約耶？

〇出東門

出東門，有客從西來。客不西來，東門之車奔如雷。待來而不來，客怒作色相疑猜。〈（一解）〉芻三十車，禾三十車。隸人涅廁，楲窬與俱。罔或不供，汝則罪有餘。〈（二解）〉得斝求壺，捉雞索鳧。匪壺鳧之為取，取汝所無。〈（三解）〉門前水渾，門內水清。清以為名，其貌獰獰。大官昂首坐，小吏圈豚行。〈（四解）〉天陰雨淒淒，長跪大道左。學鴨自呼名，兩頰紅似火。指向蔡興宗，此中正是我。〈（五解）〉欲臥強之食，欲食強之饑。非所喜而笑，非所怒而笞。腰膝不自持，而況法令為！〈（六解）〉吞爾不搖牙，咀爾不擊齒。乃公喉有聲，萬口一齊止。愛之則生，逆之死。長跪啟乃公：識一「丁」字，何如挽兩石弓？〈（七解）〉

〇俗吏篇

勸食升米把酒止，古來作吏俗而已。矧我作吏赤緊全，請言其俗一囅然。三年沒階趨下風，九轉丹成拜跪工。金雞初鳴出門去，夕陽來下牛羊同。有時供具應四方，縫人染人兼酒漿。有時迎謁跪道左，掀公於淖猶袞裳。祝融不許子同夢，新宮半夜攸光。捕蝗那管汝曷死，劉虞露冕橫秋陽。衣服學為成慶畫，參軍來從屋漏旁。《周官》三百六十職，佛經萬劫千災殃，頃刻教汝一身當。大府文深日怒嗔，小吏文巧舞殺人。鼓吹一部肉雷響，鐵鎖千行環珮喧。高坐腰輿織路途，居家日日別妻孥。豬肝久食客無聊，重疊書來請絕交。有時切切私自語，明日出門無所去。裏保催公速下鄉，死人橫陳三兩處。

〇火災行

七日融風吹不止，鳥聲嘻嘻呼滿市。縣官此身如沙禽，中夜時時驚欲起。出門四顧心慘裂，天地爛如黃金色。文武一色皆戎妝，奔前滅火如滅賊。金陵太守氣尤雄，獨領一隊當先鋒。出沒黑煙人不見，但聞促水聲朦朧。水龍百道橫空射，倒卷黃河向天瀉。蚩尤妖霧青山崩，黑連烝土白石化。須臾半空飛霹靂，赭瓦頹垣如擲戟。不聞知命避岩牆，但見橫屍委道旁。春風雨滌新焦土，夜月霜淒古戰場。我聞為政無近名，水懦火烈調其平。行火所焮表火道，書其焚室寬其征。此外姝姝皆小惠，禁民夜作徒紛更。從來心如焚，不必額盡爛。果然曲突有周防，何至衣冠坐塗炭。白日青天莫放懷，朽株枯木能為難。

〇捕蝗歌

蟈氏燒牡鞠，本屬衰周文。螟螣付炎火，諸氓自祈神。豈有為後稷，一手一足勤。劉蘭不捕蝗，其歲乃大穰。劉澄剪蟲穢，民乃呼災殃。如何姚元之，作俑為官常？當時猶可，今日殺我。蟲子如煙，符急如火。監司節鎮浩呼洶，文武攘臂趨如風。頃刻赤地三十里，小民畏官勝畏蟲。東之丁男調向西，丁男不足佐以妻。古從三軍六十免，今搏羽孽全家啼。舊麥未斂？，新秧栽未齊。舍己而芸人，墨翟猶嗟谘。民若此，官何如？但見酒漿廚傳紛追呼。東阿大夫通苞苴，不然何以全名譽。捕盜不善波及鄰，捕蟲不善殃全村。（下缺）







卷五（丙寅至戊辰）


春柳

已讓梅花一著先，尚傳芳訊早春天。驟開青眼如相識，拋得黃金便少年。十里遠遮江店小，半生閑抱酒旗眠。東皇有意相憐惜，莫使橫陳大道邊。

牽雲曳雪滿關河，如此纏綿奈客何！學舞幾時才長大？倚闌終日作嬌波。春閨離恨風前遠，故國斜陽笛裏多。自笑青袍人照舊，那堪重唱《叛兒歌》。

靈和殿裏舊心情，移種江南百感生。腰折難禁春雨重，花高易惹晚風驚。也知上苑長離別，不管何人且送迎。聽說輕狂聽惱懶，亂梳頭發過清明。

嫋嫋鵝黃貼地柔，秋千扶影出牆頭。受風身比群花活，照水眉生滿鏡愁。古渡有誰嘶白馬？酒家無處不青樓。千條萬緒情難盡，舞到黃昏尚未休！

秦淮小集座有歌郎，上元許令目懾之，郎亟引去，余迂許憐郎而調以詩

五月蟠桃花事新，眾仙同日詠宜春。傳呼驚聽劉安到，口斥嫦娥避寡人。金燈紅照柳千行，風動珠簾鳥忽翔。惆悵秦淮花兩岸，南河春色北河霜。

秦淮襍詩

春愁原屬杜司勳，況復繁華領白門。六代雲山一河水，爭禁人到不消魂。

《金縷》飄殘《玉樹》終，流珠人去彩雲空。只留幾點漁陽鼓，打出燈船面面紅。

放衙時節蔣山青，看卷紅旗出訟庭。傳語前騶莫嗬殿，沿河方愛管弦聽。

無緣打槳送春潮，有意搴帷認板橋。深夜風停街柝靜，隔牆還有一枝簫。

楊枝婀娜竹枝柔，百囀流鶯唱未休。高寫零丁招客賞，清商幾部屬蘇州。

春風無力酒旗低，十幅湘簾一剪齊。遮莫游魚吹雪上，琵琶聲急水亭西。

家家脂粉墜殘紅，無數眉痕學遠峰。水為情多流不去，秋來處處長芙蓉。

丁福王元態各清，康郎風調更橫生。使君便是《群芳譜》，能與凡花辨小名。

鷹師霍霍意氣粗，諸王啞啞白頸烏。前船丹珠歌《小海》，後船青溪載小姑。

籠袖驕民隊隊過，茶坊到處喚廝波。貪花風雨偏來往，半是齋娘半浪婆。

幾番邀笛坐胡床，消受青奴一味涼。擬奏尊官乞恩假，河陽潘令種花忙。

都知錄事局全差，且向東京記夢華。一語殷勤勸楊柳：惜春人去莫飛花。

宿陶紅棲隱寺題壁

層樓高閣倚雲開，舊識禪堂老辨才。寺為迎官將徑掃，我因呈佛帶詩來。馱經白馬西廊係，照壁紅燈小吏催。一局殘棋一窗月，招僧同賭菊花杯。

逾月再至見江孝廉和章，喜疊前韻

蕭寺重遊笑口開，多情江令費詩才。偶將鴻爪留痕在，不料牙琴渡海來。殿角燈孤僧影小，江山秋早磬聲催。兔葵燕麥應憐我，前度劉郎又舉杯。

冬月又至則和章盈壁矣，再疊前韻

野花開盡筆花開，《小雅》才兼《大雅》才。三度弦歌傾耳聽，一村珠玉上牆來。僧知避俗門多閉，人不能吟鳥亦催。我願大行鄉飲禮，遍酬詞客一金杯。

雨過

雨過罷焚香，梅花落印床。原非棲枳棘，爭敢薄淮陽？有誌為民母，無心學吏商。只嫌空鹿鹿，方寸舊都荒。

挽施曼郎（有序）

蕪湖秀才施曼郎，有衛玠之稱，工詩愛潔。讀余《春柳》詩，屢寄聲道意，病不果來。死後，其友秦澗泉索詩以弔。

江南才子淚如絲，來說瓊林損一枝。金谷未窺潘嶽貌，秋墳已唱鮑家詩。梅花愛好春風去，黃卷無靈白骨知。惆悵山松歌《薤露》，不同歡笑只同悲。

冬日往揚州阻風永濟寺，贈默默上人

入門修竹倚雲栽，小脫朝衫坐綠苔。石幕勢吞高殿起，江帆影射畫堂開。阻風莫悵前程緩，失路方能福地來。喜對高僧頭似雪，月明同上講經台。

揚州回泊燕子磯，登亭望雪

來回剛十日，船到正江晴。望雪還登嶺，貪閑未入城。寒花侵月魄，凍雨入春聲。且傍荒灘宿，孤鴻替打更。

不到千峰上，安知萬象空？高山頭既白，殘臘歲將終。絕頂荒亭雪，孤身四面風。憑闌心忽動，月起大江中。

漂母祠

千金一飯尋常事，不肯模糊是此心。我受人恩曾報否？荒祠一過一沾襟。

感懷四首

江城宿霧曉陰陰，偷得閑身病屢侵。萬古少圓唯月色，四時多恨是春心。少年好景風前憶，花底斜陽雨後尋。二十詞臣三十吏，名場容易感升沉。

三春何處不煙沙，兩眼能看幾片花？愁對青雲生白髮，且將紅粉當丹砂。一官奔走空皮骨，萬事艱難閱歲華。惆悵輸他貴公子，五更沉醉阿儂家。

黃鸝遙對酒杯歌，似報江南又綠波。照我忽驚新月白，回頭唯覺古人多。花無菊婢秋將近，面有髯奴老漸磨。九十日春春不少，可憐人自要蹉跎。

斷無名士不蕭騷，騎馬年年上板橋。笛裏江山懷故國，酒邊風雨送春潮。花開官署枝枝倦，鶯過清明日日嬌。安得新蒲為彩筆，盡書心事一條條！

迎春

迎春莫怪春難見，好處從來過後知。隔歲梅花報芳信，倚門楊柳望歸期。無邊暖漏聲聲促，有腳青旗步步移。料得東皇非長吏，不應嫌我出郊遲。

送春

《驪歌》樹上子規聲，報道東皇出郡城。久住似嫌芳草老，輕裝不帶落花行。從今時節都無味，留贈雲山尚有情。早識相逢遽相別，當初翻悔下車迎。

詠史

武帝英雄主，叱吒動八荒。旌旗十八萬，遺恥雪高皇。馬來大宛國，頭懸南越王。《秋風》歌一曲，援筆能文章。汲黯老匹夫，山東一木強。作令便為恥，積薪語更剛。動請先斬臣，批鱗相抵當。當時竟殺汝，如鼠投沸湯。不冠而見之，於帝更何傷？帝終不出此，容黯老淮陽。吾嘗掩書卷，此處長思量。

儒者桓君山，彈琴天子側。偶見宋公來，慚顏深踧踖。君王愛泛聲，一彈奚足責。亡何爭讖書，叩頭竟流血。所論豈不臧，天子惡其直。毋乃意狎之，將威脅琴客。始悟宋大夫，自重立臣則。

公孫帝西蜀，馬援來叩門。為設舊交位，不忘主與賓。過車必磬折，贈衣周寒溫。援乃退而笑，子陽妄自尊。後世有蕭韶，且忘斷袖恩。士遜托心期，終招顏竣嗔。人貴如輪回，都忘前世因。長拜井底蛙，公然古之人。

子房非正士，可傳惟一椎。自見黃石公，陰險靡不為。為韓非其心，滅韓皆其計。不肯立六國，韓宗遂隕地。野雉幸辟陽，夫妻義已絕。立賢不立長，殷周有成跡。胡為召四皓，為之張羽翼？老人見厚幣，來如飛鳥捷。龍準木強人，傷哉為所劫。長陵骨未寒，殺子及其妾。北門奪軍時，四皓骨已朽。借使木未拱，能安劉氏否？報韓既不成，報漢復何有？所以子辟疆，竟請諸呂王。誰能為此謀？貽謀自子房。

東漢恥機權，君子多硜硜。悲哉陳與竇，謀疏功不成。其時涼州反，有人頒《孝經》。意欲口打賊，賊聞笑不勝。雖無補國家，尚未遠人情。一變至南宋，佛行而儒名。希哲學主靜，人死不聞聲。魏公敗符離，自誇心學精。殺人三十萬，於心不曾驚。似此稱理學，何處托生靈？嗚呼孔與孟，九泉涕沾纓。

地道本無成，女子從夫多。妲己賜周公，《螽斯》或可歌。高褷何麼麽，掩面學太公。可憐青溪柵，夭桃啼春風。狎客既已赦，美人胡獨誅？毋乃拒晉王，逢迎獨孤歟？不格君心非，宣華即麗華。終日對阿雲，哄聲時滿家。

臺城懷古二十四韻

五代干戈際，蕭梁最不同。秀才成帝業，名士有英雄。武自騎兵擅，文能金海通。雍州西伯起，白下永明終。勸進書隨例，臨軒道獨隆。瘡痍扶士女，禮樂薦蒼穹。口敕疏經義，腰圍損聖躬。新聲十篇雅，宮體一家風。妖夢中原入，禪心玉座空。嚴關矜鐵牡，茀矢喪銀童。少海光先掩，牟珠照忽窮。長戈摏魏闕，短腳犯重瞳。豈忘沉溪竹，偏頒鍛鐵工。傾葵陽獻土，射日早彎弓。婚偽求王謝，繩真縛老公。江聲搖戰鼓，文物變沙蟲。佛看君王餓，花迎野獸紅。天威雖鎮定，日角已疲癃。主父無殘颭，橋山有殯宮。舍身歸小豎，殘局泣湘東。法會斜陽外，台城衰草中。紙鳶迷信息，楝樹減青蔥。松影蒼崖古，經聲杜宇恫。唐朝八丞相，疑是報神功。

董賢玉印歌

董侯夜醉麒麟殿，漢王傳璽不傳印。璽墜千年印獨存，傳觀猶帶桃花暈。雙螭戍削陰文裂，衛將軍董字堪識。想見郎官美麗時，人面玉顏如一色。郎官傳漏殿上行，顧盼能使椒風清。高皇天下一笑與，乃祖轉愧銅山輕。並後匹嫡一身兼，三十六宮難為情。大賢居位美如許，孔光俯伏單于舞。莫道和柔侍禁中，亦頗知賢薦何武。一朝龍去鼎湖天，頓首東廂狀可憐。熏香傅粉人歸矣，露眼嘶聲賊儼然。傳呼收印印早交，委命豈待金吾刀。絕勝漢家老寡婦，兩手握璽徒忉忉。漢朝家法良草草，外戚橫行母后老。不容舊寵戲金丸，翻許新皇鑄剛卯。摩君玉璽不勝情，憐君福過使災生。當時用印誅賊莽，未必書傳佞幸名。

題嚴子陵像

一領羊裘水氣寒，自來自去白雲灘。教陪天子同眠易，要改狂奴舊態難。星宿張皇乾象動，君臣彼此故人看。千秋欲解還山意，只問江頭老釣竿。

古銀杏為火所焚

半夜木鳴天忽曙，空山無人火在樹。槎丫散作金黃雲，九天灰落煙紛紛。黑風迸裂空心血，枝枝葉葉飛晴雪。孤根一氣共死生，倒燒直下三千尺。上焚碧落星辰散，下熏無極黃泉熱。天地焦枯會有時，人力難施空歎息。憶昔當年種六朝，曾同春薦佐含桃。摩挲嬪御青絲絡，披拂將軍白玉絛。亡何歲月如流電，到眼齊梁人不見。斡排元氣更千年，獨立江風當一面。人間用材不用長，八尺九尺皆棟樑。敗樗鉛刀易斫削，白檀上手多觸傷。爾形倔強撐宇宙，自合棄置來僧房。雲雷坎珣遲變化，魂魄光明怒太陽。一朝炫耀脫骨去，勝入灶下當柴桑。啞啞烏鵲休愴神，巢焚廈傾理所存。君不見老僧躑躅樹下悲，遮雲護日今為誰？

丈洲

身非鳧雁水為家，日日輕篷傍淺沙。蘆荻也知官吏到，隨風吹送滿船花。

水國灘荒頃刻生，暫時弓尺欠分明。長官作奏須珍重，賦入司農鐵鑄成。

舟中畏風

鎮日舟中眼倦開，雪花脈脈上輕苔。東窗關後西窗啟，猶喜風無兩面來。

晚坐

晚坐碧波上，飄然白練裙。月高沙鳥語，煙盡水天分。洲荻響成雨，漁燈紅入雲。更深尤可喜，官鼓斷知聞。

閒遣

瘦腳白翎老鷺鷥，對人飛入梅花枝。大江浮天月皎皎，小舟係樹風絲絲。開窗好在有山處，上馬正逢無雨時。野行十日幽趣熟，胥吏學官偷詠詩。

洲上寄同官許南台（時亦有丈洲之役）

雙驅鎮日白門東，芳草催人上短篷。一夜江雲如墨色，知君同在浪花中。

好詩難與官同作，新俸常愁鶴要分。此日煙檣沙鳥外，吟聲過盡楚天雲。

莫把江租增冊上，恐教柴價長城中。東南民力今何似，不進盈餘是聖衷。

盈盈一水路悠悠，君在南洲我北洲。可有新詩來作答，只題花葉付中流。

嚴助

嚴助當年上大夫，張湯小吏沒階趨。今朝湯貴看嚴拜，勉強人前手一扶。

哭鄂文端公

朔風寒雨九衢昏，神化丹青失重臣。薄海盡傳遺疏稿，不才曾是受知人。魂依大袷歸清廟，星冷長河換早春。十載回天兼捧日，詔書哀悼莫嫌頻。

當年遭際遇先皇，曠古恩榮話最長。如朕親臨朝出塞，為卿眠食夜焚香。訏謨語密青蒲暖，顧命身孤玉幾涼。怎怪報恩心力盡，旁人聽也淚沾裳。

魏公風節晚香深，病革頻邀玉輦臨。五嶽祈年明主意，九原薦士老臣心。邊疆功過青天在〈（改土歸流事由公始）〉，將相榮華碧水沉。他日近郊三百戶，看人編作《宰官箴》。

宮門扶杖立雲端，歎息才人向百官。我已江南逐升斗，公偏東閣費盤餐。華堂下拜千年別，綠野招魂一水寒。從此青琴愁獨抱，天涯《白雪》向誰彈〈（公賜餞小紅園）〉？

偶見

柳絮風吹上樹枝，桃花風送落清池。升沉好像春風意，及問春風風不知。

王孟亭飲判花軒，以幾上漢璧分韻，得「花」字

一雙拱璧來誰家？淒淒古血生陰花。無心傲世去圭角，有光照人如雲霞。匹夫手冷白玉墮，公子春歸明月斜。惆悵漢庭好皮幣，十三陵寢空煙沙。

奏擢高郵牧部議不果

青鳥含來鶴料符，王喬未許脫雙鳧。謫仙自愛稱郎好，不願銜書下大夫。

乾隆丁巳余落魄長安，金陵人田古農見而奇之，哀其饑渴，沽酒為勞。未十年余宰金陵，古農已為異物。求其子孫，以詩告墓

欲報長安一飯恩，破牆流落小兒孫。難忘往日窮途淚，不洗青衫舊酒痕。萍水再逢風不偶，山河如夢客消魂。重泉此際應知我，玉笛親吹到墓門。

哭侯夷門

天心最仁厚，往往薄騷人。不朽千年筆，難延一命身。（下缺）







卷六（己巳）


歸家即事

初四出官署，二十整行裝。三十抵烏鎮，初一入錢塘。錢塘到家近，心急路轉長。離鄉忘鄉音，入耳翻侜張。閽者問名姓，小犬吠籬旁。主人不復顧，直趨上中堂。阿姊扶阿父，老妻扶阿娘。眾面一齊向，雜語聲滿房。阿母向我言，為兒道家常：「我老多疾病，且喜無所妨。不如汝之父，秩膳口頗強。自汝出門後，諸親如水涼。三妹抱瑤瑟，悔嫁東家王。四妹婿遠遊，季蘭屍祭忙。汝嬸自粵歸，祀灶無黃羊。舅家風淒淒，滿屋堆靈床。告汝各甘苦，便汝相扶將。」阿母言且行，手自羅酒漿。阿父為我言：「望兒穿眼眶。昨得一口信，道汝頗周詳：初四出官署，二十整行裝。三十抵烏鎮，初一入錢塘。新官初攝篆，米穀猶在倉。三蠙與四蠙，廩人未收量。汝今雖歸家，何能長居鄉！汝食大官俸，我得屋東廂。汝仰視櫨栱，千金寧低昂。荷花三十里，蔭柏復沿塘。金丸小木奴，冉冉自垂黃。老人手所植，待兒歸來嘗。」我將行赴園，有人牽衣裳。一妾抱女至，牙牙拜爺旁。佯怒告訴爺：「索乳頗強梁。」一妾作低語：「外婦宿庚桑。君毋忘菅蒯，專心戀姬姜。」老妻笑啞啞，打開雙青箱。「謂當獲金珠，而乃空文章！」阿母欲我息，吹去蠟燭光。明日大母墳，長跪奠淆觴：「孫兒十八歲，懷抱猶在床。今兒得官歸，古墓生白楊。嗚呼蒼天恨，此恨何時忘！」後日走西湖，帶雨觀湯湯。我行周四嶽，畢竟此無雙。悠悠笑語過，忽忽燈節忙。此身不自持，呼僕買舟航。阿母留兒子，一日如千場。觀兒加餐飯，為兒備餱糧。家園筍似玉，手烘加飴糖。春茶四十挺，片片梅花香。阿父不受拜，但指鬢邊霜。妻妾無所言，含淚不成妝。惟問幾時歸，君歸我可望。阿姊出簾拜，甥兒要同行。叔母亦唧唧，阿品交與兄。兩郎俱年少，初生別離腸。親朋來一送，軟語都未遑。蕭蕭北門關，行李搖夕陽。慈烏哺復去，脊令聚復翔。鴛鴦折荷葉，織女望河梁。浮雲為鬱結，驪駒為徬徨。人生天地間，哀樂殊未央。

正月十七夜

滿窗月色滿池煙，千點寒鴉一客眠。夢裏忽驚蝴蝶影，梅花飛過枕函邊。

寄程魚門

淮南有桂樹，秋花含春姿。生長斥鹵地，馨香交始知。翩翩一黃鳥，歲歲長相思。稻粱不自謀，經營托所司。相知日以深，相看日以希。此樹不落葉，此鳥無卑棲。所以歲寒時，寸心兩不移。

去年秋風發，拾得雲中書。書中三千字，字字瑚珊珠。珊瑚七尺長，朝夕生奇光。旁人勸我售，佳人勸我藏。豈不惜顏色，恐為物所傷。感激佳人意，涕泣沾衣裳。

西江魏公子，海上彈青琴。可惜太通脫，揮盡千黃金。殘臘渡空江，賤子病扶床。程生亦復至，病者喜欲狂。呼兒羅酒饌，大笑傾千觴。我病君莫慮，病欲隨官去。將攬君子衣，告君罷官趣。梅花今又開，君子在何處。

阿兄將出山，阿弟守故紙。弟也為科名，兄也至千里。兄弟各有心，蛟龍分路起。其旁有鄙人，長笑不能止。觀我十年來，此味如斯矣。賈生王佐才，年少拖金紫。禮樂與明堂，揮霍滿牙齒。遭遇漢文君，慟哭長沙水。破鏡飛上天，不能照妻子。寶劍變犁耙，家家得耘耔。

綿莊窮「六經」，賢者識其大。紛綸井大春，意聖沈不害。跪起何舒遲，遺蛇其冠帶。太矜舒雁容，致招蜀犬怪。忽受虛弦驚，無故出居外。六石青蠅矢，竟為儒生戒。君書致諄諄，居間求郭解。我將胹合歡，騎驛使愉快。儒林與文苑，古無鴻溝界。一史偶作俑，千秋竟分派。我雖韓柳才，敢不殷陸愛。我雖孔明賢，敢不簡雍拜。為渠思者三，子毋言之再。

哀樂不能已，然後考鼓鍾。性情得其真，歌詩乃雍雍。後儒失所傳，溪窪鳴秋蟲。昨吟吾子詩，音與漢魏同。宮商一再彈，流水滿絲桐。願子崇景光，大雅扶《國風》。三微統未絕，群雅道方隆。結交得古人，空山誓始終。

君看白雲飛，知我此間好。但恨巢與由，此身不肯老。今年陰雨多，江上秋來早。且喜得秋涼，又恐傷芳草。芳草日以傷，故人日以少。臨風寄遠章，落葉滿懷抱。

宿蘇州蔣氏復園題贈主人

白門新掛竹皮冠，為愛梅花不作官。今日名園偏晚到，萬株香雪點燈看。

為儂安放竹床邊，剛在花明柳暗天。侵曉主人尋不見，早同鷗鳥立寒煙。

春雨瀟瀟滴滿階，春宵夢短眼頻開。銀燈紅淡竹窗響，半夜月明仙鶴來。

縹帶橫陳萬卷餘，郎嬛小犬鎮相於。人生只合君家住，借得青山又借書。

碧檻紅闌屈曲成，海棠含雨近清明。半池雪霽水微綠，坐看野塘春草生。

亭孤容易夕陽斜，寶塔金泥射落霞。每到細煙生水上，晚烏啼出隔牆花。

青山顏色主人恩，相別能教不斷魂？水竹風情花世界，恰曾消受幾黃昏。

四月四日龔愚溪移尊隨園，得「招」字

柴門那得有人敲，隱者除非酒可招。山裏送春剛四夕，柳邊垂綠正千條。空堂棋罷微聞雨，遠樹鶯啼半入簫。君若再來休問日，今年無刻不消遙。

後五日談、沈兩門生來置酒，得「種」字

殘春孤花危，新晴遊人勇。送酒遇劉弘，分題得江總。眷茲朱陽節，登彼綠雲壟。蓮舟朝淺揭，雲壘夜深捧。蝶行小草搖，日落群霞擁。簾影只三人，鳥聲恰萬種。呼僮撤金燈，月華如水湧。

十九日梅坡招孟亭、南台再集，得「觀」字

有酒我不飲，無酒我不歡。不如招酒人，痛飲使我觀。王郎知此意，清晨擔杯盤。諸客從而後，來泛杯湖船。幽花隨春開，好香隨風傳。有月便歸去，無雨且盤桓。問我飲不飲，存杯聽自然。所以主人翁，自號稱「隨園」。

讀書二首

掩卷吾亦足，開卷吾乃憂。卷長白日短，如蟻觀山丘。秉燭達夜旦，讀十記一不。更愁千載後，書多將何休。吾欲為神仙，向天乞春秋。不願玉液餐，不願蓬萊遊。人間有字處，讀盡吾無求。

我道古人文，宜讀不宜仿。讀則將彼來，仿乃以我往。面異斯為人，心異斯為文。橫空一赤幟，始足張吾軍。

隨園雜興

官非與生俱，長乃遊王路。此味既已嘗，可以反我素。看花人欲歸，何必待春暮。白雲遊空天，來去亦無故。

喜怒不緣事，偶然心所生。升沉亦非命，偶然遇所成。讀書無所得，放卷起復行。能到竹林下，自有春水聲。

客敲柴門響，主人在夢中。驚起索布襪，遺失草堂東。夜亦無所想，夢見竹樹長。客若遊我園，赤腳送君往。

造屋不嫌少，開池不嫌多。屋少不遮山，池多不妨荷。游魚長一尺，白日跳清波。知我愛荷花，未敢張網羅。

花自帶春來，春不帶花去。雲自共水流，水不留雲住。我欲問其故，無人有高樹。樹下閑思量，春與雲歸處。

耳目口鼻心，偶然為我有。有而拘攣之，此物為誰守？心為身之主，身乃心之友。以主奉嘉賓，陶然飲一斗。

經史與子集，分為書四支。亭軒與樓閣，四處安置之。各放硯一具，各安筆數枝。早起筼沐後，隨吾足所宜。周流於其間，陶然十二時。

聞我書聲息，四面老農來。壯者負犁鋤，衰者穿麻鞋。嬉者戴篷累，勞者擔薪柴。邀我大樹下，懷抱一齊開。今年苦風雨，良苗猶未栽。

聞公讀書聲，毋乃舉茂才？愛其性真誠，發言如嬰孩。各贈一杯酒，縱橫臥莓苔。

好鳥不知名，翩然四山至。村人來我前，往往有酒氣。我有舊門生，送酒月三四。花下開酒觴，觴畢作棋戲。一杯醉扶床，一局敗塗地。蕭蕭新竹枝，似有扶我意。扶起謝東山，一笑吾猶未。

君莫笑樓高，樓高固亦好。君來十里外，我已見了了。君來莫乘車，車聲驚我鳥；君來莫騎馬，馬口食我草；君來毋清晨，山人怕起早；君來毋日暮，日暮百花老。

當年隨大夫，對山初作屋。亭榭招雲煙，杯觴明華燭。父老為我言，此公殊不俗。拱手竟貽誰，何由知是僕？迢迢三十年，重來理花竹。隨之時義大，園名不改卜。以我今日歡，尋公往日樂。逝者如斯夫，古今同一局。我後更何人，問山山不告。

送許南台入都

鍾山有良鳥，羽翼無孤翔。金陵有同官，臨去亦雙雙。同君官石城，同君家古杭。兩同何足喜，所喜同心腸。君心多落寞，我心多疏狂。大家抱寸心，皎如明月光。相聚不覺樂，相離各自傷。彈指四年中，歲月同奔忙。江頭迎大官，舟楫相扶將。朔望府中趨，車馬偕煌煌。我愛臨汝飾，君亦盛衣裳。我求鍾繇玦，君亦佩琳琅。我歌郢中詞，君亦能文章。渠眉大駔圭，爭買盛金箱。隨園十六韻，句句能鏗鏘。我來多日午，君來多夕陽。輿夫不待命，亦遽升高堂。皂隸知坐久，鼾聲官署旁。家僮如兒女，紛紛羅酒漿。梨園子弟來，歌舞邯鄲倡。紅箋親戒速，擊鼓椎肥羊。後湖七八日，載酒水中央。使我兩襟袖，至今荷花香。阿時貌如玉，君家六歲郎。倭鬌出拜我，喚我妻作娘。阿娘雖南歸，愛兒不能忘。今春我歸家，娘問兒可長。前年才扶膝，今年當扶床。從前贈文葆，未必還收藏。今將寄錦袍，稱身須裁量。請君記此情，此情豈宮場？為君歌此曲，此曲尤悲涼。自我乞病歸，君興竟頹唐。起視世間事，亦復歌《迷陽》。吏部文書來，工部催君行。鼓吹吹君車，明駝馱君裝。我初心歡喜，須臾又慘傷。前此二馬逐，日落已三商。後此相逢期，海水真茫茫。今夕置鬥酒，黃鸝鳴枯楊。欲行且未行，強君進一觴。願得兩弟兄，延齡各千霜。天南地北時，德音永相望。

與家弟香亭、陸甥豫庭居隨園，仿昌黎《符讀書城南》詩作二首，勸其所學

示香亭

我昔見弟時，弟才離繈褓。弟今見我時，弟年如我小。兄為西湖魚，弟為粵西鳥。相去萬里餘，相別十年杳。兄弟記從前，大家難了了。我叔滯異鄉，半生伴瑤僚。娶妻得繆家，家口忽繚繞。黃籍忘故鄉，白頭尤懊惱。傷哉就木年，六十不為老。上有慈嬸悲，下有諸孤藐。我弟難自存，全家歸悄悄。木葉自返根，海水多入島。不恨歸太忙，但恨歸不早。我父喜弟歸，焚香告祖考。我母喜弟歸，傾盤堆梨棗。我妻喜弟歸，公然學作嫂。消息傳賓朋，聚觀集鄰媼。弟性既溫和，弟顏亦美好。執筆學為文，頗亦知頭腦。我家雖式微，氏族非小草。高祖槐眉公，烏台稱矯矯。傳家無笏囊，斫荻存衲襖。此事汝未聞，此語汝宜曉。勉旃光前徽，典籍窮搜討。辭浮理易疏，境曲心能造。阿兄既辭官，分俸時愧少。常恐嬸在家，菽水未必飽。欲慰白髮親，須立青雲表。矧茲讀書地，幽趣頗飄渺。楊柳何依依，竹竿亦嫋嫋。對景生天機，隨心發匠巧。阿兄區區心，焚香向天禱。

示豫庭

我攜甥出門，我姊向我拜。我姊胡拜為？托汝情無奈。汝食不愁饑，汝衣不愁敗。所愁汝讀書，十年不通泰。爾學舅可教，爾文舅莫代。文字爾未佳，舅如負姊債。爾父名秀才，中年困疾瘵。初作淳於贅，繼乃出居外。我姊事其夫，夜不解衣帶。藥佴兼楄柎，裙釵無遺賣。汝父氣奄奄，呼姊申遺誡：「我有兩孤兒，麻者居其大。屬豬才扶床，屬兔未能話。諒難自成立，惟爾弟是賴。」我姊聞此言，肝腸摧以壞。麻衣白若霜，抱汝來廳廨。我時遊京師，廚灶苦湫隘。人窮恩易衰，米貴親誰丐？我姊燈熒熒，手爪自凋憊。對汝父遺像，悲泣聲流喝。未幾我作令，家計稍可耐。為汝延經師，望汝早釋菜。忽忽十九年，冠禮行將屆。汝熟一寸書，我心何愉快；汝隨群兒戲，我齒時噤簹。教汝如教兒，親親竟難殺。記汝喚阿登，幼時殊可愛。酷似劉牢之，雙瞳良足怪。長乃質稍鈍，學力慎毋懈。精衛填海波，愚公移泰岱。老夫慣諄諄，君子應夬。人生尺寸名，會須及親在。況汝白髮親，春暉豈可再！

赴淮作渡江吟四首

一聲篙入江，萬象化為水。喜無塵埃侵，但把明月洗。彈琴詠先王，浩浩一千里。前望去者船，虛無不見底。後望來者船，次第出煙裏。茫茫來去者，俱為風所使。仆也豈其然，吾行亦吾止。窗寒秋正清，燈定潮不起。舟行吾不憂，舟泊吾更喜。夕陽不見人，歌入蘆花矣。

五更江上起，落月金盤光。青天虛無聲，寒篷微有霜。四海同一魂，大夢酣茫茫。而我當此時，萬感回中腸。青雲懷北闕，白髮思高堂。百年會有期，行役殊未央。瞻彼江湖闊，知我道路長。聞此蟋蟀鳴，能無遲暮傷！北斗為我愁，駐柄頹西荒。玄鳥為我悲，孤飛三兩行。偃息再入戶，余溫猶在床。我身應我愛，歎息加衣裳。

日落黃天蕩，懷古思英雄。南宋韓蘄王，於此觀軍容。金兵南下時，旌旗耀白虹。韓王八千人，扼之於江中。紅顏擊金鼓，白浪生刀鋒。坐見楚師熸，六軍為沙蟲。要以三大事，兀术語已窮。二聖有精魂，頃刻慈寧宮。







卷七（庚午、辛未）


挽副憲趙學齋先生（名大鯨，杭州人）

日斜庚子歲匆匆，星隕湖山半夜風。直道一生形顧影，文章四海水朝東。烏台人去黃封在，紫府仙歸絳帳空。爭奈九原難瞑目，庭萱百歲淚猶紅。

手把山陽笛一枝，素車入哭酒盈卮。還家已在聞哀後，知己終思未遇時。老屋半間無宿草，招魂滿壁有殘詩。滄桑細與郎君說，涼雨黃昏鬢欲絲。〈（枚送王卿華詩一聯云：「風懷似我能憐我，客路逢君又別君。」公逢人誦之。）〉

慰廣文虞東皋以老被劾

從古廣文先生官不飽，鎮日盤堆苜蓿草。先生時愁苜蓿清，苜蓿還嫌先生老。先生獵纓而坐歎且籲，將使搏熊逐麋鬥力乎？若然甚矣吾衰也，否則伏生轅固方登車。我道君毋憂，麥禾各有秋。君不見迦陵宰相公同年，身拖紫綬歸黃泉？又不見孟亭太守公同官，方掛角巾尋古歡？貴者先亡賤者在，閑中歲月君須愛。種成桃李滿人間，收得桑榆歸物外。先生聞之大喜酣千鍾，自署「城南老禿翁」。放手劃成岣嶁字，開懷吹出黃農風。忽聞天子南巡詔，白頭又照煙波笑。想作飛熊學太公，廣張三千六百釣。〈（先生將獻詩）〉

題《張憶娘簪花圖》（並序）

康熙初，蘇州倡張憶娘色藝冠時，好事者蔣繡穀為寫《簪花圖》。一時名宿尤西堂、汪退穀、惠紅豆諸公題抃裙褶幾滿。亡何，圖被盜。跡之，在揚州巨賈家。繡穀子盤猗以他畫贖還。余至蘇州，事隔五十餘年，開卷如生，惜無留墨處矣。為五絕署之紙尾。

百首詩題張憶娘，古人比我更清狂。青衫紅袖都零落，但見真珠字數行。

五十年前舊舞衣，丹青留住彩雲飛。開圖且自簪花笑，不管人間萬事非。

想見風華一坐傾，清絲流管唱新聲。國初諸老鍾情甚，袖角裙邊半姓名。

身後揚州又往還，芳魂應唱《念家山》。《蘭亭》肯換崔徽畫，贖得文姬返漢關。

當日開元全盛時，三千宮女教坊司。繁華逝水春無恨，只恨遲生杜牧之。

姑蘇臥病

一床高臥闔閭城，五月黃梅聽雨聲。楚客心孤應有病，吳宮人住豈無情。風多樹影當窗弄，夜短燈花到曉明。肯放襟懷肯行樂，中年已見雪千莖。

病中謝薛一瓢

先生七十顏沃若，日剪青松調白鶴。開口便成天上書，下手不用人間藥。口嚼紅霞學輕舉，興來筆落如風雨。枕秘高呼黃石公，劍光飛上白猿女。年年賣藥厭韓康，老得青山一畝莊。白版數行辭官府，赤腳騎鯨下大荒。故人忽罹二豎災，水火欲殺商丘開。先生笑謂雙麻鞋，為他破例入城來。十指據床扶我起，投以木瓜而已矣〈（命以木瓜代茶）〉。咽下輕甌夢似雲，覺來兩眼清如水。先生大笑出門語：「君病既除吾亦去！」一船明月一釣竿，明日煙波不知處。

謝吳令魏濬川問病

故人旌節駐三吳，肯辱高軒為病夫。隔歲雲泥分吏隱，對床心跡共江湖。鴻飛碧海煙波淡，雨過黃梅木葉粗。更有閑情談玉石，問君曾得水蒼無？

老將行

黑肖將軍騎白馬，年年獨獵陰山下。拔劍時同霹靂爭，揮鞭慣把旋風打。手中辟地一千里，麾下偏裨半金紫。刮骨堂前召伎歌，論功殿上揮拳起。酒氣時熏甲帳中，名王擒出煙塵裏。於今蕭蕭兩鬢霜，日餌雲母彈清商。朝廷數遣問邊事，《素書》幾卷存金箱。朝聽禪白社，暮種瓜青門。圖形不去涅面痕，血甲血裳示子孫。

已涼

已涼天氣病初消，小市長陵宛轉橋。裝罷金星風送月，魚山神女降弦超。

旗亭畫壁唱新詩，重托王昌寄柳枝。滿架豆棚秋有露，藕花風裏說相思。

官奴未敢呼卿字，《團扇》終須記曲名。聽說張星天上住，七條弦上鳳凰聲。

臨行

臨行偏唱《惱儂歌》，惹得檀郎臉亦波。為費黃金還費淚，吃虛無奈是情何。

橫塘懷古

橫塘花落吳宮晚，西施心痛紅顏損。身受吳恩報越仇，憐渠春夢如何穩。韓王進美人，疏秦乃益彰。西施情脈脈，或者為同鄉。子胥白頭諫刺刺，吳王英雄笑不答，抱著西施更練甲。苧蘿村飲合歡杯，越王顏色如死灰。

迎鑾應制

一曲《南風》入舜琴，百年重見翠華臨。得瞻雲日蒼生福，欲問桑麻聖主心。鹵簿不嫌吳市小，恩波原共越江深。微臣曾作中牟令，聯袂應歌《於吟》。

鳳輦親扶聖母慈，金根紫罽耀坤儀。承歡須得江山助，教孝行看士女知。錫類高年加粟帛，采風南國補《笙詩》。宸遊五載虞廷例，只恐民間尚道遲。

黃河堤上簇金鞍，玉漏群山雪未乾。日馭豈辭千里照，天容原許萬人看。梅花不落紅雲護，春水方生御舫寬。野麥青青蠶蜿蜿，愛從此處問艱難。

聽說先皇駕六巡，迎鑾還有白頭民。松雲不改堯心舊，河海重看禹力新。慮損田禾行緩緩，怕傷物力詔頻頻。瓊林煙雨瑤池水，流到江南總是春。

自杭州赴蘇，泊船平望，曉起望雪

一夜白如此，小舟猶未行。野飛花不斷，春在樹無聲。山影依天盡，沙光射櫓明。是誰掃篷背？冰玉響琮琤。

阻風五日

雪似蠻溪鳶鳥墮，船如西域賈胡留。篙工半老更加懶，遊子不眠時復愁。人裹絮綿走荊棘，天將玉戲留孤舟。古杭距蘇三百里，肯信我行五日不？

寓目即書

江村白沙明月中，一個鷺鷥一釣翁。鷺鷥銜魚忽飛去，釣翁猶立釣魚處。

堅冰不堅寒氣斂，客子未眠常倚檻。北斗愁人不識春，柄在東方如指點。

宋逸俊秀才《宮門待漏圖》

不畫青衿畫絳袍，春明門外馬蹄驕。平生芳草思君意，讀到唐詩愛早朝。

兩兩紅燈宛宛垂，奚僮擎出影葳蕤。朝班不敘家人禮，小宋先行大宋隨。〈（秀才弟軼材官侍講）〉

似我煙波一葉輕，八年無夢入京城。曉風殘雪天街鼓，此味前生記得清。

嘲月

亭西親送好斜陽，又見秋蟾一片霜。何故極明終是夜？只緣著物太清涼。

棄婦辭為王麓園作

腷々膊々雞尚棲，女兒欲去烏夜啼。井中瓶落無消息，藥店飛龍有是非。是非彼此憶疇昔，華山畿上雲陽客。玉藕絲多郎性情，菖蒲花香妾氣息。只道辰星抱萬年，此生不抱前魚泣。一年一年郎意變，變在郎心妾不見。

銀漢猶橫白玉堂，秋風先到昭陽殿。郎君面上結春冰，妾欲為雲雨不成。州吁自忘終風暴，簫史空呼引鳳聲。小姑在旁不解事，猶進胡琴勸同戲。直撲金盆水不收，方知玉顏成永棄。明年新人爪不如，郎知悔過來挽車。妾身依舊無瑕玉，可惜郎成濁水魚。

薛征士一瓢招同許竹素、汪山樵、李克三、葉定湖、俞賦拙、虞東皋集掃葉莊，各賦一詩

一瓢不飲好飲客，糟丘高築蘇閶門。七百斛秫曲了事，三十六封書招人。端午後七日，大開水南園。坐中衣冠何偉然，霜眉雪鬢堆璵璠。彥先揮羽扇，林宗墊角巾，王融作才語，樂令能清言。文史玄儒張旗鼓，詞波四起風軒軒。癲本何妨盛德事，樂亦不憂兒輩聞。疑是張樂洞庭野，帝台石上觴百神。又疑雲仙傳《真誥》，靈蕭墨會來紛紜。誰知乃是高陽里中小集耳。季和為主，太丘為賓。元方執杖，慈明捧尊。膝上最小荀文若，亦復秀眉長頰朱點唇〈（一瓢外孫陸郎）〉。潛虯除手令，括頸無車輪。但知文字飲，各醉葡桃春。共算坐中春秋七百二十有三歲，早已上壓中丞蘭台聚，下繼香山九老群。只愁太史多事作妄奏，卻喜此夕雨腳不斷無星辰。

詩成後自嫌曼衍，別呈一律

來聽蕭寺黃梅雨，半是開元白髮翁。入座耆英先論齒，卷簾山翠遠浮空。虛堂風大江聲近，水面燈高塔影紅。坐有洛陽年少客，寸心傾盡酒杯中。

楊枝十六韻

楊枝一朝別，琴客半年偕。鏡檻香猶在，妝台粉未揩。蘼蕪生去路，梅雨滴空階。追憶塵宵日，難忘小市街。嫈冥扶彩伴，珍髢索娵娃。子貢三挑苦，丁娘十索佳。黃金虛牝擲，白璧大庭埋。不料驚鴻態，都成嚼蠟懷。慍羝時有避，梯幾坐難挨。笑淺知情薄，燈涼使夢乖。妾生韓女病，郎伴太常齋。速贈拋家髻，看飛卻月釵。行雲原渺渺，歸鳥自喈喈。一曲《懷離賦》，余情未有涯。

泊舟平望，偕齊次風宗伯、周蘭坡學士訪玉川居士

輕帆為我慰離群，得見梅花又見君。三徑苔痕藏草屋，一湖水氣濕春雲。風停篆影微微直，雨歇鶯聲漸漸聞。彈指來遊剛十載，當筵莫惜酒杯醺。

青山莊（張叔度方伯園名，家已籍沒）

笙歌聲斷水雲寒，草草亡家瞑目難。我與主人曾有舊，青山不忍上樓看。

徐題客《穿雲沽酒圖》

玉貌仙人衣帶斜，瓢邊橫插兩枝花。穿雲何事頻來去，天上嫌無賣酒家。

七月二十日夜

寒風蕭蕭打窗急，半夜書翻床腳濕。直疑天壓銀河奔，又恐地動海潮入。披衫開門欲喚人，一峰瘦影燈前立。

題蔣盤漪詩冊（並序）

盤漪書法冠時，索婦於閶門白蓮橋，號定窯觀音，亦知書，工楷法。有賈胡挾重價篡之，姬矢誌歸蔣。諸名士豔其事，贈詩如梵夾。余至蘇州，事已三稔。慕蔣之能得人也，臨行歌一詩以別蔣。

袁子買舟渡江去，蔣郎持冊索詩句。冊中名士寫名姬，是儂不可無詩處。聞道姑蘇有麗卿，蕙心蘭質擅傾城。能空冀北真無匹，才讀《周南》便有情。蔣郎沉醉酒家胡，信托黃姑問紫姑。玉杵暫迷三里霧，綠窗遙睇《十眉圖》。子南超乘先相見，十丈紅絲親引線。宋玉牆頭柳眼青，文君曲裏琴心變。妾解簪花愛墨莊，郎能提筆寫鍾王。定情不用黃金合，彼此鴛鴦字一行。微波通後靈犀動，錦字分明書鄭重。昌穀常歌泥憶雲，相如莫笑凰求鳳。智尼將嫁蔡興宗，師伯呼車故惱公。香粉樓高千蝶撼，琅玕紙好萬蠅攻。娟娟此豸坐皋台，笑說湖陽事不諧。梵蓮豈肯隨波去，仙杏終須傍日栽。一曲清簫吹鳳至，滿城紅葉送詩來。紛紛吳市傳佳話，留髡席上金釵掛。買繡爭將公子描，熏香共把觀音畫。十里桃花塢最深，年年不斷是春陰。金環照骨同磨墨，玉井敲冰共舞琴。不虛漢水三挑約，償盡柴桑十願心。婁羅曆寫綢繆記，荏苒光陰二十四。兒女成行金屋中，路人還說初婚事。阿侯抱出類芙蓉，莫愁顏色知相似。笑儂歲歲拗花看，暈碧裁紅夢轉闌。王侯將相成功易，名士傾城遇合難。輕舟明日趁春潮，腸轉車輪酒未消。極目苧蘿村在望，夕陽愁過白蓮橋。

閏五月二十八日買舟渡江，吳下主人沈雲卓、江雨峰招兩歌郎，為余祖道

主人情重酒杯輕，親把檀槽唱《渭城》。世上別來知聚好，尊前歡盡即悲生。兩株瓊樹隨風散，五月江帆冒熱行。回首桂林書舍裏，闌干空照露華明。

雜詩八首

咸陽赤帝子，商山白髮翁。千秋俱有名，兩人道不同。當時頑鈍士，貪立尺寸功。發縱為鷹犬，忍辱相追從。一旦大事定，鳥盡無遺弓。須知殺人機，即在嫚罵中。韓彭終不悟，畢竟非英雄。旁有四老人，長嘯看青穹。黃金四萬斤，列爵封上公。箕踞以相奉，棄之如蒿蓬。有時為漢來，龍見未央宮。有時舍漢去，鶴飛大海空。炎漢有興衰，白雲無始終。

韓信再入朝，噲等俱公侯。鬱鬱未一年，噲貴信且囚。使信向噲拜，噲寧知恥不？微生畝何物，高坐呼孔丘。丈夫重意氣，力欲爭上流。偶然停倦足，一落千丈溝。天命自有權，此處非人謀。朝廷兩三級，挽以十萬牛。雖有飛雲足，不如乘風舟。中流偶失船，一壺千金酬。此意不能達，皇天如冤仇。所以張子房，寧與赤松遊。

天地有春秋，來往不能了。不為拘者多，不為達者少。達者貴行樂，行樂還須早。使我明日饑，我已今日飽；使我明年死，我已今年好。不得行胸臆，頭白亦為夭。苟得快須臾，童殤固已老。

入山愁我貧，出山愁我身。我貧猶自可，所愁戚與親；我身猶自可，所愁吏與民。出處難自擇，請以詢家人。父母聞作官，勸行語諄諄；妻妾聞作官，膏我新車輪；僮僕聞作官，執鞭追後塵。我意獨不然，亦非慕隱淪。朝來見縣令，三十須如銀。勞苦未得息，大吏猶怒嗔。況我掛其冠，此骨已崚峋。從前後行船，已據要路津。而我復重來，相見殊逡巡。所恨年齒少，眾論猶紛紜：婦少難守節，日長難關門。掩耳且捉鼻，痛飲求昏昏。

幼年負奇氣，開口談兵書。擇官必將相，致身須唐虞。十二舉茂才，立志何狂愚。二十薦鴻詞，高步翔天衢。廿四入詞林，腰帶弄銀魚。八載謫江南，手板學奔趨。再擢刺史官，勳格相齟齬。一旦灑然悟，萬念都捐除。高蹈隋家園，甘心漁樵徒。琳琅羅萬帙，桃李栽千株。當軒陳古鼎，隨手摩璠璵。掛冠三十三，不肯遲須臾。民吏或留之，長行絕衣裙。一變至於此，是誠何心歟？方春行秋令，賢聖為狂且。旁觀俱咄咄，自笑亦渠渠。不知千載後，謂我為何如？

漢代有朱邑，授官於桐鄉。懷抱長者心，視民常如傷。春時巡隴畝，夏日勸耕桑。班白不負戴，歌者日相望。蕞爾小邑中，結構一虞唐。入為大司農，惻然猶不忘。謂我子孫祭，不如彼一方。其時有汲黯，亦復稱循良。考其報最績，偃然臥在床。卓哉兩君子，身尊道彌光。古今人不及，請以古較量。局促轅下駒，古人無今忙。長揖大將軍，今人無古狂。古人重撫綏，今人重趨蹌。今吏如牛馬，古吏如鸞凰。異官不異民，蒼生受其殃。三復《循使傳》，使我涕沾裳。

我愛薛征士，長吟號一瓢。重鐫《瘞鶴銘》，更作安龜巢。玉骨一把瘦，素書三千挑。孤鳳翔青天，世人不敢招。平生不負人，只負青龍刀。神駿今老矣，聞戰猶咆哮。願子采靈藥，勿憚大海遙。從來英雄人，往往淩丹霄。狼籍青精飯，留以贈知交。

我愛許子遜，巍然一碩果。此時橘中仙，當日民之爹。唐朝顯慶車，晉代洛陽火。古色最斑斕，深情笑言差。縱論至於詩，唐後無一可。出其所著作，使我袒亦左。非隨少陵遊，即入青蓮坐。（下缺）







卷八


出山詞四首（正月十二日作）

天涯有客賦長征，身要從容馬不停。故節又從江左認，《移文》應向北山聽。梅花送我開如雪，春草留人綠滿庭。攬轡揮毫緣底事？幾行《僮約》付園丁。

十載青雲別鳳池，笑人鄧禹遍京師。重看傀儡登場日，又到邯鄲入夢時。白下笙歌催祖道，東山猿鶴問歸期。沿塘新種芙蓉樹，待得花開看是誰。

出門身在百花前，難免花枝笑獨眠。南陌馬衝紅杏雨，竹樓書鎖綠楊煙。長拋春色偏正月，小住名山合四年。薄宦心情江上水，好風吹處便開船。

飛沙漠漠傍雕輪，情在蒼生累在身。此去愧非初嫁女，再來原是謫仙人。雲興海嶽思為雨，花別桃源怕誤津。聽說金陵諸父老，望儂如望隔年春。

余正北上而魚門來寧應試治行已具不能小留路寄此詩

高唱《驪歌》路正遙，忽逢舊雨過蓬茅。盡拚此夕同君話，難改行期把客拋。芳訊叮嚀千里寄，奇書交易兩家抄。臨歧雙枕殷勤贈，要我時時夢故交〈（蒙貽雙枕）〉。

葛嶺遇雪

葛嶺風高雪作花，瑤台頃刻遍天涯。油衣半漏終輸瓦，鬥笠微鳴類撒沙。一個馬嘶紅叱撥，千村竹舞白題斜。故山猿鶴應憐我，如此嚴寒不在家。

元夕過關山嶺雪不止

車鈴遙答五更鍾，石磴千條掛玉弓。匹馬獨當迎面雪，四山齊送打頭風。衣敲旅店花爭落，火爇寒天色不紅。誰信今宵是元夕，燈光一點白雲中。

滁州雪更大

環滁山忽空，化作水銀海。我坐破車來，郭索似籠蟹。罩頭雲英英，劈面風灑灑。非鹽頻糝衣，似箭必穿鎧。高下𥫱篅簸，傾危鬼谷捭。離婁夾眸看，師曠躅足駭。掀淖思欒鍼，作霧疑張楷。遠望炊煙起，知有村落在。小憩撲衫褲，一刻千金買。偶得束縕火，當作妻孥待。擁抱不忍離，良久蘇醒乃。自笑臥雪人，走雪業已呆。甘棄郢中歌，來受田父紿。宜幹滕六怒，玉戲終日每。未見腳行春，先見手承頦。我乃噤簹坐，嘿嘿念真宰。想憐拙人拙，面目太綍獬。故把珠玉妝，增我髮眉采。又恐熱官熱，前途將有悔；故把冰涼境，使我心腸改。春風雖無言，吾意已領解。

定遠喜晴

過盡江南路不平，今宵才喜見春晴。青山送我回頭遠，紅日迎人對面生。殘雪野田千點白，夕陽茅屋半間明。征夫暫免泥途苦，水驛風亭好記程。

大風過鳳陽

大風龍虎氣，殘雪鳳陽城。自有聖人出，竟無青草生。寒陵飛野火，古殿對春耕。歎息渡河去，臨淮月正明。

王莊又雪

人日束行裝，上元動馬首。出門六日餘，嗬凍不離口。飛沙疾於鳥，飛雪大於斗。紅日如故人，相別竟已久。偶然露半面，不肯終卯酉。今宵宿王莊，寒氣先上手。果然雪又飛，飄飄灑枯柳。雪片向南來，我身向北走。苦鬥此寒威，十旬常八九。須念行路難，此景年年有。不從羈旅中，苦樂寧知否？但記故鄉時，圍爐飲春酒。

宿州道中

問路沙何闊，思鄉草又生。客填茅店雜，火傍馬頭明。雪色遙爭市，河聲欲進城。拖鞭共僮僕，彈指記春晴。

出江南界

村煙搖碧水拖藍，馬上離離夢正酣。忽見戍樓題字處，始驚身已出江南。

歌風臺

高臺擊築憶英雄，馬上歸來句亦工。一代君民酣飲後，千年魂魄故鄉中。青天弓劍無留影，落日河山有大風。百二十人飄散盡，滿村牧笛是歌童。

泣下龍顏氣概粗，子孫世世免全租。有情果是真天子，無賴依然舊酒徒。父老尚知皇帝貴，水流如聽築聲孤。千秋萬歲風雲在，似此還鄉信丈夫。

茅店

薄暮投茅店，昏昏倦似泥。草聲驢口健，簾影客頭低。幾仄燈依壁，風停柳臥堤。故鄉何處望？斜月亂山西。

黃河

昆侖山頂星如火，飛落青天路莫探。九派濁流橫海內，一條衣帶界江南。清雖有日人難待，塞竟無時浪正酣。手拔長茭乘月去，滿堤官柳碧毿毿。

途中清明

芳草萋萋動客情，傷春傷別過清明。幾村綠樹初遮屋，一路青山半繞城。麥隴祭殘鴉競立，野塘風過水爭鳴。潘郎再得河陽郡，只種桃花不送迎。

東阿道中

春慵人倦脫驂遲，齊魯風情筆一枝。荒塚有碑頻勒馬，酒家無壁不題詩。難禁屈突蔥三斗，且試何郎餅半規。滿路白楊如削鐵，四叉樓上夕陽時。

沙溝

沙溝日影漸朦朧，隱隱黃河出樹中。剛卷車簾還放下，太陽力薄不勝風。

登嶧山

嶧山高六里，氣與泰岱通。我行鄒魯邦，登茲最高峰。拒日留殘雪，破崖挺孤松。方截紫瑪瑙，圓堆青芙蓉。如以萬彈丸，拋撒青天中。千鈞借寸勢，枕籍停虛空。元氣相扶持，終古青濛濛。下視九州土，炊煙白幾重。天形依水盡，目力與雲窮。時當正月會，玉帛慶神功。遊人萬點蠅，穿插玉玲瓏。不見秦王碑，亦無《禹貢》桐。石爛字跡滅，廟荒莓苔濃。歎息滄桑變，長嘯淩天風。

山泥

山泥淋漉陷征車，撲面驚沙恨有餘。此際故園三月半，萬花圍住一樓書。

寄盱眙尹莊念農（名經佘，為本州陳慕楷所劾，欽差舒公昭雪之）

黃河堤邊紅鯉魚，三十六鱗能寄書。我欲寄書向何處？盱眙之山有名姝。名姝曾被蛾眉妒，鴆鳥為媒向天訴。天公不信遣鳳凰，為洗浮雲出秋兔。年年雜佩贈瓊瑤，往歲相逢興更豪。愛儂詩句親身寫，累汝羹湯隔夜燒。秦淮八月秋水清，徐郎樂府新製成。一人一騎一行劄，南山之南來相迎。邯鄲琵琶漁陽鼓，蹇姊征歌雪兒舞。讓出秋風白玉床，留人那管孤眠苦。秋去冬來雪滿街，綺筵瑤席更重開。座上不知三鼓盡，飲中爭聘八仙來。兩人真是《柘枝》顛，兩意都愁別可憐。留得弟兄真面目，畫圖還倩李龍眠〈（嚴景為白描兩照）〉。於今身作西飛雁，君與梅花同不見。滿眼橫飛塞北沙，回頭忍說南皮宴。丁丁鈴鐸聲蕭瑟，似為征人訴離別。離別何妨再見君，見君未定知何日。當日相逢太盡歡，今宵歡盡難為憶。三十里外夢魂中，猶把君杯看明月。

寄周其相

正月二日月未圓，橫塘之波木蘭船。紅燈晶熒船未發，有人來贈雙玉盤。盤中盈盈何所將？真珠密字三千行。下言加餐保玉體，上言努力扶君王。其餘字數細如織，半是相規半相憶。開盤讀罷中心哀，世皆欲殺君憐才。桓伊吹笛柯亭至，伯牙彈琴海上來。舟師那解《驪歌》曲，發船打鼓來相促。三更攜手別河梁，一舉風前學黃鵠。自從別後征車早，青袍日日長安道。五陵年少半相知，相知那復如君好？玉笛催殘塞北霜，春光青入江南草。月明花落最思君，思君一夜紅顏老。

和良鄉題壁詩（詩末有「篁村」二字）

天涯鴻爪認前因，壁上題詩馬上身。我為浮名來日下，君緣何事走風塵？黃鸝語妙非求友，《白雪》聲高易感春。手疊花箋書稿去，江湖沿路訪斯人。

錄原作

滿地榆錢莫療貧，垂楊難係轉蓬身。離懷未飲常如醉，客邸無花不算春。欲語性情思骨肉，偶談山水悔風塵。謀生銷盡輪蹄鐵，輸與成都賣卜人。

茌平題壁

牛燭燒燈射酒紅，杏花村小漏丁東。春寒滿店數聲雨，明日亂山何處風。

二馬車歌

兩木架車直且方，兩騾夾木馱脊梁。皮鐵鏈互擋？，蕩搖日夜聲琅琅。憶我四年竄幽谷，兩手不復知鞭韁。忽然遊興如草發，欲與此物相抵當。氍毹鋪褥身危坐，天地見我先低昂。橫搖兩尻直搖背，不許粒粟留中腸。平生傲骨矜崚嶒，一旦篩簸成秕糠。其時北風天雨雪，凍雲隆隆如壞牆。僮僕憐我手皸瘃，油衣代瓦張兩旁。須臾昏黑如載鬼，望氣不復知陰陽。我頭岑岑胸作惡，蠶眠繭中死且僵。急牽帷幔作遠視，凍死猶得瞻穹蒼。瞪眸凝望意稍定，死灰復燃神洋洋。始知平生惡曖昧，兩眼本是青天光。人生習慣成自然，二十二日安如床。村荒路滑催早起，明星爛爛夜未央。惟北有斗方若箱，惟南有箕日簸揚。僕夫唱歌我遙答，日出不覺長安長。

入都

舊遊重至倍關情，何況迢迢白玉京。銅狄我摩前世物，陽休人訝古賢名。入朝門戶層層記，到眼公卿一一驚。多少上林棲息處，似曾相識有宮鶯。

曉日

曉日朦朧玉殿開，觚棱回首認蓬萊。十年江海風塵吏，重踏花磚舊影來。

待漏彤廷簪筆行，摩挲金馬說前生。憐才尚有裴中令，可惜頻呼韓愈名。

望見紅雲識玉皇，天恩委曲問家鄉。宮門乍出聽人羨，何物微臣話獨長！

哭許南臺

未入長安境，先聞舊雨亡。絪旌如有待，白馬正升堂。烏帽三生夢，紅蘭一夜霜。古人傳袒免，風義重他鄉。

恨我三年別，偏遲十日來。班荊人面遠，待哭寢門開。舊僕還留飯，嬌兒學舉哀。江南諸父老，雨泣向泉台。

別座主留松裔少宰十年，聚未匝月遽爾拜辭。公白髮相扶泫然隕涕，枚亦悲不自勝，泣呈一詩

絳帷分手最堪悲，況復吾師頭白時。乍見又成千里別，再來難定十年期。花飛碧樹春將暮，鳥戀斜陽下獨遲。回首龍門雲在望，登車惟有淚垂垂。

少宰和詩

十年前憶汝相離，正是金門待詔時。一去江南歌異政，至今閭左望歸期。恩新西地親民早，病廢燕台出餞遲。慚愧人家春正好，庭前桃李發垂垂。

赴官秦中

十年辭闕竟重還，一檄文書又赴官。雙履鳧飛朝漢遠，五羊皮少入秦難。歌聲舊愛《伊涼》聽，山色新添華嶽看。傳說關中多勝跡，男兒須到古長安。

六朝雲物舊淹留，更向咸陽作壯遊。萬首詩編秦楚地，半生官領帝王州。未知兩陝誰吾土，孤負三吳說故侯。到得函關應四月，行人爭耐一春愁！

喜門生李蕷圃檢討分校禮闈

未修前輩光齋禮，且看華堂玉筍清。慚愧司東頭未白，居然門下見門生。

過保陽同金太守質夫宿周燮堂署中作

人舊白頭新，天涯倍愴神。可憐談笑處，同是別離身。燈影虛堂雨，鶯聲客路春。秦關千萬里，腸轉似車輪。

江南哀庾信，儋耳老東坡。白刃餘生健，青雲舊夢多。小窗重剪燭，大海早揚波。莫靳醇醪飲，蛟龍脫網羅〈（質夫曾擬大辟）〉。

欒城留別

陌上花飛五夜風，文霞〈（人名）〉光映彩雲紅。碧梧翠竹三千樹，鳳鳥曾棲定不同。

一夜郵亭落月遲，輕塵短夢兩難知。臨期苦問重來日，腸斷楊花滿路時。

楊花曲七章（河南道上作）

清明三月洛陽堤，滿路楊花踏作泥。一片春痕萬重雪，有人迎著上遼西。

飛花偏繞紫遊韁，輕似吳綿澹似霜。那有閑情管離別，自家離別一春忙。

無端晴雪下青天，舞罷珍珠掃作煙。一種深情天怕管，狂風吹斷又纏綿。

蕭蕭落日點蒼苔，歌罷《銅鞮》玉笛哀。畫出春如遊蕩子，風斜雨細不歸來。

枝頭小住最關情，廿四番風各自驚。化作浮萍終聚會，不知儂可有來生。

相對茫茫我欲愁，蕭郎新曲唱《涼州》。江南此際珠簾影，難免飛花入畫樓。

玉笛關山萬里雲，短長亭上最愁人。情波搖蕩心旌轉，春送行人我送春。

峽石望二陵

近陝山河壯，當秋草木清。二陵南北峙，一望古今情。雁影雲中斷，西風石上生。蕭蕭紅勒馬，猶過戰場驚。

曉行

帶夢坐車上，瀼露草熏。燈光雙鐸語，人影一鞭分。病馬前程緩，殘星曉角聞。僕夫愁雨至，西北有浮雲。

光武原陵

滹沱河伯呼且奔，白水真人夜踏冰。凍合玻璃三十丈，陰風澹澹白日凝。中原妖氣猶未消，擊賊深入馬太驕。三日真龍旗不見，蕪亭麥飯風蕭蕭。人道蕭王遜高祖，我道蕭王較英武。五槍銅馬萬千群，不比鴻溝當一楚。白蛇當道一劍分，九日爭天太陽苦。山東兵亂伯升亡，枕上淒涼淚數行。未必中興輸草創，生來天性勝高皇。掃除四海淨風沙，遂得初心陰麗華。豈是糟糠忘故婦，免教人彘出劉家。一時馮鄧皆師友，殊勝爭功半鷹狗。扶風俠客馬文淵，刺刺西廷亂張口。兩朝天子定低昂，只在尊中一杯酒。

唐昭宗和陵

長安李花十八葉，春風吹過無顏色。少陽院裏壽王來，粉破金甌偏拾得。壽王扈蹕蜀道眠，一麾曾受軍容鞭。軍容威勢竟如此，敢喚門生作天子！家奴難製付將軍，從此明堂起陣雲。岐汴爭彈紇幹雀，飛去飛來欲凍殺。（下缺）







卷九（癸酉）


折花詞為陶西圃作（有序）

西圃小住隨園，酒後為余書《隨園記》於屏門。屏後女奴阿招清？偶觸陶目，營然欲有紫雲之請，而弱於顏，乃謬為恭敬，書法益工。呂進士炳星為通其意甚婉。阿招知之，奮袖請行。正月七日，諸名士集隨園，沈司馬補蘿簪花，給事中方玉川捧鏡，王太守孟亭持楲窬，主人供帳具，婚畢各賦一詩。

舊雨相逢話別離，空山無物表相思。憑君折取園花去，當作河梁柳一枝。

一曲更衣願也無，更將郎意試官奴。玫瑰淺笑西窗下，道見羅敷早捋須。

粉澤蘭熏墨數行，南都人士盡催妝。送香蜂蝶填橋鵲，共助先生一夕忙。

江郎老去生花筆，書罷屏風更畫眉。吩咐雲鬟好調護，早朝時與晚衙時。

呂炳星進士合巹歌

天上三星明一簇，八鸞鏘鏘戛寒玉。人為呂範賦《催妝》，我學枚皋作禖祝。憶昔綰符東海東，呂郎傳經絳帳中。芬芳謝覽春蘭似，清瘦裴寬碧鸛同。三年秩滿賦南征，魯國諸生散若星。獨有蘇章偏負笈，從師直到石頭城。一領絺衫馬前拜，館餐重把高賢待。訟庭花落各題箋，秋夜燈涼同緩帶。湘簾高卷夏侯衣，女樂行觴醉似泥。嗬氣誰知王諤貴，留心早有負羈妻。吾妻家世琅琊宅，三妹劉家俱有適。小姑居處獨無郎，璿宮夜抱冰絲織。椿萱堂上都無有，年來阿姐如阿母。買馬須看未駕時，求郎莫待登科後。一枝釵綴水精珠，代付檀郎寫聘書。老子仍居丈人行，門生化作小姨夫。鋒車北去雪霜深，千里飛奴少信音。閬苑風遲燒尾宴，天涯人倦看花心。十年不字春將老，粥粥群雌催鴆鳥。不教青桂近嫦娥，難信冰人雙目好。一朝南館詠《霓裳》，兩到蟾宮馬足香。借得天錢迎織女，歸攜玉杵拜劉綱。江水茫茫波又波，江妃路遠愁如何？老夫手指銀河路，老妻願撤妝奩助。讓出空山紫竹床，隨園便是黃姑渡。園中四面好樓台，三百梅花樹樹開。龍撒帳金錢豔，單伯迎姬甥館佳。上元地界上元朝，月帶青波水上搖。春逢佳節風都軟，花對紅燈分外嬌。莫學元韶弄女婿，且聽庾袞訓荊條。呂郎呂郎進一卮，老夫歌罷還有詞。栽桃種李今朝畢，管到東風結子時。

哭許滄亭觀察

送別深留我，歸來竟哭君。咸陽遊子淚，白下故人墳。薄海橫馳譽，湘江最勒勳。高才生眾敵，余勇整殘軍。老卜金陵宅，幽棲碧水濆。空堂飛瓦石，平地起煙雲。裙屐當筵滿，笙歌鎮日聞。達觀娛暮景，苦誌托斯文。有律吹寒谷，無戈挽夕曛。酒壚人冉冉，花塢雪紛紛。老父終天恨，先生慰問勤。信才三日斷，手又百年分。夜雨鳴鵜壒，秋霜感雁群。招魂呼麈尾，何處召靈氛？

山居絕句

草草亭台布置餘，今年真個愛吾廬。牙簽都放西廊下，自有斜陽來曝書。

朱藤花壓讀書堂，分得桐陰半畝涼。新製玻璃窗六扇，關窗依舊月如霜。

鎮日山腰白雲，裁量煙草話紛紛。春衫不用金爐熱，自向百花香裏熏。

穿林繞磴問桑麻，空翠無聲染素紗。笑撲衣裳似蝴蝶，半粘竹粉半松花。

山頂樓高暮雨寒，飛雲出入小闌干。浮空白浪西南角，收取長江屋裏看。

長風高閣易生秋，客散青天酒未收。六代雲山孝陵樹，一齊排著使人愁。

雲錦淙邊折樹枝，枕煙庭上寫烏絲。顏含性命無勞卜，表聖功勳只賞詩。

青蘆葉葉動春潮，堤上楊花帶雪飄。滿地月明仙鶴語，碧天如水一枝簫。

讀書鎮日為書忙，別有清眸一寸光。問我歸心向何處，三分周孔二分莊。

萬重寒翠蕩空明，四面紅牆築不成。十丈籬笆千樹竹，山中我自有長城。

客秋此日正長途，萬里歸來猿鶴呼。半夜松濤聲作雨，尚疑飄泊在江湖。

以琴與古林禪師易竹

抱出綠綺琴，換師青琅玕。此琴分明出家去，冰絲對月空愁歎。臨別再彈音轉促，真個絲聲不如竹。明朝看竹坐清風，未免感舊懷絲桐。竹亦莫愁別，琴亦不離群。僧家鍾磬我家月，只隔青山一片雲。

即事

吹得鶯花老，東風也暫停。松聲晴亦雨，山色斷還青。竹粉粘黃蝶，荷珠瀉綠萍。張融手何物？小品《法華經》。

謝鹿詩（並序）

家弟保侯明府畜蘭，鹿跳出簎，敗其葉隨盡。明府怒，囚之獄。子才子馳檄救之，且乞之。檄成，無任使者。杭州何西舫孝廉適至，喜捧檄鑿行。日失，四弓丁舁檻車至，奔觸奮迅，不可逼視。已而入高山，騰深林，蹶蹶呦呦，首舞至地，若曰減死竄，竄且入山，如太白流夜郎，子瞻放儋耳也。得其所哉！為詩塵明府，為得鹿者謝，兼為鹿謝。

山人山居苦無偶，常思得鹿如得友。鹿本居山忽在官，身雖宦途心否否。呦呦聲中張齒牙，琴堂大嚼幽蘭花。使君能吏政尚猛，威不及汝心谘嗟。信陵公子鷂伏嗔，童恢賢令虎畏神。從來國法及野獸，傷蘭之罪如傷人。鐵鎖鋃鐺牽鹿到，囚之獄中獄吏笑。雙角權為圜土低，生芻難祭皋陶廟。山中之人笑且呼，馳書救鹿鹿無辜。譬如將我束手板，我豈肯循規矩乎？求者不得得者輕，世間萬事何由平！山人養鹿官養蘭，蘭肥鹿健兩相安。主人大喜阿兄語，赦書立下冬冬鼓。滿山猿鶴迎且舞，誰為嘉賓誰為主？夏麥茫茫草正青，山人日日吹金笙。昨宵無夢竟得鹿，滿庭雨滴芭蕉聲。

雨

當窗三日雨，對面一峰沉。花有消魂色，鶯無出樹心。怒蛙爭客語，新水學琴音。折竹教僮試，前溪幾尺深？

讀《寒朗傳》

楚王興大獄，薄海罹災殃。朝廷誅妖逆，救者為不祥。賢哉寒大夫，慷慨對漢皇。自言當族滅，不與人共章。「臣見考囚時，各以鍛煉強。考十連百千，猶恐未精詳。陛下問公卿，僉曰大聖仁。罪合及五族，今止及其身。天下已幸甚，臣等復何言！」及其歸舍坐，仰屋竊長歎：「明知覆盆冤，龍鱗未敢幹。臣願陛下悟，萬死臣亦安。」寒公語未終，天子顏色變。急命金根車，自幸洛陽殿。赦出千餘人，哀哀淚如霰。當時無此公，青天空雷電。

侵曉

侵曉巴童太吃虛，驚呼雨濕北窗書。小池陡長一犁雨，漂出我家紅鯉魚。

墾地五尺許栽禾為戲

田小農易作，開墾在須臾。試此土膏美，栽禾三十株。新秧影太孤，及長勢相扶。芃芃綠雲舒，亦若懷新居。未敢望收獲，姑且勤菑佘。下不給妻子，上不輸王租。得其趣而已，老農吾不如。

雨後步水西亭

雨氣不能盡，散作滿園煙。好風何處來？荷葉為翩翩。群花浴三日，意態柔且鮮。幽人傾兩耳，竹外鳴新泉。啁啁一鳥歇，閣閣群蛙連。瞑色起喬木，斷虹媚遠天。蝸過有殘篆，琴潤無和弦。憑闌意悄然，與鷗相對眠。

僧房

僧房憑畫檻，流日眺平原。疏雨過千里，夕陽紅半村。風涼花氣斂，室小佛香溫。昨日彈棋處，苔階墮子存。

積水暴流命僮建閘為瀑布

雨亭樹上聲，水作溪中響。溪當兩山凹，奔流尤莽莽。呼僮束以閘，銀河隨手長。雖躍一尺布，已過千人顙。勢連山帶飛，氣挾虹橋往。花落影不留，魚去叛成黨。逝者如斯夫，空存濠濮想。

倪素峰《歸棹圖》

我思作一舟，其速如飛鴉。不載人離別，只載人歸家。煙篷竹櫓作未就，年年遠客愁風沙。先生持筆向我笑，丹青紙上聲嘔啞。夜來有夢晝有畫，我今歸矣遑知他。

何西舫來看瀑布

黃梅時節掩柴荊，聽得敲門踏濕迎。舊雨乍來披草立，新泉臨去向花鳴。千枝荷葉珠同瀉，一片銀河浪有聲。絕似天台結遊伴，溪邊驚看石梁橫。

朱草衣《寒燈課女圖》

牆角春深一樓雨，老燕雌雛作低語。草衣山人四壁空，繞膝呻吟惟一女。貧家贈女無奩資，只有一本《周南》詩。女郎咿唔未上口，海棠花下親教之。不願女兒通《九經》，入宮天子呼「先生」；只願女兒粗識字，《酒譜》、《茶經》相夫子。阿母墳邊春草綠，阿翁吟苦家無粟。恰恐春華委逝波，為兒常買三條燭。讀罷殘雞腷膊鳴，茅屋一丸織女星。

翁霽堂《三十三山草堂圖》

四海才名六十春，青鞋布襪軟紅塵。平生事事謙衝甚，只有青山不讓人。

香山溶水影迢迢，綠樹橫陳葉未凋。半畝草堂江上好，不關門住等春潮。

試罷彤廷戶不開，談經重薦伏生才。一時猿鶴驚相顧，花外蒲輪今又來。

與郭鳳池侍講秦淮話舊作

當頭新月墜纖纖，十二年來吏隱兼。人似孤鴻雲聚散，詩如老將律精嚴。黃梅雨久秦淮闊，紅藕花深畫舫添。料得憑欄定含睇，六朝春在水精簾。

攜手雞壇五少年，山河一夢酒壚邊。參軍蠻語今能否？海上琴聲更渺然。舊雨竟無《知己賦》，新詩偏有《悼亡》篇。夕陽小騎梅花影，苦憶金台掃雪天。

欲續鸞膠帶雨聽，風驂小住玉河亭。家家短笛橫窗過，日日長眉隔水青。深夜花明燈照影，雕闌酒罷月當庭。尋春我有藍橋路，且飲瓊漿再乞靈。

南州才遇郭林宗，又說歸心似轉蓬。墊角風標傳白下，唾壺恩寵極青宮。天邊月落應思我，山裏雲多不贈公。遮莫題襟桃葉渡，暮潮愁送夕陽紅。

次日侍講納姬索詩

吹笛青溪雁影分，一家人載兩船雲〈（侍講令兄先娶一姬）〉。玉蓮花壓連宵雨，六月深涼似為君。

尋春甘苦我深嘗，此事難於上太行。剛好一枝真碧玉，定情親勸汝南王。

曳杖看雲歌贈張玉川

太湖白雲三萬頃，有人看過五十年。神仙贈與綠玉杖，追雲直到湖水邊。白雲都向煙波入，先生曳杖湖邊立。煙波重見白雲生，先生曳杖湖邊行。疑是騎雲鶴，皎潔隨風落。又疑雲中君，飄飄白練裙。誰知乃是玉川子，半生腳踏長安市。長安故人不相待，富者乘車貴張蓋。或如麟鳳翔高天，或惹驚風飄塞外。不見為霖澤物有餘功，但覺白衣蒼狗無多在。長揖五侯門，吳江一葉開。看雲揩老眼，重理舊生涯。鎖雲囊製更嬴手，《攓雲篇》費蘇公才。醉倒洞庭山頂最高處，大呼七十二峰雲出來！

瘞梓人詩

梓人武龍台，長瘦多力，隨園亭榭，率成其手。癸酉七月十一日病卒，素無家也，收者寂然。余為棺殮瘞園之西偏，為詩告之。

生理各有報，誰謂事偶然。汝為餘作室，余為汝作棺。瘞汝於園側，始覺於我安。本汝所營造，使汝仍往還。清風飄汝魄，野麥供汝餐。勝汝有孫子，遠送郊外寒。永永作神衛，陰風勿愁歎。

雜詩三首

仙人王子喬，成仙太少年。張口吸虹彩，乘鸞翔雲煙。忽然笑天上，玉齒流電光。奴視黃初平，群龍罰一觴。遠謫西海去，霜雪風蕭蕭。騎鯨不得下，一日如千朝。歸馭浮金房，琪花開尚好。深悔泄天機，守口如瓶小。

驚飆蕩層嵐，危葉隕寒露。潦清察淵魚，林空見狐兔。肅肅霜華新，赫赫金丸度。幽人傾兩耳，萬籟俱非故。感茲秋更清，緬懷歲將暮。揮戈少回光，控弦無遠步。英英對白雲，衡茅須汝護。

洪鈞陶萬類，濛濛如沙輕。賴有數行字，賢者垂其名。國史高一尺，不向卷首爭。生存已無傳，奚待丘隴平？白髮不可鑄，黃金不能成。不如飲美酒，未死先冥冥。

春雨樓題詞為張冠伯作

江南九月秋雨多，采菱女兒唱棹歌。歌聲宛轉入雲去，木葉慘慘水不波。《金荃譜》好何人製？道是京江張公子。公子滄桑四十年，鄙人約略能彈指。儂住錢塘江上村，錢塘作鎮李將軍。乘龍婿得張延賞，花燭人間第一春。崔盧門第武安家，弄玉吹簫鳳引車。豔豔華燈金作屋，層層步障樹交花。兩家門第氣如虹，況復姮娥出月宮。仙樂風高香遠近，珠璣人掃路西東。官銜書禿三千管，釵費爭傳百萬工。自憐發短初垂額，鴨闌也看羊車客。望得衣裳影半痕，便成春夢三生隔。長安作隊走名場，市上相逢各老蒼。忝著宮袍歸索婦，馬頭才拜北平王。此時金印已模糊，此日華池錦尚鋪。聞說《霓裳》家按譜，有時玉女共投壺。憐才到處誇袁虎，意氣公然似灌夫。誰知白日堂堂去，黑雲一陣風來處。竇氏貪爭沁水田，石家禍起珊瑚樹。魏其賓客霍家奴，昆岡失火燒無數。仲山父鼎孔悝鍾，曾與山河誓始終。兩入星牢都脫手，一朝平地躓秋風。雄雞斷尾何人悟，象齒焚身自古同。禍水家家欲滅難，命燈誰肯續三竿。罪雖全雪家何有，死竟無名骨不寒。青山莊在路人遊，台榭荒涼草數丘。羊侃歌姬辭故苑，謝公絲竹剩空樓。門留賣帖風吹白，柩過橋心水不流。可憐一品令公孫，曾是當年看殺人。飄泊鰥魚身一個，春雨樓中淚潛墮。唱斷秋山紅豆枝，曉風殘月真無那。吳苑三更《烏夜啼》，南唐一闋《家山破》。芳草茫茫六代煙，白頭重遇柳屯田。耳聾怕聽興亡事〈（冠伯兩耳聾）〉，手滑能調斷續弦。乞食吹簫歸不得，為人權作李龜年。樂府千章韻更嬌，旗亭雪小月輪高。曲終酒散琵琶斷，剩有秋江咽暮潮〈（君為文貞公之孫，總督李衛之婿。父適作方伯，家產籍沒）〉。

寄莊容可撫軍五排一百韻

辱唁思親謝，開門畏路長。自歸秦嶺雪，翻戀讀書堂。奉母身將隱，懷公歃豈忘。每逢吳計吏，時訊丈人行。始憚西門急，徐安子產良。胥師平市價，蕃樂阜金閶。漢地開淳鹵，《周書》訓糴匡。小笞都檢校，頌係悉平章。古戍狼煙靜，新禾玉露。碑刊王稚子，雨頌段文昌。入耳騰清譽，關心暗拍張。名儒無覆濆，吾道有輝光。苦憶長安日，群遊翰墨場。飛揚鴻寶殿，潦倒碧雞坊。草綠王孫別，槐黃舉子忙。少年文戰銳，傾國飲泉狂。爭勝拿相博，詼諧體類倡。登壇拜孫策，如意贈姚萇。舞或為《鴝鵒》，裘時典鷫鷞。兩回珠蕊榜，一樣姓名香。同是青鴻鵠，誰為白鳳凰？筵張燒尾宴，人看狀元郎。簇簇宮花好，翩翩馬首昂。高遷孤客館，直入上清房。園古杉如鐵，松高鼠似獐。雜花侵獸錦，班管動琳琅。濡蠟中涓侍，燒梨御果嘗。賡歌詩百韻，待漏日三商。笙磬原同調，人天未隔疆。來看南苑月，借宿屋東廂。（下缺）







卷十（甲戌）


立春前一日與徐鳳木、朱草衣集孟亭溪上草堂，限「春」字

一個溪堂六酒人，先春一日共尋春。羹調小婦粗俱妙，月近元宵舊復新。風作半琴鳴竹外，燈分雙蕊鬬花身。明朝擬踏銀橋市，各戴華陽自製巾。

買梅

為買梅花手自栽，朝衫典盡向蒼苔。笑他絕代高人格，不等黃金也不來。

種梅

十丈春山帶雪量，一枝短襯一枝長。安排要得橫斜致，閑與園丁話夕陽。

看梅

最朝東處枝先發，漸有蜂來雪大飄。同是看梅誰仔細？主人暮暮復朝朝。

才走半梢如白龍，忽抽千朵春雲濃。三更以後看不見，明月一重霜一重。

一般玉露總無私，山北山南分早遲。恰使人心憐舊雨，最開多是隔年枝。

山空養慣高情性，春早長留好歲華。恰惱一林香太遠，教人尋得著吾家。

二月朔日孟亭、筠軒先後探梅，得「探」字

山人無佳懷，花開如生男。眾客具羊酒，開時紛來探。去者將呼車，來者初停驂。去為來者留，一客化為三。巡簷嗅曆曆，繞樹睨眈眈。二月初東風，春心猶包含。一林香破口，幾點珠明簪。梅花如大繭，賓主如春蠶。裹入萬株煙，昵語何喃喃。花開未及白，人飲未及酣。留此飽看眼，待月南山南。

折梅

為惜繁枝手自分，剪刀搖動萬重雲。折來細想無人贈，還供書窗我伴君。

侍兒心性愛風華，爭采仙雲鬢上加。自卷一雙蝴蝶袖，忍寒先仰最高花。

白衣山人畫梅歌贈李晴江

山人著衣好著白，衣裳也學梅花色。人奪山人七品官，天與山人一枝筆。筆花墨浪層層起，搖動春光千萬里。半空月鬥夜明珠，滿山露滴瑤池水。倒拖斜刷雜亂寫，白雲觸手如奔馬。孤幹長招天地風，香心不死冰霜下。隨園二月中，梅蕊初離離。春風開一樹，山人畫一枝。春風不如兩手速，萬樹不如一紙奇。風殘花落春已去，山人腕力猶淋漓。君不見：君家鄴侯作貴官，如梅入鼎調鹹酸；又不見：君家拾遺履帝闥，人如望梅先止渴？於今北海不作泰山守，青蓮流放夜郎沙。白髮千丈頭欲禿，海風萬里歸無家。傲骨鬱作梅樹根，奇才散作梅樹花。自然龍蛇拗怒風雨走，要與筆勢爭槎丫。山人聞之笑口哆，不覺解衣磅礴裸，更畫一張來贈我。

菩提場古梅歌限「大」字，與蘭坡學士作

從來廟古樹必怪，竟有梅花塞廟大。南都兩寺大者三，菩提一株毋乃太。有如人形共七尺，忽然丈六金身在。三寸之珠十圍玉，此物豈合存塵界？勃勃擎將雨雪飛，童童欲把扶桑蓋。一白光搖大殿明，半開影壓僧房隘。孤根入地花入天，身在寺中香在外。我生愛梅如愛色，得此傾國癢搔疥。初疑導從萬玉妃，水晶宮闕搖環珮。又疑白象散天花，牟尼珠子穿旌旆。睽睽萬目摩青柯，喋喋方言議根派。老僧古貌長眉青，問樹疑年默不對。但說前朝焦狀元，曾坐梅窗拊梅背。我聞其言彈兩指，劫灰陣陣飛衣帶。幾行青史後梅成，幾堆白骨先梅壞。梅花無情春有情，年年二月開無賴。長陪仙鶴記堯年，未了人間香火債。花氣烝為十里雲，繁枝布施千人戴。勸汝莫矜橫斜影，江南城小身為礙；愁汝狂吹清冷香，諸佛聞之鼻破戒。人生眼界那有窮，物拔其尤意殊快。笑我隨園二十弓，年年種梅如種菜。不妨無事有其心，老衲大窮將汝賣。巨靈雙手掘梅根，駱駝萬匹拉梅載。移植千枝萬枝中，諸峰忽壓當頭岱。逝將聘汝力不能，行且尋君一而再。諸公借我禮佛頭，且對此梅三百拜。

贈張芸墅司馬兼寄梅六公子

清商弦未絕，春蠶餌絲成。孤鳳棲高岡，青鸞從之鳴。江南春二月，芳草綠已盈。椓門者誰子，禪纚飄瓊纓。贈我園客繭，風裳曳華星；示我《國風》篇，大雅扶正聲。曰予亟求友，神聽慕和平。雙丸不獨曜，八駿難孤行。琴彈鍾子期，詩歌蘇子卿。寸心相冥合，千春有餘情。

昔君遊南海，作吏越王台。蜑子吹簫送，珠娘打槳陪。振衣忽高蹈，白華易小草。來尋鹿皮翁，共作商山老。君家謝朓樓，我家安石裏。同有白髮親，清霜照人子。君年四十六，我年三十九。兄弟指其口，此中宜飲酒。

入門烏畢逋，出門雞腷膊。下山魚脫淵，上山雉登木。訪古到瓦官，探幽登靈谷。微雨過深夜，山容赴朝旭。得杖手足輕，有書證據足。〈（芸墅攜《名山記》）〉高塔勞遠？，破碑苦深目。對酒雲數片，落花燈一屋。五嶽行未遍，六朝跡已熟。可惜吳市門，不及呼梅福。歸來春悄然，苔色上深竹。

我與梅華谿，結交在長安。其時諸公子，朝顏如渥丹。六郎最嬌小，初茁黃金蘭。今年隨君來，七尺青琅玕。感郎新詩好，念我舊雨寒。九原不可作，萬事同波瀾。此日足可惜，來日苦大難。君歸往茂陵，遺稿訪凋殘。

佳期日未宴，僕夫告將去。敬亭山上雲，匪我留能住。我有一樽酒，淡泊如春露。獨飲難為歡，群飲亦不豫。惟與素心人，朝夕領其趣。前有張邴嘗，後有羊求與。君來船莫遲，君去船莫遽。長恐飲酒時，正是思君處。

將抵淮矣忽為大風所尼，泊深港作詩

我作長淮行，誤呼龍頭艋。重如曳牛尾，難如拗象頸。自知淮王山，十日不得領。亡何廣陵濤，徐徐似汲綆。微衝青山煙，淡搖楊柳影。篙工喜而呼，胡奴笑且騁。主人請起起，抵淮在俄頃。釣徒辭煙波，漫郎理笭箵。指妾書卷收，催僕行李整。自謂即誕登，待飯亦不肯。忽然白氣升，惡風破萬嶺。海水沸沃焦，鯨魚拔滄溟。墜波有跕鳶，蕩舟無完皿。鼇斬帝益怒，瓦飛鼓更猛。澹台璧欲爭，椒丘劍空挺。襟披胸可穿，沙射目且瞑。刻舟同縮屋，劃地類畫餅。方期主遇巷，何圖坎入井。有如食蟛蜞，正美喉復哽。又如望神女，臨御忽已屏。曩行尚恐遲，今泊更愁冷。大笑風浪天，萬事與此等。

甲子秋攜陶姬至淮，今一星終矣，重有泛舟之役，憮然成詠

春燈無夢不悠揚，舊曲重彈《陌上桑》。雙槳桃根乘月渡，十年錦瑟似人長。卷簾釵影橫江小，過眼風花逐水涼。華發自悲成底事，添丁嬌女字平陽。

哭程荔江

一年一渡長淮水，每渡淮時一醉君。今日河山重對酒，當年麈尾已淩雲。千盤珍阜生前散，萬古交情笛裏分。愁唱山松《行路曲》，哀蟬落葉夜深聞。

長眠人已閉幽宮，我是襄王憶夢中。交甫珮貽雙角白，夏侯簾卷四枝紅〈（乙丑過淮，見贈漢玉羊角鈕，四姬出拜）〉。琴書剩局諸兒小，春雨飄燈萬化空。腸斷鶯花三月暮，高陽池館又東風。

黃河秋決，聞陝督尹公移節清江，寄呈四首

孤鳳身高易惹風，年年旌節類飄蓬。時當清晏誰聽策？事到艱難始借公。《瓠子》三秋歌向北，玄圭一錫水朝東。相傳迎得司空馬，流出桃花已不同。

帝把公當砥柱看，故教赤手障狂瀾。麈談立止黃流濁，犀照應愁水府寒。上策漢廷推賈讓，遺編唐代重韋丹。華山使者嗟河伯，使我軍中少一韓。

何處江南非舊遊，兩堤官柳識行騶。廿年故吏知誰在，一局殘棋代客收。玄女九天留玉牒，深宮雙箸夾金甌。從今穩上黃麻閣，莫再亭名不繫舟〈（制府有亭，號不繫舟。）〉。

有人黃犢學躬耕，師友關心夢獨驚。細雨春搖芳草軟，孤花寒耐夕陽明。謝安須鬢愁來白，疏傅家山老更清。十畝水田三頃竹，知公且自羨門生。

到清江再呈四首（並序）

枚遁跡隨園，塵思久斷。公手書招之，令沈凡民苦加規戒。類慈母之投杼，誤聞蜚語；如良醫之下藥，未切脈情。恐愛之過深而知之轉淺，率爾言志，請學仲由。

自愛青溪水最清，忽聞老鳳喚流鶯。商量江上新行李，檢點人間舊姓名。殷浩何妨束高閣，龐公久已事躬耕。夔龍簫管巢由唱，請自分途慶太平。

一笛斜陽萬木飛，中年哀樂雪飄衣。水邊花淡春將暮，山裏梁空燕獨歸。卓氏酒壚三月斷，鄂君翠被十年違。如何野草鴛鴦夢，尚有襄王說是非。

每望旌旗灑淚痕，當初薦表苦推袁。想傳衣缽終無分，賴有文章好報恩。書卷一編常按日，梅花三百自成村。他年李泌金鑾殿，莫說陽城尚在門。

接得郇公五色箋，敢辭雙槳木蘭船！蒼生望淺人難起，絳帳情深月再圓。白下孤雲芳草渡，龍門高浪夕陽天。可憐桃李青青樹，虛領春風十六年。

留別荷芳書院四首

尚書官舍即平泉，手辟清江十畝煙。池水綠添春雨後，門生來在百花前。吟詩白傅貪風月，問字侯芭感歲年。三日勾留千度醉，爭教賦別不潸然。

《驪歌》一曲柳千行，荷葉離離尚未芳。四面鶯聲啼暮雨，半竿帆影過低牆。籬笆門小花能護，歌舞台高水自涼。看取君恩最深處，碑亭無數臥斜陽〈（園多高相國《紀恩碑》）〉。

拓開粉壁換窗櫺，收得春光入戶庭。古樹獨當人面立，遠山遙隔竹簾青。箭抽金仆穿楊試，曲按銀箏帶水聽。莫道夜深風轉緊，要吹斜月上孤亭。

諸郎個個似瓊枝，握手風前有所思。折柳自澆臨去酒，攀花難問再來期。鳥緣戀樹啼偏苦，雲是還山見更遲。記取高陽池館地，江煙江雨一題詩。

尹公和詩

敢云景物似平泉，聊趁公餘坐晚煙。千里人過袁浦畔，一聲歌到綠楊邊。青燈夜雨添新夢，畫舫秦淮感昔年。莫謂邇來清興減，偷閑同醉落花前。

曾記山房字幾行，重遊舊地感荷芳。花殘豈盡因春雨，樹老仍多傍短牆。把酒卻逢新漲滿，開窗共納北風涼。林園賓主知誰是，一片蛙聲送夕陽。

半窗斜月透疏櫺，草滿階除竹滿庭。老去一身隨處好，年來兩眼為誰青？琴彈古調原難賞，詩帶離聲轉怕聽。怪底野心留不住，小桃源內有山亭。

臨歧攀折路旁枝，手跡還留去後思。黃鳥鳴餘添別恨，牡丹開罷計歸期。孤帆短棹隨風遠，落日閑雲出岫遲。羨煞村居耽嘯詠，可能頻寄見懷詩？

寄聰娘

花開時節不離君，花落琴河手暫分。二十四橋楊柳岸，春愁頻觸杜司勳。

黃驄陌上怨啼烏，家有春山似畫圖。三日不棲雙燕子，櫻桃花淡繡簾孤。

畜鷺鷥

白鷺不受馴，遙天飛積素。與我兩忘機，霜衣振微步。側�睇幽人，如作魚兒捕。淡交既目成，頭白當如故。釣鮮輒先供，瀹泉必手具。瘦竹表秋清，孤花寒日暮。立斷小亭風，淡月滴微露。

闌鶴

海人貽雙鶴，攜入秋山來。鶴自適野性，人能增遠懷。所嫌園無垣，羽翼恐當垂。千年雖來歸，而我安在哉！取彼青竹竿，編為三重籬。風月有疆界，去來無是非。不徑而不竇，朝夕舞僛僛。語汝青田翁，莫嫌鸞翮铩。漢有陳孟公，留客投其轄。

憎鹿

名士非不佳，太癖難入坐。養鹿亦如之，虛名受實禍。呦呦噤其口，嶷嶷恃厥角。未荒樹剝膚，非蠹書大嚼。昌黎厭蝦蟆，柳州憎王孫。主人援此例，呼之為「惡賓」。

養松鼠

曾讀《尸子》書，松鼠不知堂。茲鼠何為者，依人為狖糧。物小有仁心，銜指如恐傷。身學慶忌捷，拱敬丈人老。煙寒樹影停，月白松花曉。突如其來如，竹竿青嫋嫋。

惜兔

缺如慕容氏，白如玉衡星。姮娥不收拾，長須奔空庭。爰爰性無毒，趯時多驚。玉雪忽墜地，委化未分明。望月不動杵，守株空復情。解臏潑寒酒，遺毛上管城。為誰空搗藥，不能學長生。

淮上乞魚門盆松，得松而歸

青青盆中松，愔愔魚門子。一言贈故人，蒼龍渡淮水。其時松正花，帶花遠行路。粉落半船白，香動春江暮。入園未浹旬，翠蓋先百草。水聲淮北遙，山色江南好。

以松與蘭坡學士易柏，學士不可

人意難屬厭，機心生草木。換松如換馬，望柏如望蜀。賴有柏主人，搖手稱不可。得失一老兵，而忘我為我。君既寶鼠璞，僕亦享敝帚。落日一樣秋，歲寒兩家酒。

題程廣川《載鶴圖》，送姚小坡牧景州

官清如鶴清，官行鶴亦行。一船官鶴雜，官吟鶴能答。鶴軒官不乘，官艙鶴轉據。今夜月明時，抱鶴宿何處。

誰能為此圖？補蘿沈東陽。墨妙追昔賢，其人鬚眉蒼。頹年感遠離，涕下沾衣裳。矧我佐麾下，恩好隆中腸。兒時羊酒地，南部煙花場。三春幽夢醒，萬斛西風涼。回首長相思，如何不盡觴。

行行已有日，轆轆來車輪。不忍別吾園，況此園中人。園中人愧鶴，不能傍君身。鬥酒為君辭，長歌與君訣。寒雨厚青苔，明燈散黃葉。呼童掃落花，莫掃君行跡。

任處泉太守在山陰得陸放翁快閣故址，自倡七律四章，托石帆學士代徵和者

石帆學士寄雙魚，代索廬山九錫書。洛下久推白傅達，鑒湖兼得陸家居。百年剡曲秋風後，二月蘭亭春水初。遙想牆東避世者，幾枝花插短轅車。

四首詩箋寫百通，恍傳仙語出山中。魯連黠似黃鷂子，琴客騎須赤鯇公。溪上苧蘿西子月，竹間窗戶宋朝風。問君亭畔三更雪，可遇梅花似放翁。

楊憑宅子香山住，蕭復園亭王縉求。自古文章傳勝跡，幾人宦海得閑遊！迎賓先取靈蓍筮，服食多從《本草》搜。盡此煙雲銷歲月，幾間草屋亦千秋。

少年也有巢由在，三十休官尚道遲。勾漏郡中頻采藥，麒麟閣上只吟詩。青松各據雲千尺，野鶩同憐水一池。為訂西溪戴安道，山陰明月是心期。

仿曹子建《送白馬王》體六首，送香亭弟之壽春

鶺鴒鳴高樹，阿弟歌上堂。將適今壽春，言辭古建康。五月觸徂暑，大火熹炎光。有淚各無言，含情且盡觴。秋豆未落萁，荊花方成行。緣何明月來，照汝不在旁。

在旁無兄弟，胡不留征輪？輪蹄鳴轆轆，中心難具陳。無祿及介推，履蹻勸蘇秦。元瑜甫弱冠，仲宣初從軍。未行愁汝貧，既行愁汝身。負米慰白髮，加餐健青春。

（下缺）







卷十一（乙亥）


立春後三日孫參戎贈桃核三升，雨中撒種，賦詩言謝

剛開病眼試春風，便撒河陽種一叢。花發待嘗千日酒，山寬容得萬枝紅。輕鋤照影波初綠，好事迎人雨自東。明歲將軍駐旌節，公門桃李此園中。

謙齋《印譜》歌

謙齋《印譜》古所稀，譜成命我一歌之。我作才語非阿私，為古混沌書其眉。先生古貌清且奇，篸頤折額毛颻颻。東拓西摩靡不為，佉盧沮誦笑且窺。穆王所刻宣王垂，周秦盉鬲商尊罍。三符六鳥蠶與龜，速狼躔鹿《爾雅》詞。以井為闌墨作池，以指畫肚窮孜孜。先將六體探其微，後以萬本驅其疵。青石觸手成秦碑，一刀初落追李斯。二刀再入掃張芝，三刀四刀萬馬馳。太阿斬斷珊瑚枝，神龍摩卻千熊羆。翾鴻鵠行且飛，芃芃黍稷紛離披。縱者欲懸橫者低，肥或如瓠瘦如欹。唐印如箸宋印絲，惟公兼之孰與媲！我聞竟陵王所疑，刻符摹印無分歧。楚金非之作《係辭》，部居別白窮銖錙。今之私印古所治，龜頭左顧孔愉嗤。犬字外向伏波悲，昔人於此爭毫厘。《三倉》、《爰曆》書無涯，皇皇炎漢嚴其儀。尉律太史擁皋比，九千籀試公卿兒。曹瞞老奸何所知，猶懸鵠書帳中嬉。惜哉先生不遇時，無人薦之軒與羲。刻劃金石追龍威，泰山琅琊空巍巍。所逢公卿多穿錘，新羅國人來又遲。立本呼作老畫師，櫥空笑殺長康癡。鐫勒使者非所司，淩雲閣上誰相思！煢煢白髮江之湄，嚴家餓隸苦欲饑。愧我《說文》讀若迷，斷碑爛鼎堆階墀。口稱艾艾呼期期，見公之譜涎滿頤。捧出銅玉光離離，索公一字酒一卮。仲春填篆花作媒，願公壽考永不違。

病

病來無事不蹉跎，一任堂堂白日過。睡早忍將明月別，起遲驚看落花多。

尹宮保使人問病且探往見日期，因以詩答

支筇要試春來健，擬過師門第一家。久閉山中如處女，翻疑簾外即天涯。琴孤自落空庭雪，梅老常開隔歲花。若見南州徐孺子，先生只可問桑麻。

送李晴江還通州

才送梅花雪滿衣，畫梅人又逐花飛。一燈對酒春何淡，四海論交影更稀。往事隨雲風裏過，綠陰似水馬頭圍。白門剩有三君號，沈約頹唐李願歸〈（白下稱余與晴江、補蘿為「三君」。）〉。

署得新銜桑苧翁，兒孫迎出落花風。閉門展卷千秋在，傍海為家萬象空。錦裏故人排日飲，桃源流水滿村紅。回頭應問張宏靖，丁字何如兩石弓。

小倉山下水潺潺，一個陶潛日閉關。無事與雲相對坐，有心懸榻竟誰攀。鴻飛影隔江山外，琴斷音留松石間。莫忘借園親種樹，年年花發待君還〈（晴江所寓號「借園」）〉。

三月二十四日答尹宮保手書

東風吹散滿庭煙，接得郇雲五色箋。問我山中春在否，知公物外意蕭然。讀書身健終為福，種樹花開也是緣。笑語夭桃同芍藥，尚書念汝夕陽天〈（來書云：「夭桃已謝，芍藥將開，子才恙想全愈。」）〉。

春興五首

小倉山為一家青，繞向吾廬作畫屏。病起翻書如訪舊，春來養竹勝添丁。幽蘭九畹披香坐，啼鳥雙柑帶笑聽。半角湘簾鉤暫卷，楊花隨客入空庭。

身居弘景三層閣，家住香山八節灘。愁踐落花時讓路，愛生春水獨憑欄。朱藤架老蜂喧早，薜荔牆高蝶過難。呼與園丁作《僮約》，幾痕新雨試魚竿。

心事山居日日幽，風廊水榭足閑遊。侵晨試墨書蕉葉，趁月彈琴上竹樓。雙隊飛時知蝶喜，十分開處替花愁。鸞台婢子解人意，勸放神仙藥玉舟。

蕭蕭水木湛清華，萬綠浮空塔影斜。屋漏引來書帶草，家貧開瘦牡丹花。無求每覺人情厚，有命方知我志差。權作神仙天際想，北窗跂腳鼓琵琶。

碧雲英與玉浮粱，酌向花神奏綠章。諡作洞簫生有願，化為陶土死猶香。春光解戀身將老，世味深嘗興不狂。愛殺柔奴論風物，此心安處即吾鄉。

行路難

行路難，難何處？九關虎豹嶷嶷角，不聞雷霆勝刀鋸；三途四嶽稱嶄絕，不聞壯士思歸去。行路難，難莫難於進洞房。古來廝養卒，乃嫁邯鄲倡。難莫難於遊天閶：龍伯大荒苦束縛，竫人九寸偏翱翔。女媧補天天不喜，星辰錯落本如此。鳳凰麒麟何有哉？誇父空行三萬里。勸汝一杯酒，為汝前致詞。孔子無儀同，將軍葬伯夷。王莽學周公，相去亦幾希。時哉時哉山梁雉，聖人奉之為神師。何況任昉文章士，低心紆意梅蟲兒。涼州崔公亦名士，小靳十萬夫人嘻。賈誼禰衡少年不解事，乃對？鳥鸚鵡涕下如綆縻。富不必師史與橋桃，但須煮海求錢刀；貴不必許史與金張，但須祖籍居南陽。李廣受奇禍，衛青有成功。心不以為然，大書太史公。朕且用康寔，而況牛仙客？公然高力士，慷慨奮筆舌。草無端而霜，水何故而煙？伏羲六十卦，《未濟》終其篇。衛侯悅枝離，人？多肩肩。已焉哉！屈子問天天漫漫，鄒衍吹律律更寒。不如請君裹去郇模三十字，洗去秦瓊刀箭瘢，來聽我歌《行路難》。行路難，空長歎！

與劉介石夜飲，得「天」字

故人招我赴華筵，同倚琴河試管弦。雨過一峰生水上，風高雙蝶墜尊前。泛舟妓訪丁陵子，對酒詩歌玉局仙。策馬夜歸街柝滿，空山孤月正當天。

題慶雨林詩冊（並序）

甲戌春，在清江為雨林公子書詩一冊。隔年，公子隨宮保渡江。余病起入見，見甌北趙君題墨矜寵，不覺變慚顏為欣矚。重書長句呈公子，並呈趙君。愧舞瞿曇甘蔗梢（趙題有「前番猶是蔗梢頭」之句），久焚筆硯學君苗。

自無官後詩才好，但有春來病即消。海內芝蘭憐臭味，鈞天絲竹奏《簫韶》。何時同作蕭郎客，君奪黃標我紫標。

春日即事

一采芙蓉病半年，芒鞋初試雨花天。誰將漆葉青粘飯，贈與樊阿作地仙。

樵青婢子僕魚童，書庫池西粟廩東。四面春蘭半簾雨，一琴橫放坐當中。

夢雨迷離兩鬢斜，鶯啼紅日上窗紗。客來知道先生睡，代向春山掃落花。

不伐櫻桃學姓蕭，不教修竹劾芭蕉。生憎棲鳳梧桐樹，最晚迎春最早凋。

高堂白髮愛青春，萱草含風護寢門。更種合歡花一樹，教兒知道有晨昏。

山妻解作鎖雲囊，嬌女能燒迷迭香。千盞銀燈照花睡，夜深何處不紅妝。

小回中外小眠齋，淺碧深紅次第排。苦費平章風月手，自標花隊寫牙牌。

谿刻由來最惱公，仙家服食自從容。士安《高士》分明在，不數夷齊及兩龔。

花陰深護一堂雲，酒置清明待客醺。不飲但教山上望，勸人行樂有孤墳。

二月夭桃攔路開，一枝筇杖踏青回。山行偏愛逆風立，花片撲人如雨來。

惜玉詩（有序）

余性耽古玉，得復散去。最愛者瑗一、璧二、玉蟬四、田莞印一、觿一、兔一、奉二。客夏為利市三倍，又都決舍，僅留翁仲、斷珈、栗玦、李騰印、瓚柄而已。宋李伯時有此癖，共璜琥一十六雙，散於身後。然則余達或過之，而好猶未也。思往念存，詩能已乎？

《得寶歌》殘曲一章，摩挲銅狄尚思量。萬般聚散前緣定，何必瓊瑰立數行。

物縱無情我有情，殘花剩蕊更分明。公卿莫笑階趨慢，玉佩瓊琚自一生。

平生

平生頗識嫦娥貌，兩度曾經到月宮。容易有身天地內，可憐無分古人中。悠悠女嫁男婚事，脈脈朝南暮北風。且幸蓴鱸心願足，步兵今已住江東。

移家入隨園

司空有谷號王官，新製瓜廬十笏寬。性癖懶居臨市宅，親衰不戴遠遊冠。貧家擔石張羅易，荒地樓台草創難。愛殺《夏清侯傳》在，千竿日日報平安。

估客樂

生不登巴寡婦家懷清台，死不見張燕公三十六爐鑄橫財。徒然長劍拄頤事玉階，何不早同估客乘船歸去來！百萬一紫標，千萬一黃標。蕭郎滕叔都解事，麻繩滿屋風蕭蕭。望春樓下煙花繞，二八嬋娟歌《得寶》。聽到揚州銅器多，三郎顏色今朝好。莫勒《燕然銘》，休鑄蠻溪柱。小臣有絹萬丈長，繞還陛下南山樹。

仲夏九日高淡懷方伯鳴騶枉顧

一徑寒雲鎖竹齋，中丞嗬止忽籠街。鄰翁指唱《高軒過》，上客偏憐小住佳。深樹流鶯窺羽蓋，夕陽歸騎掛松釵。依然五月嚴公駕，重使騷人動古懷。

平臺成

山頂一台成，青天明月驚。似爭廣寒坐，欲馭曉風行。四角紅闌穩，三秋碧落清。從今雙眼闊，處處見雲生。

製小艇

一個舟如葉，飄然秋水天。初登波未穩，學蕩櫓猶偏。拾翠春塘月，浮花日暮煙。朝來忘係纜，吹過畫橋邊。

削園竹為杖

自踏秋林雨，攜來竹一枝。似龍頭轉曲，作杖手相宜。香遠尋花健，春慵步月遲。從今幾緉屐，惟有此君知。

毀門進古松

松也如高士，門低不肯來。蒼髯臨暮入，蓬戶為君開。綴石分標致，張燈自剪裁。充閭真有慶，仗爾後凋材。

引流泉過水西亭

水是悠悠者，招之入戶流。近窗涼易得，穿竹韻偏幽。洗手弄明月，浮觴記小籌。濠梁真可樂，魚影一庭秋。

六月十一日紀寒作

六月披裘者，高風恐未真。今年三伏日，沿路見斯人。無定炎涼事，難調老病身。篋中紈扇泣，時過尚橫陳。

遲彈琴道士不至

立盡碧梧影，橫琴不見君。酒涼千樹竹，花散一溪雲。海上水仙遠，寒空雁翅分。移情向何處？孤鶴唳離群。

閒中

搖竹一身雨，摘花滿手香。自離城市遠，只覺歲華長。舊墨磨頻仄，新弦爪易傷。閑中參物理，獨立詠蒼茫。

雨過一蟬鳴，空廊坐有情。人衰秋雁語，花老蜜蜂聲。水曲如招隱，山高亦近名。終當率妻子，郊外事躬耕。

千石

千石漁波一釣磯，暮寒催我著蓑衣。深堂有雨琴先潤，秋樹無風葉自飛。月下鳥棲花影重，雲中僧定磬聲希。幽懷擬學唐盧慫，官愛靈昌竟不歸。

六月十四日尹宮保過隨園

小隊弓刀過野田，八騶鳴向綠楊邊。穿雲覓遍花間路，刪竹教通林外天。坐久紅旗飄細雨，歸遲喬木起蒼煙。尚書回首登臨地，流水聲中二十年。

野人籬落賜評量，愛殺風琴響石床。門小原非迎上客，樓高貪得見江光〈（公嫌門小樓高。）〉。碧紗籠久詩箋淡，紅藕花深帽影涼。慚愧公卿識名姓，未曾逃去學韓康。

宮保和詩

十頃梅花百畝田，結廬恰傍碧山邊。不因小憩尋前路，誰信仙源別有天！立馬驚啼棲樹鳥，穿林惹散隔溪煙。依稀遊屐曾過處，回首風塵不記年。

環池結構細商量，花滿閑階書滿床。暫倚危欄看野色，紛排畫戟對巒光。亭高只覺千峰小，水近能教六月涼。誰似林泉多暇日？芒鞋竹杖總安康。

疊韻再和

愛向溪山買薄田，騷人住老白雲邊。高樓獨上更深月，小艇輕搖雨後天。時為花開穿竹徑，偶因客至颺茶煙。瀛洲得似幽居否？同話西窗感昔年。

漫把浮沉再較量，芙蓉深處置匡床。卷簾風好迎朝爽，把酒杯寬映水光。老樹千株憑錯落，名山一角占清涼。須知膝下晨昏好，拈管還為詠壽康。

夜過借園見主人坐月下吹笛

秋夜訪秋士，先聞水上音。半天涼月色，一笛酒人心。響遏碧雲近，香傳紅藕深。相逢清露下，流影濕衣襟。

道有飛瓊贈，琴來我不知〈（道有許姓者見贈古琴，已送隨園。）〉。多慚青玉案，遠寄白雲司。湖色明高樹，秋痕散竹枝。三更揮手別，心與七弦期。

日日

日日桃花洞裏行，鶯啼燕語已忘情。聽來絲竹愁仍起，作到神仙味亦平。精力盡消文字障，史書先讓貴人名。閑身頗覺垂垂老，不鬥心兵鬥墨兵。

書懷

煙雨蕭蕭草一廬，百年心事付歸歟。不希釋梵天王位，肯讀司空城旦書。花影乍離春夢後，酒痕重拂故衫餘。琵琶槽斷秋娘老，淚滴琴河水不如。

自折黃梅雨一巾，分花疏竹總精神。無情何必生斯世，有好都能累此身。日飲袁絲真達者，傳餐陸賈是天民。饒他細數唐堯後，高士名傳九十人。

陶通明

陶通明，初時騎馬後吹笙。若非求祿偶乖舛，何由得入金華庭。燒成金丹似霜雪，得者服之都長生。一書獻上梁天子，焚香拜奉如仙經。心知太清三年事，不肯生子罹刀兵。俗人不知空解夢，青龍無尾天中行。

醉歌

蒼蒼者天，悠悠者土。夷齊思黃農，黃生薄湯武。漢後無文章，唐後無詩賦。一言以蔽之，今人不如古。天何為兮，必使古人亡、今人補，滄海橫流至何所？我欲排閶闔，奪雷斧，向天言之天毋怒。死者吾欲追，生者吾欲阻。西施毛妲常為妻，後夔師曠仍擊鼓。但生牛，莫產虎。寧無孫，莫棄祖。時則春王，樂則《韶》舞。將見五行調，八荒撫，皇天安安享牛脯。又何必擾擾紛紛，更十二萬年而換一盤古！

重九後三日尹宮保諸公子過隨園

門外蕭蕭珂馬音，一群公子踏秋林。相逢露葉風簾下，小試平沙半曲琴。

（下缺）







卷十二（丙子）


許滄亭觀察亡逾年矣家不戒於火遷柩南郊孟亭太守招同人載酒為妥其靈

一盂麥飯出南門，都是蘧園舊酒人。裏析有災空引巉，夏侯無客不沾巾。生前華屋花長閉，城外清明鬼亦春。腸斷江頭王武子，黃公壚下說音塵。

過錫山訪嵇少宰不值

久別春風意惘然，一朝船到戟門前。蒼頭覓主無尋處，紅樹留人有晚煙。想戴豐貂采靈藥，可留餘夢入鈞天？輸公色養真清絕，菽水名山第二泉。

繡衣前歲駐山陽，團扇題詩寄數行。細雨吹燈春夢遠，嬌鶯啼月落花涼。當時燕子棲華屋，此日閑雲過草堂。愁見絳帷盧子幹，季長絲鬢已蒼浪〈（公子承謙，從余授業。）〉。

引鳳曲（有序）

庚午秋，余避瘧蘇州。或繩張校書女閭獨絕。之，則擁髻疑立，妙婧流靡。自言小字阿鳳，生十九年。迎歸秋齋，隨郎轉側。亡何鴇母來嬲歸，淚涔涔下。問欲留乎，不答。問他郎何以不如是，亦不答。贈赤側袖中，色然而拒，恥作河間姹女。既別，不知所往。今年春，余再過吳，鄭叟者指天台山有桃花，不知劉、阮故舊雨。既見，各齒擊曰是也。喜且悲，誦前詩略皆上口。少選，屏人曰：「能為妾道地者，君也。肯畜鳳耶，當以傅婢禮見；肯好鳳耶，當以女弟禮見。人壽幾何，君忍一再誤耶？」余書楚人稱胃調之。鳳無奈何，幹笑再拜。適故人劉魯元、趙文山官其地，而秀才戴右麟有下達之托，訟言其故，笞寄豭逐之。六月九日執燭前馬，婚於戴氏。余讀《會真記》，常怪微之悔過有不終之恨，然則如余之以不終終之者，較於微之，當何如也？作《引鳳曲》一章。

姑蘇城外三春水，年年生長如花女。牛渚磯邊臨汝郎，泛水尋花狂不已。乾隆庚午六月初，長陵小市駕輕車。迎來絳樹花同笑，比到珠團玉不如。雙瞳剪水鬢橫雲，千蝶羅衫百鳥裙。才共旗亭題畫壁，更隨深巷駐雕輪。自言家住橫塘口，都知錄事聲名久。彈箏慣唱《小秦王》，舞袖能翻《大垂手》。但看釵頭玉鳳凰，兒家名字君知否？二八芳年嫁狡童，浮花浪蕊日西東。蕉葉有心空卷雨，楊枝無力自隨風。一朝曲被周郎顧，碧鸞尾接銀河渡。願作銜泥燕上梁，休教落月烏啼樹。碧玉回身抱滿懷，可憐金玦易離開。門前阿母香車至，坐上啼痕滿面來。此時無力唱《回波》，此際情深可奈何！不學丁娘索翠翹，不封朱帛寄櫻桃。只留一把相思淚，當作珍珠兩處拋。明朝重過碧雞坊，銀漢紅牆事渺茫。青鳥信沉劉禹錫，碧天腸斷冷朝陽。十年阿軟重相見，桃花依舊如人面。雲雨襄王憶夢中，王瑉舊手存團扇。說到滄桑我欲愁，蕭郎萬里走涼州。往日館娃餘蔓草，新添小婢學梳頭。殷勤苦把三生托，惜花爭忍看花落。棖觸媧皇煉石心，難禁子夜連珠諾。定情代看水晶盤，嫁女無如戴叔鸞。下托長官劉子翼，上求太守白香山。昔日鴛鴦今鳩鳥，蓮花度出汙泥早。換羽移宮總是春，將姝改妹知誰好？閶門萬口說因緣，《紅豆》、《金筌》播管弦。劍墜龍淵雷拔地，珠升滄海月當天。惆悵當年範大夫，西施網得贈東吳。今朝位置傾城畢，明日扁舟泛五湖。

為王壽峰題《問天圖》，仿玉川體

我聞秦宓言，蒼天實有耳。胡為楚大夫，問天天不理？三千年後王郎來，拔劍斫地顛如雷。口存三寸不爛舌，仰首只望天門開。更有青雷子，下筆巧安排。畫作奇峰直上離尺五，儼然漢武皇帝通天台。手攀星辰呼帝座，笑殺赤章道士胡為哉？一部《十七史》，欲問問何處？且摘疑端三兩行，請風吹入雲中去。一牛享天天豈飽，鼷鼠食之不知惱。潮退偏教虜馬來，風起猶嫌殺人少。試問謐之如何箋，歐公如何考。夏後善逢迎，三嬪獻自天。雨悉憑應上公，霹靂怕逢薛孤延。昂然操懿來配享，文王後稷退避不敢前。又何必重黎為隔絕，黔贏為周旋？臣請手斬九關豹，身推阿香車。白榆燒作玉樓墨，銀河洗盡筆底花。三十六皇各獻狀，群疑滿腹願倩麻姑爬。倘有讕語問舛錯，請將臣身賜喂金蝦蟆。帝台浮觴，百神方醉。忽聞讜言，匑匑如畏。萍號噴雨立，六峜含星對。道是問天天不答，只恐萬年之後倚杵低蹇人，上天都來爭此位。天帝面方一尺有慚色，乃召孔子謀。孔子口稱不怨天，恰呼喪予兩淚流，且釣鯉魚逃州。更召周公來，命代天致詞。眾人又言周公天妹所生天有私，故把風雷驚破孺子疑。不然剪爪沉河事已矣，至今空自聽鴟。周公聞之，只得齘噤陰喝如蒙倛。正在支吾間，忽有褒衣博冠者，自稱唐臣柳宗元。代天作對大書空，道天者乃是太虛之積氣，難捫難舐青濛濛。雨師風伯傀儡耳，木強柴立隨癡龍。奉行第一次混沌開闢所有之故事，有如優人演劇不能小變通。一切聖狂禍福風災鬼難各色目，均是聚六州鐵熔赤堇銅。鑄成一冊作交代，使玉帝搖手不得而後許登庸。並非三科五行有生克，亦非天道幽遠如張弓；並非仙丹佛力能挽轉，亦非真宰忽醉忽明聰。惟其事原板板，故其形常夢夢。君不見，王莽請雷不能下，魯陽揮日何曾東；侵削龍伯不見短，吹噓火井何曾紅？又不見，石補勞女媧，頭觸怒共工；星隕驚梓慎，月蝕愁盧仝。自從開闢至堯舜，雙丸業已減至一分許，何況四千年來減未終。自家三百六十五度難料理，那管人間幹啼濕哭諸沙蟲。可笑世界海，妄窺靜輪宮。枉剝麒麟皮，郊鼓擊逢逢。碧天若有情，早已老成翁。太陽若下坐，何以燭蒼穹？譬如治家者，尚且學癡聾。偶遺食餌魚鳥喜，偶覆湯火螻蟻凶。只緣人大物小難檢校，人實無心任過功。何況天關鑰匙藏在煙霄上，清風一重雲一重。赤縣神州九九八十一萬計，中國渺小如蠛蠓。提向瀛州賣，不值錢半通。那能刻雕省記勞化工？汝何不解天弢，飲天酒，逍遙富媼，遊戲星童？任黃澒之變青曾，聽剛須之生玄蟲。胡為乎學楚狂嗬壁唇焦舌燥，徒驚明月而惱春風！王郎聞之心悶悶，姑學聖人存不論。且待十二萬年之後全局終，再與徹底通盤作一問。

過蘇州贈莊容可大中丞

朝天聞說返巾車，芳草萋萋梅熟初。舊雨正停青雀舫，新恩剛賜紫泥書。談深半夜甄長伯，學重明時陸敬輿。宸翰相期何以報，為公一讀一唏噓匑（賜詩有「速歸其善活斯民」之句。）}}。

牙旗紅閃夕陽明，許住南樓客亦清〈（壁上題句：「清到南樓客亦稀。」）〉。梔子花開春四面，女兒香贈月三更。心驚海甸哀鴻色，腸繞閶門打麥聲。笑索官倉一囊粟，故人今已是蒼生。

隨園往歲駐征驂，葉葉芙蓉露正酣。同把科名憶年少，各分吏隱占江南。看山妒我三間屋，出拜輸公九歲男。廿載韶光風過眼，雲龍角逐尚能堪。

相逢花下一題襟，買棹橫塘作越吟。春酒玉堂天上夢，清明遊子故鄉心。人間努力留遺愛，世外閑鷗聽好音。莫忘棲霞山畔路，碧雲紅葉共幽尋〈（約共遊攝山）〉。

還武林出城作

還鄉重出武林城，天放湖光半日晴。翠鳥衝煙飛雨後，花枝當路勸山行。采桑人少蠶猶小，銜尾魚多水正清。三十年前舊遊處，荒橋野店總關情。

屢問前溪路幾重，故鄉翻與異鄉同。行人肩出菜花上，村女臂彎桑影中。兩岸茶青三月暮，一絲發白萬懷空。傷心怕說南唐寺，他日僧歸塔可紅？

過葵巷舊宅

久將桑梓當龍荒，舊宅重過感倍長。夢裏煙波垂釣處，兒時燈火讀書堂。難忘弟妹同嬉戲，欲問鄰翁半死亡。三十三年多少事，幾間茅屋自斜陽。

將歸白下別莊大中丞

閑雲偶過玉闌干，曾費華堂兩頓餐。今日春歸儂亦別，新花攜上小船看。

朱履平拖棨戟前，江湖道術兩悠然。不存半點雲泥跡，恐把初心愧昔賢。

杜甫潭西久寂寥，滄浪亭上兩回潮。花間不唱《高軒過》，知有憂民病未消。

連宵風雨滯春寒，不特花殘客也殘。賦《別》江淹留贈語，得君容易得民難。

歸舟回泊錫山喜晤拙修少宰，別後卻寄四十韻

小隱袁臨汝，遺榮賀季真。相逢端午節，一笑惠山春。巢燕難忘主，馴猿尚號賓。廿年燈火夢，萬里別離身。杜鄴兒從學，林宗雨折巾。慚非千里馬，曾遇九方歅。適館懸方榻，移齋近紫宸。書聲槐市聽，經義禮堂陳。地暖花能發，風高翼各振。有緣通世好，無分接清塵〈（枚出孫文定公門，孫出嵇文敏公門。）〉。賤子南征日，先生珥筆辰。飛觴澆末吏，分俸潤行人。碧海翔孤鳳，空江走弱鱗。公才懷謝嘏，舊手失王筠。沙阪霜蹄駿，鹽車獨角麟。憶雲泥有意，犯斗路迷津。再踏天街雪，重汙相府茵。鬑鬑臣面改，奕奕獸頭新。令嗣衣辭褐，司農手算緡。李膺方接席，丕豹又投秦。讀《禮》車仍返，還山手更龜。萱堂高甲子，松影守庚申。往歲黃河決，勞公赤舄巡。新詩團扇贈，舊雨點心頻。渺渺瑤華信，飄飄弱水輪。還朝歌《瓠子》，讚化佐洪鈞。為奉潘安母，歸尋張翰蓴。江天揮白羽，腰帶解黃銀。春水潮痕闊，沙堤草色勻。兒時思釣弋，膝下問羞珍。觀樂應欹帽，披貂更采蘋。鶯花歸哲匠，風月識宗臣。笑我為殘客，先公作逸民。四旬雙鬢雪，百歲兩家親。飲水知官味，尋春忘旅貧。可能稱幸草，差免爇勞薪。逝水傷陳跡，知交感宿因。奚童情宛宛，弟子禮恂恂。半醉辭華屋，深秋望釣侖。何時宋季雅，千萬買芳鄰。

謝趙黎村征君治病，即以送別

當時同日賦《長楊》，廿載賓鴻過草堂。白下秋燈明舊雨，青山花影澹重陽。元方齒長居兄輩，中壘才多解秘方。剛是仲宣愁體弱，苦教秤藥累真長。

已將仙露挹靈苗，便引晨風去碧霄。活我只因緣有舊，離君轉恐病難消。秋深古道詩逾健，霜滿黃河浪不驕。倘拜東平憲王墓，為言故吏鬢飄蕭〈（黎村故簡親王客）〉。

《出塞圖》

陰山風大雪花明，匹馬沙場落日行。漢代邊聲新畫角，秦時月色古長城。春寒少婦三更怨，酒熱陽關萬里情。笑我封侯無骨相，不曾青海事功名。

病

當階飄落葉，我又臥高樓。山裏先生病，人間天地秋。雨涼蟬別樹，風緊帳嫌鉤。尚有關心問，梅花補種不？

瘧

宋玉悲秋時，趙羅蟸作候。八月乃有凶〈（余兩次病以八月）〉，三年拜賜又。幾疑彼瘧鬼，匪寇乃婚媾。初來頭岑岑，須叟眼黝黝。投之深淵些，層冰剝膚腠。忽而醢鬼侯，焚煙相灼灸。襄陽水正淹，赤壁火復茂。冰炭各爭強，陰陽互掩覆。如潮不愆期，似箭必滿彀。疑賜牽機藥，足前頭欲後。豈作木居士，火穿復水透。賊退氛尚惡，渙汗如激溜。牛勞喘更呿，黃鍾鳴滿？。淚滴瓊瑰珠，夢逐南門咮。衣帶結成繩，篦發須鋤耨。強鋤足蹣跚，考父背傴僂。臨期測日影，擊柝如伺寇。望赦占災星，月蝕如待救。十輝窮視，六祝難詛咒。我怒呼鬼來，大聲與之呴：「汝本黃帝孫，暴虐乃勝紂。景丹古壯士，爾已往相疚。少陵昔詩人，三載爾不宥。有意病君子，吾將上帝奏。逐汝伴刑天，驅汝出狗竇。壺涿書鬼名，空青摘鬼宿。」鬼乃跪陳詞：「公言殊貿貿。予來為公迎，予去為公留。園中風如刀，公獨披襟受。池中月如霜，公帆方曳繡。快意禍機積，放懷餘毒厚。匪獨此之由，求治亦太驟。一年二豎來，褚醫最貤謬。柳佖大金丹，雜進如米豆。逐虎而閉門，倒戈以自鬥。陰血遂狡僨，發瘢儷宿瘤。一年小作惡，呂醫亦莝陋。浮脈更升提，心鬥聞血嗅。非鬼亦非疾，誰則任其咎？公愛讀史書，奚不覽宇宙？漢祖與唐宗，大網憑魚漏。寧無水旱災，元氣仍交後。建元久視年，科條漸輻輳。桑孔法錙銖，周來禍結構。添眉混沌醜，舐糠雞犬瘦。身世將毋同，公胡勿參究？古帝有人皇，三萬八千壽。其後神農來，草根殺老幼。扁鵲剖齊嬰，妻子避左右。醫師屬塚宰，十全更罕覯。瘧鬼雖侜張，病人不病獸。況公無膏肓，寒暑亦邂逅。既來莫夭閼，未來莫俯就。勿吞棘刺丸，勿恃春秋富。新牡謹遊房，大夫祀中霤。示吾杜德機，吾去敢留逗？願公如伯夷，念惡勿念舊。毋學蜀市人，天皇滿背鏤。更願如石虔，聞名鬼已走。毋學高將軍，功臣閣上伏。」予聞意恍然，如挹浮丘袖。幽宗夜九拜，朝霞日三嗽。逐醫不逐鬼，�藥如�臭。慎以代昌陽，和以為甲胄。看花喚都兒，伐木課辛秀。悠悠紅霞嚼，坦坦青陽皺。上壽何敢期，中壽請永守。

五人墓

冤雲四垂風莽莽，銀鐺鐵鎖閶門響。閶門側目耳向天，天語不聞聞東廠。東廠逮者周先生，人不識面聞其名。九重天子詔安在，阿儂此處難橫行。李陽老拳一揮臂，萬手如星撒平地。破柱難探逆豎頭，披枝且奪元凶氣。萬人散盡五人存，顏馬周楊市井民。戴頭笑見高皇帝，幹卿何事徒紛紛！從此緹騎不敢狂，九千歲事旋消亡。收回匕首知何限，抵得彈章更幾行。君不見漢孫斌奮拳格殺單超吏，竟救興先徙朔方。又不見唐五王上陽宮裏相扶將，不與同福同其殃。當時高冠若箕數十輩，子姓跪起如奴忙。豈無麒麟三丈護華表，早已瀦沃蹲牛羊，何人肯奠酒與漿？五墳累累春淒淒，三月草長蝴蝶飛。可惜梁鴻生太早，只知穿塚傍要離。

即事

三尺清溝手自開，引他流水自西來。明知東去留難住，且在儂家過一回。

聽來鳥尚佳音少，想見詩吟好句難。戲把桃花吹落者，玉盤盛著當春看。

自嘲

苦被詩書管，常驚日影過。印貪三面刻，墨慣兩頭磨。學老先扶杖，辭官早畏靴。賓朋名屢忘，偏記古人多。

歸舟作

姑蘇買舟白下行，柳枝相送桃根迎，三日勾留未出城。一夜春潮打船尾，交頸鴛鴦宿被底，行盡江南三百里。篙師呼酒我品茶，休驚休喜休歎嗟，順風逆風總到家。

寓目即書

得失人休惱塞翁，憑欄不覺笑東風。蜘蛛自道張羅巧，網得飛花誤當蟲。

韓昌黎孫袞中狀元而世人不知，詠之寄慰魚門落第

韓門曾有狀元郎，底事無人說短長？想見世間公道事，不將科第當文章。

水軒主人招飲月下作

江城秋在酒人家，酒對秋光興倍加。風定竹呈千個字，霜高梅孕一身花。紅鞭攜出天山雪〈（席間出哈密鞭相示）〉，紫菊排成錦帳霞。半夜風燈送行客，滿牆醉影尚欹斜。

答孟亭訊梅

寒梅初種後，曾與故人期。待放一林雪，各吟千首詩。忽來連夜雨，凍斷早春枝。自是花渝約，非關沽酒遲。







卷十三（丁丑）


聞叔度少宰復命軍營，寄懷一首

嘗羞隨陸不能武，今見終軍能係虜。萬里馳歸草奏箋，白門夾道看裘五。裘五裘五貧賤交，長安市上同遊遨。一朝致身青雲上，華嶽峰高少依傍。人驚儒者亦知兵，我怪西江還出將。聖朝神武滅高昌，車鼻窮酋遠遁藏。馬謖已誅君巘死，朝廷未免憂邊防。侍郎慷慨臣請行，十奏九合軍中情。王修侍從解機變，崔浩胸中盡甲兵。繡衣玉斧南薰殿，詔許千官設華餞。親解金袍賜狄公，戎裝強換書生面。一路龍沙持絳節，交河馬踏層冰裂。刁斗聲飛瀚海雲，刀光涼動天山雪。元帥靴邊問主安，三軍傾耳聽籌策。屈指婁闌首可傳，班超生入玉門關。將銅柱全收地，獻得金人好祭天。城南少婦寄征袍，堂上萱花露正高。誰知天外揮長劍，依舊歸心折大刀。男兒讀史長歎息，貂蟬每借兜鍪力。健士奚須枉拍張，詞臣已見歌《敕勒》。天恩朝夕下明堂，玈矢彤弓寵未央。聽說阜陽女兒隊，添唱《從軍》樂府章〈（謂采玉）〉。

仿劍南小體詩

春日山居事事宜，閉門行樂少人知。亭移舊料功成早，樹換新泥葉發遲。禿筆管仍裝麈尾，斷琴弦更拗花枝。年來悟得忘名意，除卻風懷不詠詩。

春影離離過畫廊，送春人與蝶俱忙。歌聲隔苑聽尤好，花氣隨風到始香。稚女鳴環爭白蒐，旁妻蠲忿種青棠。消除長日知何事，只有傾心美索郎。

朝煙暮雨倦登臨，閑倚危樓憶古今。螻蟻尚存封建法，圍棋時見井田心。山花受月紅成白，池水如人淺不深。中散春愁無著處，幽蘭開處去彈琴。

題李後主百尺樓

黃花水小雨潺潺，南國樓台夕照間。如此長江被量去，當年還唱《念家山》。

檀槽金屑小琵琶，姊妹承恩似趙家。聽到流珠歌舊曲，一時腸斷六宮花。

保儀不愧女相如，手掌牙簽萬萬餘。爭奈焚如學蕭繹，國亡遷怒到圖書。

草草南朝一夢過，潺潺春雨奈愁何。官家賴有重瞳子，洗面終朝眼淚多。

藥號牽機出禁宮，此人又似不相容。《檀來》歌罷江山穩，只合全家哭世宗。

六道戈船出上遊，香孩兒太不風流。關心臥榻鼾聲地，轉忘燕雲十六州。

金字《心經》手自焚，命燈竿斷九霄雲。無情最是西天佛，送過蕭梁又送君。

千年故國水雲涼，樂府歌殘曲數行。父老營齋妃薦福，何如文士弔斜陽。

舟中作

有雨行偏速，無江渡轉難。行藏須自主，莫認相風竿。

喜晤同年程聘三少司馬

揚州斜日白門煙，兩度班荊意黯然。司馬宦情談酒後，故人顏色老江邊。

應劉同調升沉異，元白無兒彼此憐。

努力青宮勤啟沃，斥蒿風味繼前賢。

贈沈南蘋畫師（有序）

吳興沈南蘋畫名藉甚。雍正間，日本國王持倭牌聘往，居其國三年，授弟子若干。老病辭歸，國王況施累萬。同舟人受簿錄之累，南蘋傾所有以償。至家竟不名一錢。

東陽隱侯畫筆好，聲名太大九州小。片紙能開異國春，鶴書遠賁東夷島。東夷之國日本強，晉唐書畫多收藏。倭人字乞蕭夫子，行賈詩歌白侍郎。將軍重幣聘高賢，高士乘舟去若仙。眼驚紅日初生處，畫到中華以外天。天風吹下三千里，行盡魚頭見魚尾。斫取扶桑作管城，揮毫更進羊皮紙。紫貝千雙國主恩，鮫珠十斛門生禮。蠅點屏風墨未幹，方諸拾淚寫牛欄。奇花增入《宣和譜》，怪石常橫粉本看。三年重作還鄉夢，侏亻離亻禁佅歌相送。金壓蕭雲行李遲，船因陸賈歸裝重。同舟人欠水衡錢，羽化銀杯意灑然。元振萬金揮手盡，長康廚內空雲煙。還家身世兩蕭條，流落江湖酒一瓢。遊子青衫餘兩袖，畫師白髮老三朝。人生意境何逼仄，盛名坎珣如一轍。但使文傳《黑水碑》，奚須家住黃金穴。春來日日鳥船通，猶道夷王遣問恭。七十二島依然在，只隔人間海一重。

題陳古漁詩卷

新詩一卷勝方幹，當作《楞伽》靜夜看。孔翠屏開花爛漫，清商琴老調高寒。地當六代悲歌易，胸有千秋下筆難。我學王戎留贈語，森森更願束長竿。

王卿華挽辭（諱復旦，杭州人，丙辰孝廉，侍御公文潛之子，會試不第，縊死長安）

琅琊公子少年日，平康意氣東阿筆。玉貌朝看鷲嶺雲，金鞭夜醉西湖月。西湖有客正垂髫，杵臼相逢遽定交。雙聲笑徹煙霄上，把袂詩歌碧樹高。蕭郎騎馬走京華，公子秋風桂亦花。此際煙波人萬里，此時別緒字如麻。流星馬遞泥金紙，大父歡呼阿父喜。寸厚家書拆忽驚，當頭祇說袁才子。袁安躡蹻撲燕塵，乞火先投御史門。鴻博已傳韓愈罷，棲身誰念趙岐貧？果然屋好烏亦好，先把牛心啖逸少。延譽真同許子將，少年我愧蕭淵藻。大被常教氣類親，風懷共取明燈照。朝朝索米向長安，身賤由來作客難。子鵝殘炙垂涎處，苦賜翳桑幾頓餐。可憐客路暫逢君，君又還家我失群。借馬送行秋夜月，含愁極目楚天雲。曾將阮籍窮途淚，痛灑羊欣白練裙。明年身忝到蓬萊，驄馬門前玉笛哀。華屋誰知一朝變，滄桑從此萬重來。八十封翁扶櫬歸，孤兒一隊繞船悲。鍾君阿鶩無人嫁，仲郢烏台有雀飛。王郎再應公車試，往日繁華如隔世。落第羞看紅杏花，還鄉怕挽青絲轡。誰雲生死見交情，任昉兒郎局已成。不學王孫依鮑氏，甘心慶父抗經。三更孤燕空梁墜，萬里書燈鬼火青。城南婦作刀頭夢，易水風吹變徵聲。白骨天涯蔓草寒，招魂誰唱《念家山》！回頭酒綠燈紅事，盡作輕塵短夢看。記儂奔走江南道，兩度逢君覺君老。路遠偏教得信遲，官卑只恨酬恩少。二十年來鬢未霜，哭君三世淚沾裳。寢門一奠知何日？金穀園空宿草荒。

哭沈補蘿

八法書亡索幼安，《蘭亭》雖在酒壚寒。欲知太古先看面，從未朝天盡作官。垂死交情秋握手，半生家難老傳餐〈（公貌奇古，七攝縣令，從未入都，老病寄膳以終。）〉。誰云遺墨千年貴，我是同時得已難。

傷心張耳鬢如絲，曾見夷門大會時。四海耆英今日盡，三朝遺事夕陽知。風摧漢代靈光殿，名重蕭梁老婢師。最晚逢君偏早別，淚痕空灑白楊枝。

題故人畫（有序）

晴江明府畫梅絕奇。怛化後，人藏者輒屬予加墨，以晴江之好予也。再來參戎與晴江同姓，甚歡。丙子秋，引例來請，值予病痁，庋置高閣。主人疑予忘之矣。今年夏五，展卷見梅花，如見宿草。與其上求巫陽，不若招魂於紙上，為書一律，質生者，質死者，並質之梅花。

幾番怕見晴江畫，今日重看淚又傾。十四幅梅春萬點，一千年事鶴三更。高人魂過山河冷，上界花輸筆墨清。聽說根盤共仙李，暗香疏影盡交情。

春草

江城三月草煙綿，有客憑闌感歲年。雪後人歸春滿地，馬頭風起影搖天。清明細雨長亭路，畫角斜陽南浦船。欲采蘼蕪歌《水調》，幾回愁過大隄邊。

誰家牧笛下牛羊，踏到蓑城舉國狂。一片綠成蝴蝶路，幾叢眠作酒人床。印來羅襪春痕軟，望去裙腰別恨長。記得斑騅嘶暮雨，青袍今已誤蕭郎。

黃驄一曲《豔陽歌》，撩亂春愁起碧波。寂寂鳥啼新院落，萋萋人感舊山河。根高自占風雲早，物賤偏沾雨露多。莫怪已芟生轉密，此身原要托烟蘿。

玉鉤斜月冷黃鸝，渺渺寒蕪夕照西。青入窮沙頒曆日，繡完平野失春泥。三生蓬海騷人老，六代雲山燕子低。說與東風合惆悵，剪刀雖好葉難齊。

十二瑤階也托根，野心祇是厭紅塵。開花自笑無名字，采藥時逢有異人。恍惚池塘尋舊夢，分明書帶認前身。年來似勸夭桃隱，遮住漁郎不問津。

栽培不仗主人翁，自立斜陽自偃風。空苑盡教隨意綠，落花借與滿身紅。千般甘苦嘗難盡，一局輸贏鬬易終。我欲踏青何處好？琴河西畔板橋東。

詠錢

誰開九府製泉刀，從此黃標又紫標。千古帝王留字去，萬般人事讓兄驕。椒房手跡傳唐代，《堯廟碑》陰記漢朝。莫說仙家最清冷，也須金液上丹霄。

不須薇蕨說高風，到底夷齊是命窮。剪紙賄能通鬼國，博梟天尚借劉翁。杖頭有處春堪買，坐上無時酒欲空。怎怪南唐癡長老，《心經》一卷寫當中。

人生薪水尋常事，動輒煩君我亦愁。解用何嘗非俊物，不談未必定清流。空勞姹女千回數，屢見銅山一夕休。擬把婆心向天奏，九州添設富民侯。

牙籌且莫惱王戎，《本草》嘗來味更濃。五福富登《洪範傳》，六官人愛大司農。分明輪廓無方寸，頃刻風波有萬重。怪我緣慳君欲去，只須臨別少從容〈（張燕公有《錢本草碑》。）〉。

五銖衣薄稱閑身，綰罷銅符早閉門。萬選盡憑詞賦力，半文不受祖宗恩。搖空撲滿心原淡，獨飲廉泉體自尊。記得清明分白打，「開元」兩字最消魂。

風吹荇葉滿池斜，老去持籌敢自誇。早買名山非壟斷，不騎仙鶴也豪華。富徒慳守貧何異，來得分明去亦嘉。我有青蚨飛處好，半尋煙水半尋花。

錢稼軒少司空奉命棲霞畫山，過訪隨園

司空工作畫，聖主教看山。感舊懷殘客，穿雲到此間。高軒紅雨染，空谷白駒閒。帶我煙霞去，仍歸侍從班。

梅雨

梅子黃時雨，潺潺最不同。慣來人意外，偏灑日光中。滑徑愁芒履，空堂躍水蟲。采蓮差可喜，處處畫船通。

題柳如是畫像

生綃一幅紅妝影，玉貌珠冠方繡領。眼波如月照人間，欲奪鸞篦須絕頂。懷刺黃門悔誤投，遺珠草草尚書收。《黨人碑》上無雙士，夫婿班中第二流。絳雲樓閣起三層，紅豆花枝枯復生。斑管自稱詩弟子，佛香同事古先生。勾欄院大朝廷小，紅粉情多青史輕。扁舟同過黃天蕩，梁家有個青樓樣。金鼓親提妾亦能，爭奈江南不出將。一朝九廟煙塵起，手握刀繩勸公死：百年此際盍歸乎？萬論從今都定矣。可惜尚書壽正長，丹青讓與柳枝娘。

靜坐

靜坐西溪上，春風白日斜。吹來香氣雜，不辨是何花。

寄徵士薛一瓢

南海有隱士，疑是青城君。道姓稱黃石，問家指白雲。精心通九略，逸氣橫三軍。棄其孫與子，孤處空江濆。獨攜天台女，飄飄金霞裙。梅花開玉窗，眾仙時一醺。我亦虱其間，芳訊聞氤氳。無端自謫落，從茲仙凡分。風車不可馭，玄理無由聞。何時青鳥來，同驂鸞鶴群。

妹夫胡書巢作宰什方，遠貽川絹，感而成詠，用答高情

一紙家書萬里情，八年人老杜鵑聲。胡威贈絹知蠶好，薛女題箋想政清。署外山光雍齒廟，馬頭月色錦官城。韋莊詩集韋皋業，珍重郎君蜀道行。

讀《王荊公傳》

青苗幾葉起風塵，孤負皋夔自待身。底事經神有緣法，《周官》偏誤姓王人？

齒痛

百年過四旬，老狀一齊赴。但願無所苦，聾盲任所付。惟茲齒兩行，朝夕待汝哺。相鼠尚有牙，飛鳥豈無嗉。編排三十二，落落晨星布。隊缺眾乃搖，左移右不固。忽弱一個焉，墳起血沮洳。臨食輒三歎，呼郤每百度。投梭嘯益悲，漱石礪如鋸。似屐入門折，為牛孺子僕。玄謨眉不伸，丞相茵屢吐。類灸十重艾，勝飲三斗醋。說士不覺甘，啖名亦無趣。讕語便聱牙，反唇如有訴。徒搖子公指，愁對亞夫箸。《噬嗑》為己占，大烹向人妬。臲卼起復行，呻吟朝至暮。五漿三飯時，隙罅難調護。狼藉小稊稗，如入大盈庫。已困楚人鉗，復作黨人捕。急命大老嫗，發難學晁錯。金簪為戈矛，冰麝為俞跗。蠕蠕黃頭蟲，擒出竟無數。客容既甚猛，尸汝猶可怖。譬如漢宦官，雖誅國已蠹。次日嚼復嚼，痛止齦恰腐。又如買臣妻，苦留終欲去。欲去未去間，勃谿終日怒。咄哉汝朽骨，無情心不恕。我雖仗汝餐，汝亦得我助。弱冠啖紅綾，韶光不汝誤。有時拈花笑，莞爾將汝露。談天吐玉屑，觀畫設寒具。似我作居停，將子亦毋斁。胡為憎酸鹹，瓜葛全不顧。三餐自作孽，四十已見惡。其餘編貝公，效尤更可慮。勸齒學宰相，伴食且餐素。毋學小丈夫，悻悻不肯住。更學古君子，絕交須念故。毋學暴富兒，登時棄瓦注。叩汝一千回，賜汝三日酺。吾將鳴天鼓，更請黃帝鑄。

偶然作

三寸鼠鬚筆，千秋爭名家。譬如一鮒魚，而祝穀百車。參軍圖作佛，毋乃願太奢。可奈日與月，已如赴壑蛇。傳名無竹帛，成仙無丹砂。賴此文字間，著作為生涯。後人就知我，卑卑已可嗟。萬一再蹉跎，輪回可恃耶。

山居無所事，遁木復遁土。東聽繩繩築，西聞丁丁斧。三百有六旬，所費亦難數。戚裏憐我貧，切切相規阻。豈知君子心，此中固有主。未能議明堂，為國造區宇。又無廈萬間，寒士同安堵。就此蝸牛廬，結構且楚楚。起伏寓文心，疏密占隊伍。栽花如養民，建亭似開府。可惜錢刀空，英雄難用武。始知諸葛公，糧盡退軍苦。

讀書不手記，一過無分毫。得句忽然忘，逐之如追逃。見書如見色，未近已心動。只恐橫陳多，後庭曠者眾。所以某日觀，手自識其腦。能著幾緉屐，此意亦苦惱。

身無活人權，不憂溺與饑；身無劾人權，莫談是與非。當時石戶農，牽羊海上遁。耿耿方寸間，隱隱萬言論。願揖眾皋夔，待儂見堯舜。

顏回無宣尼，一瓢何足算？宰相三十年，雖庸有列傳。君子愛其名，名權非我擅。但看「十七史」，遜我者大半。

太上貴道德，其次務施報。惟其本此心，所以有忠孝。快哉孔聖人，報怨稱直道。英雄萬念灰，此意終了了。矧吾少也賤，恩仇豈雲少。逝者已如斯，前途惟有老。再拜漂母祠，涕泣傷懷抱。

開卷見古人，開門見今人。古人骨已朽，情性與我親。今人乃我類，嚼蠟聞語言。寧與木石居，不與俗子俱。欲見何代人，但翻何代書。

平生多嗜欲，所憎惟樗蒱。酒味與絲竹，勉強相支吾。其餘玩好類，目擊心已慕。忽忽四十年，味盡返吾素。惟茲文字業，兀兀尚朝暮。晨起望書堂，身如渴猊赴。高歌古人作，心覺蛾眉妬。自問子胡然，不能言其故。

憶昔垂髫年，讀書葵巷中。先生出見客，弟子偷餘工。聞客有科名，仰之如華嵩。家人多窺探，嘖嘖羨其容。於今二十年，都成可憐蟲。孝廉難糊口，進士愁飄蓬。酒味減京口，米價增江東。貴爵而尚齒，吾將笑周公。

（下缺）







卷十四（戊寅）


答髯孟人日見懷

青龍在戊巳七日，天漏不止風絲絲。東皇太乙行舊雨，髯孟太守貽新詩。山人閉門無一事，得詩大喜親歌之。音豪調逸趨慢緊，羲和敲石鳴玻璃。人日留人記往歲，朱雲徐樂多文詞〈（草衣、鳳木。）〉。君家夫人煬灶坐，安成之食供晨炊。一朝風輪蕩陳跡，二老委化相參差。撫時感事兩眼濕，春縱不語能無悲！春晴便覺百花迫，故意風冷凋青枝。譬如嫁女已筮日，往往事阻佳期遲〈（先生甥館謝郎以疾未婚，故調之。）〉。惟有老梅解春意，淩風犯雪揚幽姿。苦恨主人不飲酒，玉樹照影無金卮。且含數花若有待，待我報與先生知。

余十二歲舉秀才，鄉人榮之。杭州信來，韓甥舉如其年，喜贈以詩

冬郎雛鳳作新聲，啼出桐山第二清。漢試籀書童子少，唐多科目秀才榮。膠庠舊夢吾能憶，宅相高風汝竟成。三十年來佳話在，老夫悲喜若為情！

送四妹雲扶于歸揚州

江城春暮水漫漫，送汝揚州作季蘭。十日新婚隨婿別，二分明月待誰看？貧家奩贈新詩好，世上賢名後母難〈（妹繼配汪氏。）〉。記取張華箴《女史》，莫教離恨目波瀾。

秦樓挽手正登臨，底事雙飛去不禁？族大爭看新婦貌，夫憐暗慰阿兄心。嘔啞江上三更櫓，安穩沙灘兩睡禽。早采瓊花寄芳訊，舉家翹首白雲深。

贈徹凡上人

上人姓戴，吳中江雨峰客也。庚午寓江家相識。今來白下，云江氏一家暴亡，感而薙髮。

老友變為僧，升堂一見驚。滄桑方欲說，涕淚已沾纓。帶雨袈娑重，披風貝葉輕。儒門原淡泊，留不住先生。

共記江家住，星霜未十年。笙歌猶在耳，父子竟重泉。有恨難詢佛，無歸易入禪。今宵掃塵榻，且自證前緣。

雨中見渡江者

春雨如絲織不清，春風料峭可憐生。山中尚要關門住，江上爭禁喚渡行？

二月十二日

紅梨初綻柳初嬌，二月春寒雪尚飄。除卻女兒誰記得，百花生日是今朝。

寄蔣苕生太史（并序）

壬申春過揚州，見僧壁題詩絕佳，末有「苕生」二字，遍訪無知者。熊滌齋前輩為言：苕生姓蔣，名士銓，江西才子也。因得芳訊，寄余詞曲尤多。今年入翰林，作詩寄之。

豆蔻花開月二分，揚州壁上最憐君。應劉才調生同世，嵇呂交情隔暮雲。《大禮賦》成南內獻，清商歌滿六宮聞。為他蕭寺題詩者，曾把紗籠手自熏。

回首蓬萊廿載遙，喜聞詞客續金貂。雲仙舊夢都陳跡，才子新詩正早朝。江上書來三度雁，青山人老一枝簫。何當置酒旗亭雪，乞與吳趨送晚潮。

哭王孟亭太守

難遣巫陽叩帝閽，生芻一束酒盈尊。故鄉采麥成長往，旅館遺孤尚候門。粉壁未幹題了墨，江風應送欲歸魂。編年詩放靈床上，待我重泉再細論。

意氣公然盛孝章，三朝鶴發老名場。《虞歌》醒我千年夢，舊雨添君一笛霜。卜宅臨江悲庾信，《養生》空論笑嵇康。青溪風月從今冷，無數梧桐變白楊〈（王學熊經鳥伸之說，故有第六句。）〉。

投尹六公子似村

陵陽有瓊樹，密葉含青蔥。繁枝八九條，披拂蕊珠宮。其六尤娟娟，臭與香蘭同。柔心媚君子，露眼啼春風。三日不相見，芳訊誰能通？賴有青鸞鳥，傳書出煙中。蠶眠字數行，素手贈芙蓉。上言銘金石，下言托始終。

隋唐秀才科，尊乃無與比。不侍金馬門，便領尚書使。叔季稍陵夷，蕭艾雜芳芷。吾皇重人才，赫然降玉旨。大開明光宮，遍試群公子。曳白愁張奭，聲鳴悲侯喜。六郎獨不然，奮臂書黃紙。漢策貫天人，唐詩協宮徵。君王笑而言，自有真才耳。歸鐫肘後印，四字千古美。曰殿試秀才，佳話從汝始。

我年如郎小，初拜老尚書。忽忽二十年，郎年復我如。尚書麾旌旄，四度江南車。先生今鶴發，弟子亦蒼須。惟有諸郎君，玉佩而瓊琚。春華良可愛，努力翔天衢。歲星常周天，三吳豈久居。君如上林花，我如煙江魚。青雲日以密，白雲日以疏。殷勤復殷勤，一字一真珠。毋忘書中言，棄置在須臾。

余春秋四十有三尚抱鄧攸之戚，今年六月二十九日陸姬生男不舉

半日為人父，三生事可嗟。如何投玉燕，忽又隱曇花？壯髮初離母，長眉頗類爺。木皮棺紙薄，裹汝送泥沙。

漫說胞衣紫，莊公偏寤生。來時即去路，泡影度風聲。碧海珠何脆，桐花鳳不鳴。親朋爭問信，流恨滿江城。

小草留根易，瑤花度種難。琴從中散絕，書付左芬看。文葆衣空製，璋聲聽已殘。斜陽雖自好，無補膝前寒。

老母含愁坐，殷勤作慰詞。道孫生有日，恐我見無期。此語何堪聽，全家一味悲。蒼天與人隔，何處問靈龜？

書所見

萬物赴生意，不能無所求。麟鳳至蟣虱，亦各有營謀。為佛為仙者，刺刺尚不休。何況侵晨鳥，能不鳴啾啾？我饑亦思食，我寒亦思裘。不謀固不可，太謀亦徒憂。適可而止耳，如水行輕舟。

深夜不熟睡，早起顏色焦。嚴冬不肅殺，草木春蕭蕭。人老而不死，毋乃夜行勞。神仙作狡獪，千年為一朝。畢竟當長夜，獨醒亦無聊。不如信天翁，大化隨波濤。

呂布嚴酒禁，苻堅拒婦言。頗遵先王訓，而以忘其身。要知天下事，圓通理萬千。何以稱英雄？識以領其先。

我昨乘舟行，順逆風有權。我今靜掩戶，有風無風然。所以王秀之，久宦輒不肯。相傳勇退人，次神仙一等。

賦詩似為政，焉得人人悅。但須有我在，不可事剽竊。昔有王家郎，好學華子魚。惟其太相同，轉覺遠不如。

皋夔非命達，共非命窮。唐虞一千年，司命者無功。宣尼泣麒麟，命始歸蒼穹。吾官雖沉抑，吾境猶從容。日者問支干，一笑如耳聾。欲知東方生，惟有太王公。

譙周

將軍被刺方豪日，丞相身寒未暮年。惟有譙周老難死，白頭抽筆寫降箋。

周昌

遺孤共殉聞荀息，越境能逃有正常。何事黃騦負如意，但聞強相病朝堂。

朱買臣

采薪歌罷雪花飄，五十登朝氣轉豪。殺得張湯刀筆吏，一行功已敵蕭曹。

張禹

羽衛傳呼謁太師，九重請訓萬人知。先生開口君王拜，床上深深托女兒。

叔孫通

軍謀休注《漢官儀》，綿蕞荒郊事事非。三代以還皇帝貴，兩生之後腐儒稀。

朱栩

人各千秋有性情，不圖禍福不圖名。金丸冷落椒風斷，偏葬當年董聖卿。

王儉

散髮斜簪侍玉除，金鑾殿上酒酣餘。拍張琴舞琵琶外，別有臣歌《封禪書》。

范希文

黃閣風裁第一清，宋朝名相半書生。西邊經略成何事，尚勸橫渠莫論兵。

陶弘景

樓上三層道氣濃，永明求祿枉匆匆。先生綠鬢方瞳意，可在烏紗骨相中？

郗詵

射策明光第一人，歸來香案筆當門。一千年後兒孫記，要報龍鬚老友恩。

沈約

老去名場夢久消，青宮風雨隔前朝。內家尚識東陽客，白髮淋浪淚萬條。

謝景仁

弦絕清商蠶餌絲，人才國運兩相支。景仁三十居郎位，司馬家兒事可知。

王僧孺

賣紗東海遇中丞，兒墜深溝母亦曾。兒作中丞母何在，鳴騶引道淚難勝。

病中作（有序）

余病中每夢得奇句，醒輒忘之。今年蟸作熱甚，似有霞帔者持紙求詩。余書「萬樹接天風掃海，一人手結虹霓帶」云云。其結句云：「瑤妃浴罷天河窄。」熱退僅憶此三句，似非人間語，為足成之。

萬樹接天風掃海，一人手結虹霓帶。黃金梯滑升天行，鳳凰挽臂星辰迎。風裳飄飄拜玉宇，口含北斗與天語。天上美人半故人，素手拈花相爾汝。王母微笑不掉頭，癡龍小謫三千秋。雲窗奏事不甚解，略聞海水西南流。宮漏冬冬天鼓急，金輪影逼扶桑直。三十六宮珍珠明，瑤妃浴罷天河窄。

鬬蟋蟀三十韻

兒時不好弄，雅好鬥秋蛩。老至興不淺，率眾時相攻。憑軾觀壁上，擊節鼓胡嚨。選材必大閱，焚山輒搜窮。得一巨擘焉，文瓷以為宮。樹之蝥弧旗，築壇招群雄。教戰如唆訟，持草開金籠。其始體卑伏，拗怒初興戎。徐徐？低昂，霜刃將交鋒。牙摩疑猰？，頭觸愁共工。彌明舉足踆，叔孫當喉暐。道險一與一，兩將鬥弇中。伏己鹽其腦，搏膺鈹交胸。銜枚悄無聲，運翼如有風。瑟瑟齒擊響，拂拂長須衝。微覺昆喙息，愈增羅鉗凶。射肩猶能軍，傷股強鳴昚。一擲出盆外，如喝梟盧紅。再戰不改期，如學楚子重。摩壘更靡旌，逐北如飛蓬。帶斷徇於軍，勇哉氣矜隆。奏凱唱《鐃歌》，鼓翅如金鍾。漢有蟲將軍，毋乃汝同宗？敬汝矜而爭，比黨非蠮螉；愛汝勇而仁，螫人非荓蜂。飲汝以勇爵，蝸觸慚尸饔；偶汝以新牡，字微聲雍雍。十月入床下，懶婦驚殘夢。寄語硩蔟氏，牡鞠休熏烘。我續《負版傳》，自笑本雕蟲。

偶成

事往百慮忘，興來一杯執。莫道勸無人，青山酒邊立。

遣懷

勸駕已無中執法，起家曾作侍中郎。不先詣客來還答，最愛讀書過亦忘。畎畝身閑供疾病，功名事變入文章。較量六代風騷者，可是南朝顧野王。

才人已嫁邯鄲卒，名士誰當曳落河？出世風懷蝴蝶夢，傷春心事鷓鴣歌。聰明得福人間少，僥幸成名史上多。簾外芙蓉好顏色，晚秋寂寞照金波。

兩鬢霜侵百慮空，願書箋奏與天公。傳名早死皆高壽，肯樂貧家即富翁。執筆羅鱔如上馬，用心蘇綽本張弓。行藏此日憑誰問，欲倩黃香賦《九宮》。

病起對月

才卸藤床出戶前，舉家驚瘦老親憐。無秋不病中年後，有酒重歌碧月天。燈寫黃花霜下影，風留紅樹晚來煙。主人小與青山別，觸目清光更宛然。

客至

剝啄柴門響，呼僮掃葉迎。涼蟬知讓客，且住一聲鳴。

侍宮保遊棲霞作

偶見先生開病眼，教陪公子看秋山。來修勝景官俱集，去請鑾輿表正還。小雪晴多冬更暖，寒林霜重葉全斑。嫦娥似解雲仙會，徹夜清光水石間。

說到棲霞喜不勝，尚書前世此山僧。引來瀑布分三處，陡辟奇峰遠一層。元老獨操風月主，群公齊獻匠心能。宮門管掃閑花者，尚有詩人王右丞〈（江寧丞王香岩有「宮階擁帚掃閑花」之句。）〉。

屈指奇觀數未窮，就中最勝是行宮。兩松收立黃門外，萬嶺橫陳紫閣東。山似人才搜更出，水如膏澤轉常通。知公不厭閑遊客，一個狂夫履獨紅〈（從官皆靴，而枚獨朱履。）〉。

同來不肯同歸去，遊味從頭再細嘗。山好全憑松色古，春回還盼水聲長。亭台分寸無虛設，物力東南幸莫忘。休怪曲終仍奏雅，打禾民正滿殘陽。

余雅不喜次韻、疊韻，而宮保寄詩嬲之，不得已再獻四章

尚書抱負何嘗展，展盡經綸在此山。一自風泉歸藻鑒，幾番畫戟帶雲還。高峰未到亭先見，古廟經秋草盡斑。同入江城將十日，吟魂猶繞翠微間。

看山立雪兩難勝，隱者真如退院僧。掃地松花堪滿掬，倚闌紅葉正千層。石從偶得時憐巧，泉竟搜來自覺能。蒙把煙雲付才子，春華終恐愧家丞。〈（公來劄云：「揮灑煙雲，固當讓諸才子。」）〉

石梁精舍望無窮，欲取長江入帝宮。四面仙雲生戶牖，六朝碑塔半西東。斜陽善寫蒼松影，春雨能教絕壑通。回首師恩與山色，霜燈不負兩宵紅。

叠韻詩如岩疊浪，寄來雅味教深嘗。山無官鼓更尤永，伴有郎君話倍長。玉輦尚遲三歲至，松雲何敢一朝忘。書中苦訂重遊約，會待梅花報曉陽。

揚州轉運盧雅雨先生招遊紅橋，集三賢祠賦詩

微雨不成雪，曉日明紅橋。轉運盧大夫，折柬相招邀。艤舟傍采陌，稅駕登煙皋。舊雨一樓滿，新霜千林消。半席迎王粲，終席來孝標。〈（王徵士藻、劉侍講星煒。）〉弘正《金蘭簿》，謝瞻雲霞交。缺面或十年，抗手竟一朝。繁星托孤月，東海彙群潮。非公扶大雅，我輩何由遭。

皇宋三賢臣，高風不可再。迢迢五百年，此事如有待。我公領平山，瓣香寸心在。懷古此山中，招隱此山外。筿簜千琅玕，道是程公園〈（午橋太史）〉。程公有遺命，舍宅為阿蘭。公改祠三賢，亭台增舊觀。既使故人慰，復使先賢安。時時攜酒人，處處憑闌干。群公且莫飲，賤子有所思。三賢在何處，一賢今在茲。

大江橫天表，南流入建康。其中有青鸞，三年不來翔。偶然乘螺舟，摳衣君子堂。朱履從而後，輕篷卷微霜。水流旗蓋影，風遞松花香。抗論至《騷》、《雅》，摩挲及圭璋。煙帆歸暮雲，紅燈迎兩旁。山高月猶小，日短情何長。強我盡一杯，為公留數行。平山有時傾，此會無時忘。

揚州對雪戲作

求官不過張伯松，求財乃學劉伯龍。酒未引人著勝地，雪先含笑語春風。問雪何所笑，笑我不固窮。秦散三千金，群士鬥未終。張湯解此意，田甲與錢通。賈生太將牢，繡衣譏賣僮。（下缺）







卷十五（己卯）


子才子歌示莊念農

子才子，頎而長，夢束筆萬枝，為桴浮大江，從此文思日汪洋。十二舉茂才，二十試明光，廿三登鄉薦，廿四貢玉堂。爾時意氣淩八表，海水未許人窺量。自期必管樂，致主必堯湯。強學佉盧字，誤書《靈寶章》，改官江南學趨蹌。一部《循吏傳》，甘苦能親嘗。至今野老淚簌簌，頗道我比他人強。投幘大笑，善刀而藏。歌《招隱》，唱《迷陽》。此中有深意，曉人難具詳。天為安排看花處，清涼山色連小倉。一住一十有一年，蕭然忘故鄉。不嗜音，不舉觴。不覽佛書，不求仙方。不知《青鳥經》幾卷，不知樗蒲齒幾行。此外風花水竹無不好，搜羅雞碑雀籙盈東箱。牽鄂君衣，聘邯鄲倡。長劍陸離，古玉丁當。藏書三萬卷，卷卷加丹黃。栽花一千枝，枝枝有色香。「六經」雖讀不全信，勘斷姬孔追微茫。眼光到處筆舌奮，書中鬼泣鬼舞三千場。北九邊，南三湘，向禽五嶽遊，賈生萬言書，平生耿耿羅心腸。一笑不中用，兩鬢含輕霜，不如自家娛樂敲宮商。駢文追六朝，散文絕三唐。不甚喜宋人，雙眸不盼兩廡旁，惟有歌詩偶取將。或吹玉女簫，綿麗聲悠揚；或披九霞帔，白雲道士裝；或提三軍行古塞，碧天秋老吹《甘涼》；或拔鯨牙敲龍角，齒牙閃爍流電光。發言要教玉皇笑，搖筆能使風雷忙。出世天馬來西極，入山麒麟下大荒。生如此人不傳後，定知此意非穹蒼。就使仲尼來東魯，大禹出西羌，必不呼子才子為今之狂。既自歌，還自贈，終不知千秋萬世後，與李杜韓蘇誰頡頏。大書一紙問蒙莊！

正月二十二日紀事

尚書公余發幽想，新歲不見詩人往。顧命材官召某來，白雲可覓人難訪。點也弦歌聲正希，聞呼身作輕鷗飛。後堂直入無絲竹，絳帳一枝紅蠟燭。初將古玉辨琳琅，繼取蟲魚別印章。吟詩風戛幽窗竹，論史秋生舌底霜。野人看書如看水，眼光到處狂言起。當仁不肯讓先生，狂狷惟聞裁小子。五歲郎君出款賓，三千弟子幾人存？重提知遇當年事，愈覺師生此日親。官鼓冬冬星欲曙，山人長揖還山去。送客燈明使者衣，回頭月照將軍樹。臨行雙贈紫羅囊，爛似天孫雲錦裳。此意明公應有在，教儂佳句好收藏。

答周幔亭《山中招友》一篇

兩山屹相向，中有兩賢居。兩賢時相招，歌呼相唱喁。一賢幔亭子，昂昂千里駒。能畫周天星，帝座通噏呼；能測長江線，胸中橫具區。執削道所記，羲農黃唐虞。苔布偏褧衣，缽冠弇棧車。筮宅賦《囚山》，清涼割一隅。一賢隱隨園，玉佩而瓊琚。掛冠十二年，栽花三千株。所居小倉巔，赤壤雜墳壚。胚胎於清涼，其氣廉以疏。兩山無兩賢，岌岌徒清虛；兩賢無兩山，兀兀空蓬廬。而今既雙得，彼此相誇譽。我負子則戴，子耕我則鋤。雪海我已足，松濤子有餘。淳於飲一石，孟公飲一盂。酒戶無大小，醉鄉有乘除。此外來諸賢，招之相與俱。徐淑工丹青，蝴蝶夢蘧蘧。黃香賦《九宮》，文史為嬉娛。王塗汝芳鄰，詩律追唐儒。蒦齋我從昆，仙履鳴雙鳧。如山聚眾峰，如水彙群湖；如樂合宮商，如蛩負曈涘。琴彈左瑟應，鷺立旁鷗趨。招友得此樂，千金抵須臾。僕乃掉頭笑，如斯而已乎？我請為《大招》，與子相揶揄。擊築招漸離，試劍招風胡。挾彈招韓嫣，采桑招羅敷。我若為天公，玉女當投壺；我若為宰相，子路執金吾；我若大勳貴，驅使霍家奴。於今皆無分，且自招其徒。不招漢灌夫，酒氣太豪粗；不招石季倫，俗物矜珊瑚；不招袁彥道，無賴喝梟盧。所招皆目前，一一與人殊。招月使升戶，招風使當壚；招葉為茵幄，招竹掃行廚。禮從野人野，穀號愚公愚。牧童牛戴牛，酒器觚不觚。若非歌纂纂，定是唱烏烏。有花皆九錫，有賦必《三都》。山對人而態活，水得主而難枯。星聞歌而欲聚，鳥結伴而鳴舒。各招所招客，各著所著書。子招我未有，我招子亦無。若比淮南王，《招隱》終何如？

隨園張燈詞

隨園一夜鬬燈光，天上星河地上忙。深訝梅花改顏色，萬枝清雪也紅粧。

金粟分行綴玉蟲，淺紅相間又深紅。隔山人唱《霓裳曲》，笑指先生住月宮。

高下樓台列錦屏，紅珠曆落水雲清。嫦娥似讓燈光佛，捧出銀盤不敢明。

熱戲俳歌《火鳳謠》，金缸銜璧影相交。引光奴逞挐雲手，遍摘春星掛樹梢。

盧仝吩咐小心風，珍重封姨護燭龍。一陣丁東鈴索響，水痕花影蕩千重。

誰倚銀屏坐首筵？三朝白髮老神仙〈（熊滌齋太史）〉。道看羊侃金花燭，此景依稀六十年。〈（太史云：年十五時舉京兆，宴宛平相公怡園。見張燈相似，今重赴鹿鳴矣。）〉

客散華堂酒未收，重教金狄守更籌。簾波聽喚青衣卷，別有名花照影遊。

紫明供奉漸婆娑，倦把青藜走絳河。笑我金蓮舊詞客，照花時少照書多。

遊仙詩

當年足下看雲生，三疊琴心道已成。誤寫上清蝌蚪字，一篇《真誥》不分明。

風引三山境寂寥，碧天吹斷水精簫。關心子晉顏如玉，身隔雲屏手亂招。

迢迢白練耿秋河，織女重來恨已多。八萬六千明月戶，不知何處認嫦娥。

相招須把碧芙蓉，海上歸來雪萬重。同住玉真清冷地，不司符籙便從容。

東海塵揚阿母家，年來勾漏少丹砂。有人手執青鸞尾，獨立蓬山掃落花。

海棠詞

春花開到海棠枝，天意來催豔體詩。誰把？山萬重雪，盡貽兒女作胭脂。

東風盡力送紅潮，人自消魂雪自飄。不信天孫織雲錦，年年都掛此花梢。

聽得流鶯向曉催，卷簾紫玉已成堆。生愁夜半成煙去，自取銀燈照幾回。

當年妃子鬥風華，浴罷華清鬢小斜。國色半酣紅玉軟，至今留影漾窗紗。

我亦曾披官錦行，昏昏春睡不分明。輸他花上金衣鳥，裹著紅雲過一生。

九錫無人奏綠章，自慚虛作紫薇郎。夢中彩筆珍珠字，擬托朝雲寄數行。

春日雜詩

千枝紅雨萬重煙，畫出詩人得意天。山上春雲如我懶，日高猶宿翠微巔。

漠漠輕陰雨後看，支筇長自倚闌干。正嫌花氣無人送，一陣東風過玉蘭。

水竹三分屋二分，滿牆薜荔古苔紋。全家雞犬分明在，世上遙看但綠雲。

清明連日雨瀟瀟，看送春痕上鵲巢。明月有情還約我，夜來相見杏花梢。

萋萋芳草遍春潭，深院無人綠更酣。何處一聲清磬響，斷峰西去有茅庵。

玻璃作鏡當雲鋪，返照春山入畫圖。自憶頭銜揣風骨，此生只合住冰壺。

鑿得雙湖似故鄉，一枝柔櫓泛春航。落花水上淩波立，還擬人看舊日妝。

風亭月榭事匆匆，園漸繁華我漸窮。半世經綸十年俸，思量都在水雲中。

袖拂孤雲理素琴，那知門外落花深。山人不飲河東酒，祇要君王賜茯苓。

銀箏低按古《涼州》，聽水聽風夜正幽。忽報樹梢燈似海，小紅歌罷盡回頭。

柴門掃雲雲不開，雲中置酒臨高台。夕陽辭我下山去，明日問渠來不來。

自把新詩寫性情，勝他絲竹譜春聲。流鶯啼罷先生唱，各有閑愁訴不清。

題曹麟書學士《天下名山圖》，即送其乞假歸里

八十七歲學士何處來？方瞳綠鬢顏如孩。意欲吞盡齊煙九點上天去，故把名山幅幅都安排。左手抱昆侖，右手拍洪厓，使我一見心驚猜。疑是誇娥之神負山至，又疑徐福之船從海回。那知朱家為兄劇孟弟，當年雞壇同歃長安街。長安李夫子（玉洲先生），宏獎諸仙才。夷門大會敦盤盛，誰執牛耳升高台？君年最長我最少，浮萍一聚風吹開。人生轉眼如夢耳，二十五年海水飛塵埃。諸賢晨星半錯落，李公白骨縈蒿萊。我亦清霜上頰久隱矣，君方長劍拄頤事玉階。平生舞刀奪槊英雄志氣小差未，惟有宋玉登山臨水之心猶未灰。潑煙墨，寫雲雷，五丁捧筆，萬靈磨崖。不必穆滿長驅八神駿，不必向平踏破雙麻鞋。只須一頁展開處，但見清都紫府眼前崱嵂而崔巍。青宮尚待桓榮駕，曼倩難戀瑤池杯。太公磻溪方坐釣，兩耳頗聞文王催。前別既已遠，後會何時偕？但問黃石公，他年滄海騎鯨去，可要圯橋進履之孺子擔簦相追陪？

題《碎琴上人集》

一代編詩史，寬收幾個僧。斯人宗獨漉〈（上人自稱獨漉先生之後。）〉，流派自南能。賣卜簾垂市，抄書佛借燈。勸將狸德隱，差免十方憎。

制府西園小修工畢，遊後賦呈宮保

山事畢棲霞，山公坐晚衙。自安三品石，小綴一庭花。丘壑憑心造，煙巒愛客誇。數拳猶未足，采到野人家。

不繫舟如舊，亭台事恰更。添廊通雨路，分竹散秋聲。石罅蒼松補，窗虛碧瓦明。公餘射雕處，楊葉與雲平。

自寫為山好，新詩賦六章。三江看雲物，四度感滄桑。水靜游魚樂，簾青夏日長。鳴鳩隔花報，春雨足新秧。

我與西園柳，蒙公種廿年。自慚頭似雪，不及樹參天。相隔才三里，賡歌每數篇。春風沂水意，舍點向誰傳？

宮保和詩

斜照映紅霞，濃陰放柳衙。山疑環幾翠，風揚隔簾花。大廈慚無補，芳園詎足誇。梁間雙燕子，不認是誰家。

亭台猶似昨，轉眼景全更。石磴含雲氣，蕉窗帶雨聲。松青鱗半老，波漲鏡初明。頗有才人意，文無一筆平。

老去詩情減，相思有和章。幽懷耽水石，農事念蠶桑。竹影回廊靜，鶯啼午夢長。栽花還意懶，幾度問新秧。

羨君生計好，高臥自年年。宦海渾無岸，桃源別有天。琴書消永日，雲物入新篇。笑我舟難繫，空留客舍傳。

杭太史堇浦寄示《嶺南集》，奉酬三十六韻

嶺海新詩至，空山老鳳鳴。焚香盥雙手，展卷到三更。蜃氣青紅色，鈞天《雅》、《頌》聲。傳經百粵地，灑翰五羊城。南斗文星避，西河講席傾。塗金尋漢塔，嗬手試端阬。樹寫黎朧義，糕題鬼子名。離宮開絳帳，化雨沃仙莖。曉夢梅花落，高談孔雀驚。三千詩弟子，六一古先生。陸賈歸裝富，庚桑屍祝成。豈徒娛暮景，真足慰交情。憶昔公車召，相將殿上行。采薇先輩引，師律丈人貞。德講資匡鼎，噓枯到禰衡。充宗冠嶽嶽，郭憲氣觥觥。夜訪蓬池月，朝騎太乙鯨。隨肩冰署冷，分手玉堂清。慷慨論封事，寬容賴聖明。白衣辭領職，短鍤許歸耕。鳥篆儂先誤，龍鱗爾更攖。三山成小謫，一樣誤前程。倭乞蕭夫子，人師馬長卿。弓衣詩繡滿，蹋臂女兒迎。近海文瀾闊，還家五兩輕。珠娘曾買否，梟博幾輸贏？五十喪無毀，三虞事未營。菰廬還薦士〈（時薦胡生來白下）〉，猿鶴豈忘盟！感舊山陽笛，藏書晏子楹。有人遊白下，幾載滯歸旌。鄉井離黃籍，江東作步兵。書來風動竹，別久柳啼鶯。以我紅顏改，知君鬢雪盈。無車難越吊，望遠但沾纓。想和軒轅律，遙吹子晉笙。蒼茫千里月，執訊代班荊。

遣興

富春嚴子陵，谷口鄭子真。亦自懶惰耳，心非有所嗔。男兒不作官，豈遂無立身！必求所以然，定知非解人。

人難作我兒，我難作人父。所以生不育，皇天不輕與。古來真才人，俎豆非兒女。諸公莫相關，我自有千古。

貨殖子貢富，甕牖原憲貧。富乃勞其力，貧則苦其身。治生貴有道，行樂貴及辰。自活苟無才，何以活生民。

荒山本無牆，梅雨復來敗。山居已十年，盜賊尚無害。灞上李將軍，未必餘威在。楚國舊令尹，或者有遺愛。

當時只望老，以便好辭官；此時只畏老，以便常尋歡。望之恰已至，畏之不能逃。始知望與畏，兩念俱徒勞。

古人吾不服，今人吾可知。惟其去人遠，執禮彌謙卑。弈棋貪有伴，降心以相從。應付吾手上，高低吾心中。

當年修隨園，過溪事營造；今年修隨園，溪內日探討。遠修跋涉遙，腹裏翻未了；近修結構易，亦復偃息好。始悟古諸侯，封國不嫌小。

《話桑麻圖》為方綺庭明府題

東漢張君遊，驅騶漁陽道。前村有桑麻，顧之欣然笑。先生綰綬時，與彼作同調。風和柘樹陰，雨晴麥隴初。捐除長官體，輕乘弇棧車。召彼野老詢，桑麻今何如。

桑者前致詞，今春葉青青。麻者前致詞，漚菅得奇贏。使君未來時，土化多未宜；使君既來後，犬足多生氂。使君不嫌醜，敢獻村中酒。山妻急係裙，牧童忙鼓缶。長跪問使君，見過唐堯否。

使君忽心動，我亦有桑麻。汝既安汝業，吾亦憶吾家。高掛烏紗冠，歸看白門花。白門有一人，種桑十年矣。半樓青溪雲，滿徑桃花水。若再欲話時，請君來洗耳。

偶題

春歸未歸雨復晴，竹西窗戶風泠泠。野薔薇喜沒人到，雪白小花開一庭。

香亭自徐州還白下將歸鄉試，作詩送之

一別須如此，全家怪汝蒼。滄桑生面目，世事感星霜。到眼園亭換，關心兒女長。阿兄難免俗，先要問歸囊。

聖主崇詩教，秋闈六韻加。今年得科第，比我更風華。五字清商脆，三條畫燭斜。相期呼小宋，追步八磚花。

去年書慰我，作叔苦無因〈（香亭和余《失子》詩云：「薄福難為叔，添丁轉惱爺。」）〉。門戶堪誰托，芸香少後塵。桂花兼子采，荊樹及時春。莫再生才女，能詩便嫁人〈（戲四妹）〉。

聞說新居勝，柴門汝未開。到時花係馬，飲處月當杯。遊子鄰翁認，高歌啼鳥猜。多增棠棣館，頭白我歸來。

悼柳

水上古柳，彎環如老龍。餘誅茅築岸，理而出之，置亭焉，顏曰「柳穀」。不逾年，柳死。

受賞非君願，相知愧我粗。建亭流水上，從此好春無。古幹寧辭伐，殘枝強欲扶。蘭成《枯樹賦》，吟罷覺心孤。

傷鶴

二鶴翱翔籬外，獵者過，以為可羹也，火槍一發而斃。

奇禍發清流，乘軒兩鶴休。火攻真下策，羽化入高秋。小瘞苔痕薄，平沙爪跡留。神仙還有劫，何處免閑愁？

諸知己詩（有序）

曹公以太牢祭喬太尉，即宣尼報德之說。阿瞞猜忍，猶知此義，況君子乎？枚少也賤，長登仕途，好我者中心藏之。今生四十四年矣，伏而不出，發有二色，所報可知。每學張步自呼負負，計不與形骸俱化者，惟有文字。仿少陵《八哀》聊誌寸心，其他或頌其生，或挽其死，見集中者，不復再見。金公恩最深，故重言之。生存者溧陽一相而已。統題之曰《諸知己詩》。

禮部侍郎浙江提學王公蘭生

予幼學典謁，觀光逐人走。試籀書九千，飲水墨一斗。奕奕王交河，許作童子郎。膠庠騎竹馬，觀者歎道旁。蟠桃花未開，春風吹已早。秋來寧不實，自愧登盤小。

兵科給事中浙江提學帥公念祖

杭州蘇司業，群士附如毛。非其所薦者，竊竊愁琴焦。帥公無先容，拔我升前茅。按劍對夜光，掘獄出毫曹。長安一為別，咸陽萬里遙。青蠅宦海飛，白骨沙場拋。可憐養瑀旂，不見賦《鷦鷯》。何當抱孤琴，塞外將魂招？〈（公為陝西布政使，竄死塞上。）〉

處士柴東昇

瀨水一奩飯，翳桑一頓餐。當時寸心足，此事千古難。我昔粵西行，助者柴先生。先生非有餘，蓮幕分杯羹。君家耕南弟，與我臭如蘭。以愛及所愛，同舟赴高安。富春江水清，洪都江月白。照我與君遊，照君與我別。如何照施恩，不能照報德？

廣西巡撫金公鉷

中丞巡粵西，大阮遊幕中。馳書招我往，一見呼終童。作奏薦之天，署年驚王公。詞科三百人，爭來趨下風。我遊蓬萊池，公歸兜率宮。愛我眉宇異，期我爵位同。語我韜略計，許我旗常功。一事不能副，兩淚何由終！（下缺）







卷十六（庚辰、辛巳）


瞻園十詠為託師健方伯作•石坡

平泉三品石，堆作一家春。不假嵯峨勢，真如蘊藉人。峰低安放穩，路曲往來頻。想見公餘暇，臨風倚角巾。

瞻園十詠為託師健方伯作•梅花塢

環植寒梅處，橫斜畫閣東。一輪明月照，滿樹白雲空。春到孤亭上，香聞大雪中。要他花掩映，新製石屏風。

瞻園十詠為託師健方伯作•平臺

老眼三朝闊，平臺四角方。因山分上下，望遠入蒼茫。得盡青天月，鋪勻碧瓦霜。謝公詩興發，獨坐詠清商。

瞻園十詠為託師健方伯作•抱石軒

一軒當石起，緊抱丈人峰。花月分窗入，煙蘿合戶封。坐憐紅日瘦，行覺綠陰濃。鳥問幽棲客，人間隔幾重？

瞻園十詠為託師健方伯作•老樹齋

〈（從前樹為屋掩，公拓出之，得舊礎，果其地也。）〉

老樹得春先，亭簷遮幾年？數椽移向後，萬綠盡當天。葉密雨聲聚，枝高日腳懸。新基即舊礎，暗合古賢緣。

瞻園十詠為託師健方伯作•北樓

北斗掛高樓，江山一望收。白雲簷外宿，清露檻前流。遠樹深藏寺，風窗易得秋。飛花雜松子，終日打簾鉤。

瞻園十詠為託師健方伯作•翼然亭

山頂翼然亭，登臨見杳冥。炊煙離瓦白，高樹出牆青。海鏡明初日，江燈落遠星。台城千萬雉，拱列似圍屏。

瞻園十詠為託師健方伯作•釣臺

春波二月平，垂釣足幽情。古石連雲瘦，疏花映竹清。萍開鱗有影，絲細水無聲。久坐不歸去，溪頭月正明。

瞻園十詠為託師健方伯作•板橋

渺渺煙波處，亭亭見板橋。橫陳如待渡，小臥欲當潮。屐齒苔痕滑，春晴水影消。杖藜扶我過，隔岸有花招。

瞻園十詠為託師健方伯作•稊生亭

〈（有古樹枯而復生。）〉

黍谷陽和轉，枯陽竟長稊。春風如隔世，去鳥復來棲。樹解輪回義〈（公有《輪回說》）〉，亭留瑞事題。知公多雨露，溝壑起烝黎。

瞻園十詠為託師健方伯作•竹深處

嫋嫋碧琅玕，虛窗八面看。搖風青欲滴，聽雨晝生寒。綠鳳迷春影，飛塵掃畫闌。恐教司竹監，難數幾多竿。

寄盧雅雨觀察

淮南聞說泛流霞，七十神仙鬢未華。千里風人齊進酒，二分明月正當花。紅橋燈影宵移艇，《白雪》春聲晝放衙。擬指平山向公祝，萬枝松當海籌加。

一江秋水隔瓊卮，遠望卿雲有所思。末座每將名士待，陳書深以古人期。松筠性在留春久，猿鶴身閑上壽遲。寄語旗亭女郎口，紅牙添唱卷中詩〈（時演《旗亭新譜》）〉。

上元前一夕訪嶽水軒不值

新年訪故人，故人飲酒去。回車戀月明，升堂且小住。蒼頭擎明燈，春盤供寒具。公然主人翁，三枝小瓊樹。聲聽雛鳳清，語協查梨趣。坐久樹無煙，歸遲草有露。仍踏野田還，梅花白前路。

題武午橋《相馬圖》

天生良馬無人相，牛羊日坐麒麟上。午橋司馬氣不平，自取銀河洗眼障。南遊滄海西蓬萊，朝朝高坐看龍媒。不將金馬門前式，劃取驪黃以外才。至今蕭蕭霜滿鬢，猶把丹青圖八駿。曾看天廄有龍無，搖手風前怕人問。我知此意常自憐，相牛相彘終天年。

題《塞上吟》贈李觀察

絳節巡宣久著名，三年遠作玉關行。身歸萬里無風色，家住中州有正聲。江上春帆桃葉軟，天山歌板《竹枝》清。如公合畫淩煙閣，蘇武台前月最明。

贈徐梅麓觀察（有序）

己未冬，枚恩假歸娶。觀察轉運揚州，招陪前輩汪殿撰應銓、葉編修長揚、唐庶常建中雪夜小集。今二十二年，賓主重逢，皓然白首，同席諸公，杳無存者。感贈一律，情見乎辭。

當年花燭撤金蓮，曾過揚州醉綺筵。明月二分歌舞地，酒人一隊玉堂仙。宮袍舊影燈邊雪，宦海流光水上煙。今日相逢倍惆悵，後生前輩各華顛。

潘宇情明府見和陶吳壁上詩，書扇相貽兼餉茶荈

黃梅風少雨氣濃，故人贈扇如贈風。扇面泥金書小楷，使我開讀心忡忡。賤子當年宰江邑，鄉巡野宿陶吳東。對佛張燈書古壁，登樓高詠驚秋蟲。十五六年爪痕在，鴻飛久矣忘行蹤。一朝安仁騎馬過，仰壁大笑遇此公。依章次韻和成律，遣人遠致深山中。山翁得詩驚且喜，滄桑萬感來填胸。恍若奉陪行野寺，前生斷夢重相逢。無官追想在官日，四旬非復三旬容。不覺三歎我年老，豈徒再拜君詩工。君知讀罷定消渴，更惠茶荈青絲籠。笑煮新泉試七碗，搖扇坐聽清涼鍾。

《呼龍耕烟圖》為錢相人觀察題

沙飛海老煙蒼蒼，一莊荒到仙人鄉。癡龍耕倦眠不醒，有人呼叱煙中忙。落花壓肩鋤在手，碧虛金骨香桃瘦。自稱天上勸農官，封章屢向雲門奏。斬罷長鯨海上行，風敖水瑟共相迎。已騎白鳳頒天語，更捉青龍喚小名。瞳神一點秋波朗，珊瑚掛盡冰絲網。兩度璿宮斷夜弦，龍堂淚滴真珠響。於今玉女導花驄，檢校仙租碧海東。好開生地栽瑤草，莫把神倉缺正供〈（公榷揚州關稅，一妾同行。）〉。管寧皂帽空山裏，號作龍頭懶無比。高蹲羊館一千年，任汝狂呼終不起。

揚州紅橋與門生劉牧皋進士兩舟相值，次日牧皋以紅橋畫冊屬題，時將需次京師

偶移雙艇過紅橋，隔水通家抗手招。小別七年人面改，相逢十月雪花飄。群仙雅會留詩冊，一客將行赴早朝。他日平山堂下酒，師生舊事更魂消。

劍

玉匣甘藏七尺身，九秋不復試霜痕。夜深尚作嗚嗚泣，為有平生未報恩。

初寒二首

久疏秋水愛斜陽，九月初寒漏漸長。夜坐不嫌人近燭，窗開忽見瓦留霜。身依燕玉堪娛老，心怯吳綿可在箱。我是家居眠未穩，天涯爭奈客思鄉。

騷人豐骨久伶俜，嗬手彈琴且暫停。秋氣中年雙鬢覺，江聲孤館一燈聽。錦衾敵雨新無力，玉酒回春舊有靈。收拾蘆簾同紙閣，負他風月在空庭。

夜立階下

半明半昧星，三點兩點雨。梧桐知秋來，葉葉自相語。

答鎮江觀察錢璵沙先生見贈

江頭舊雨作監司，江上閑雲慰夢思。一代交情車笠在，廿年離緒鬢霜知。家焚諫草終存史，身是傳人更有詩。多感瑤華重疊贈，彈琴想為遇鍾期。

雲龍蹤跡本前緣，彈指韶光最惘然。泮水記憐袁淑小〈（枚年十二，與觀察同入學。）〉，瓊林曾讓祖生先。雞壇白酒看花日，燕市紅燈掃雪天。此際思量非隔世，回頭已是過輕烟。

客秋玉尺此衡文，隔歲傳呼耳又聞。作宦有緣偏近我，渡江無主正逢君。南衙夜宴鄉音合，東海潮聲鼓角分。恰歎俸錢最多日，孟光福總讓朝雲〈（公兩悼亡，只一姬侍。）〉。

階前蘭玉有清容，小謝風華更不同。秋水半篷來隱者，金焦兩點屬明公。青山影落雙旌上，白髮痕深一笛中。從此暮雲春樹裏，吟箋容易托江鴻。

與觀察兩公子遊焦山作

平生五嶽曾坐嘯，惟有焦山慚未到。故人江口作監司，一舟送我窮其妙。遠望穹龜臥貼水，近看龍樹深藏廟。老僧長眉叉手迎，竹杖一枝作前導。道山高七十六丈，遊人足力難深造。我時氣勇逸興發，與兩公子頭屢掉。初行磴棧猶繭繭，繼引藤蘿頗稍稍。風窗紙漾江光白，鐵塔尖翻海影倒。掃雲亂踏落葉驚，攀巢直上烏鳶噪。最後孤亭蹲絕頂，人天萬象供淩暴。彎弧思與天公搏，升木何須野猱教。潮聲出海雲氣濕，日腳下水魚龍跳。自知吹墜不到地，飄搖應發溺人笑。久坐終懷杞國憂，瘦蛟舞入僧家灶。時修琳宮迎六龍，倕般奔忙藻兼鬧。三時未畢靈台功，六鑿初開混沌竅。石上磨崖字萬萬，文詞剝蝕堪憑吊。焦先姓與此山傳，臥穴無人空虎豹。周鼎摩挲偽可疑，《鶴銘》點竄心空悼。夕陽西下不忍歸，題名故把松枝拗。從山腹登從背下，如蟻走磨經堂奧。指小焦山示公子，可似從遊兩年少？慮人問我遊樂乎，預作詩章滿城報。

薛一瓢鐫銅杖字曰「銅婢」，屬予為歌

金銅仙人辭漢主，嫁與先生作婢女。先生新娶銅山歸，兩足軒軒能健舉。婢子清瘦鑠有神，不言不笑能扶人。晝則隨行夜侍側，但見金夫不有身。既不須霍光窮褲加護惜，又不慮袁紹妒妻加髡剔。只恐葛陂遇水化為龍，轉使老人愁孤立。我聞北朝元魏立正宮，先取黃金鑄後容；又聞罽賓範國寶，亦將妃面摩青銅。先生仿古作銅杖，特教婢學夫人相。借力橫行花月天，平拖不畏江湖浪。一時名士盡有歌，祝君偕老專房多。我獨讕語君應笑，頗聞銅臭喚奈何！

野寺

兩三間屋一溪水，庵久無僧佛墮幾。香灰滿地旋作風，松鼠銜幡亂搖尾。我來誤踏野葛花，驚飛蛺蝶成團起。

聽胡太史說某將軍故事

野史亭邊落日低，三朝耆舊草萋萋。忽將雙耳長江洗，來聽高袪說李齊。

虎丘同錢景凱泛酒船

五年不到闔閭城，簫鼓新添水面聲。為待虎丘山月上，四更猶放酒船行。

榜人中有踏搖娘，曾侍吾家臨汝郎。一種聲清銀字管，可憐吹散桂枝香〈（謂春圃與桂娘）〉。

霜燈悄悄夜歸遲，折得芙蓉有所思。同是人間一池水，橫塘從古泛西施。

喜文玉至

扁舟迎得柳枝娘，銀燭當筵照晚妝。仙雨著衣成酒氣，美人私語作蘭香。尊前吳發憐儂短，席上秦聲愛汝長。喜字自書三十六，剪箋擬學鬱林王。

再贈文玉

霜林紅葉好陽春，邂逅橫塘賦《洛神》。久已盧家傳少婦，況兼蘇小是鄉親〈（玉為盧氏出姬，杭州人。）〉。嬌鶯喘細將沉漏，軟雪魂消乍抱身。遮莫摩登花未散，又分惆悵與詩人。

過繡谷園弔主人蔣升枚

十年前叩草堂靈，曾共瓊枝坐此廳。叔寶風神臨水照，阿戎才語隔花聽。紅蘭春早香先盡，繡穀秋深客再經。索取茂陵遺稿讀，霜燈涼月淚熒熒。

書樓尚在蕭郎遠，師曠重來子晉仙。小閣塵凝常坐榻，青箱魚蠹舊吟箋。虛叨席上稱前輩，偏向人間哭少年。似此曇花眼邊過，老夫爭忍不華顛！

秋夜訪塗長卿不值，見其二子

中散園林夜色深，阮公著屐來相尋。月華照樹烏鵲笑，十八年前人又到。主人不在兩郎迎，兩郎當年都未生。出門大笑問兩郎，當年何處作迷藏？

一卷

一卷書開引睡遲，洞房屢問夜何其。高堂憐惜小妻惱，垂老還如上學時。

夜坐

飄飄風雪夜缸凝，肅肅蕭齋硯有冰。落筆動為千古計，知心惟有一窗燈。衰翁獨坐寒梅伴，空谷高歌凍雀應。不是子雲甘寂寞，人間誰是得霜鷹！

除夕望山尚書賜荷囊、胡餅、鹿肉，戲謝四絕句

風景蕭蕭歲又更，梅花門外馬蹄聲。師恩更比春光早，捧得金盤落照明。

謝玄雅愛羅囊佩，束絜高吟《胡餅歌》。不賜羔羊賜麋鹿，憐儂一片野心多。

屠蘇未進先生饌，椒酒先頒弟子行。好似歲終飛瑞雪，定飄幾點到荒莊。

尚書得韻便傳箋，倚馬才高不讓先。今日教公輸一著，新詩和到是明年。

答香亭（並序）

揚州遇香亭，聯袂數日，送往彭城。餘亦東下姑蘇，畢臘始返。香亭書來道有山左之行，兼問尋春芳訊，寄詩奉曉。

萍水揚州遇阿連，已逢重別倍淒然。絕無骨肉吾將老，怕有分離汝最賢。荊樹心孤花合並，雁行力薄影仍偏。東關極目征車遠，腸斷隋堤欲雪天。

胡威相約赴山東，難免劉安唱《惱公》〈（妹夫胡書巢招香亭往山東，舊主人劉太守不悅。）〉。身重親朋爭側席，路遙兄弟更飄蓬。蕭齋侍疾情難忘，江館評花榻暫同。知否夢回薑被冷，旅人幽咽一燈紅〈（弟別後，予始有異鄉之感，終夕不寐。）〉。

輕帆悔向闔閭城，不載春歸負此行。楚客風懷非昔日，吳宮花草竟虛名。思量種玉田須好，鄭重珍珠斛敢輕？就使書香少人續，孔明終望伯松生。

春晴

今歲天公太有情，一冬無雪又春晴。紅梅但覺飛香久，綠草何曾借雨生！雙燕翅如迎曉日，百花心更望清明。風光似此須行樂，莫管頭顱白幾莖。

送望山尚書入都

新歲春晴減薄寒，尚書應詔赴長安。三江父老攀轅送，一路桃花信馬看。嫁女妝奩添後乘，憂民豐采重朝端。君王若問棲霞事，定奏山門水要寬〈（山門外新開一湖）〉。

大婚典禮重青宮，恭值慈寧祝華嵩。高啟門楣迎貴婿，驚聞天語喚親翁。均調玉燭資蕭相，鎮撫金河仗竇融。兩事難兼須引例，張溫在外領三公。

蔗漿真覺老逾甘，鄧禹生兒滿十三。行禮好同新命婦〈（公妾張氏封一品夫人）〉，懷人難忘舊江南。西清應制頻簪筆，紫禁承恩許駕驂。倘奉宸遊陪御輦，上林花雨正紅酣。

送行只剩袁絲在，老唱驪歌十幾年。金屋人封馳賀啟，橫塘舟泊鬥吟箋。春雖小別花終戀，莊自長荒主倍憐。一語後堂公記問：有無雜佩賜彭宣〈（公愛枚賀啟，許賜雜佩。）〉？。

佳兒歌為李竹溪同年作

李氏有佳兒，稱名自呼燧。豐頰頭嶔崎，通眉質穠粹。客秋來隨園，勝衣才七歲。其時壽萱堂，稱觴集朋輩。兒來虱其間，隅坐聽鼓吹。客密一身藏，心靈兩眼銳。不受乳母詔，寒暄吐詞媚；不並先生行，從容就賓位。能習《少儀》篇，尊壺面其鼻；能辨琅琊稻，辟咡便長跪。（下缺）







卷十七（壬午、癸未）


元日

將老戀韶光，當春重元日。晨興整冠裳，焚香坐密室。黃梅香尚幽，白雪清未畢。念此良辰晴，敷天齊道吉。觸景如逢新，懷舊若有失。逝者幾何年？公然四十七。久辭待漏霜，空對書雲筆。履端人未來，筮日吾始出。珍重此寸陰，不覺搖兩膝。吟成今年詩，開卷此其一。

題王少林《北征集》

江左烏衣客，河梁白馬行。采花金穀樹，聽雨洛陽城。古跡歸遊子，中州得正聲。遙知年少目，不讓賈生名。

愛汝新詩好，傷予舊雨寒。阿戎如此秀，大阮不同看。風斷山陽笛，花開謝氏蘭。憐才兼憶昔，掩卷淚闌干〈（傷孟亭先生）〉。

棟在中席上贈樹齋、雨林兩公子

與君未見已相思，況復雙攀玉樹枝。外戚恩榮同扈駕，建安兄弟各能詩。西園水暖班荊早，東郭燈紅散酒遲。難得雲龍征逐處，江南三月落花時。

吳歌宛轉管弦聞，綺席同陪棟使君。白羽扇涼詞客寫，紫羅囊好雪兒分。偶來天上春將去，並坐花間鳥戀群。我欲吹簫招子晉，遠陪雙鳳入青雲。

題樹齋《贈別胡郎》詩後

聽唱《驪歌》別阿儂，搖鞭無奈管弦終。桃花昨夜相思淚，背著春山獨自紅。

花滿春堤月滿鞍，紅兒相送小長幹。老夫萬種風懷淡，只覺人間別最難。

魚門極愛萬柘坡遺集，余讀之，中有《與袁子才聽雨》之作，愴然感舊，為題一詩

偶翻亡友《欒於集》，中有同吟我姓名。二十年前春雨夜，九重天外化人城。雲敖品逸宮商冷，鸚鵡才高福分清。難得心香最供奉，未曾傾蓋一程生。

贈陸、鮑兩秀才

人間竟有雙珠樹，天瑞真同五色雲。惆悵貞元老朝士，風懷棖觸少年群。

名士翩翩半渡江，清才若個最心降？侍中風貌南朝重，何偃長明是一雙。

題陳梅岑詩卷

元郎秋夕清都夜，都是吟成十六時。似爾一編清似雪，論年還更小微之。

試罷籀書九千字，更聞成誦《十三經》。對君不敢低頭看，恐是瑤光第六星。

寄樹齋、雨林

恨事如流水，都來三月中。人間送公子，天上別春風。班馬數聲響，落花滿地紅。所思人不見，燈影小樓空。

擁髻吳兒舞，題襟楚客狂。才當歡笑處，已是別離場。扈蹕程應緩，懷人夢可忙？知君射飛鳥，不忍向南望。

後會寧無日，前期未可知。心如一輪月，光照兩瓊枝。羽便宜通劄，官閑好寄詩。年年東海水，流不盡相思。

與師健中丞相見宮門，別後卻寄

投簪久不到丹墀，為訪皋夔立片時。握手教同中貴坐，低聲私詠見懷詩。老臣身健龍顏喜，元首恩深雀弁知〈（公新賜孔雀翎）〉。未敢掃門非我懶，眷隆多半下朝遲。

酒友歌

與程荊南同遊惠山，飲惠泉酒大醉。荊南作《泉酒行》笑餘，余作《酒友》歌轉笑荊南。

隨園先生枉生口，能食能言不能酒。獨醒人間四十年，天降酒星為酒友。酒友酒友程荊南，酒車騰酌日再三。糟漿之氣衝鼻起，百步之外人先酣。與餘同下蘇州道，一月忘修杜康廟。望見前村賣酒旗，口雖不語心先笑。惠山泉碧酒材良，賜汝一壺恩渴羌。君言主人不先客不舉，強餘嗑嗑醮半觴。頃刻玉山頹不住，頭若崩雲眼墜霧。無福能交顧建康，有心欲殺孫主簿。還君漉酒巾，封君酒藏吏。君量大如取兗州，我量小如守欹器。豈徒割席拒華歆，將縛衣冠射蔣濟。

偶作

晴太溫和雨太涼，江南春事費商量。楊花不倚東風勢，怎好漫天獨自狂！

題蔣申吉《蘇州竹枝詞》

百首新詩紀土風，風光寫盡一年中。分明小坐橫塘雨，吳語零星聽阿戎。

廿載通家話最長，白頭相見感滄柔。能言慶曆升平事，端賴屯田墨數行。

楓橋有懷

枕上釵痕暈未消，水邊蘭槳送歸潮。雪花點盡楓橋路，中有情人憶昨宵。

昨宵霜重錦衾寒，左臂隨郎枕未安。時與阿侯爭阿母，沒分身處教卿難。

五月五日竹嶼山房即事

五月五日橫塘槎，欲泊不泊詩人家。詩人愛客不見客，尋客似尋菖蒲花。一行名紙來相請，主人先在歌場等。迎得開元鶴發翁，紅兒都把花冠整。就中飛燕尤輕盈，與餘相識如有情。調笙舊按鶤弦譜，橫笛新翻《水調》聲。滿堂詞客齊招手，清盧所矚君知否？留得當場壓隊花，那愁似海東家酒。親挽嚴妝坐綺筵，冠纓欲掛倍纏綿。詩境重開鋪錦地，春心欲鬥水嬉天。曲終送客高樓宿，樓上垂楊晚煙綠。竹響才消歌吹音，夢回還照金花燭。明朝搖櫓泛餘杭，曳雪牽雲別陸郎〈（調璞堂）〉。彈指人生能有幾，客中如此作端陽！

舟近錢塘望西湖山色，因感舊遊

久客還鄉夜不眠，望鄉長自立帆前。一痕山送西湖色，萬種情深故國天。舊宅蕭條傷往事，此身生長記華年。遙青已接還遮住，可是蘇堤幾點煙？

隴上作

掃墓先為別墓愁，此來又隔幾經秋？每思故國期還趙，忍向重泉說報劉。華表風前烏繞樹，紙灰煙裏客回頭。懷中繈抱今斑白，地下相看也淚流。

冷泉亭遲荊南不至，題石上而歸

飛鳥暮歸山色裏，懷人心斷水聲中。君如來取春泉飲，定有相思味不同。

孤山范公祠是少時肄業之所，重過有作

舊遊真個似前生，水榭風廊到眼驚。滿樹黃鸝應識我，當年聽過讀書聲。

曾擒蟋蟀傍西牆，曾捉楊花過野塘。今日教儂理前事，不知何故沒心腸。

物換星移三十秋，輕塵短夢水西流。道人不是無尋處，山上萋萋土一丘。

斜陽不改舊山門，堤柳依然對酒尊。只有西湖比前冷，照人頭發作霜痕。

韜光寺

左旋竹色繞，右折竹徑昏。萬竹綠成海，一峰青當門。我來逢日暮，石磴滋苔紋。微覺暗泉響，不見銀河奔。誰知鳴竹腹，百道相糾紛。九天落珠璣，僧廚瓦上聞。小憩金蓮池，寒玉浮氤氳。湖光窮目力，海影搖窗痕。誓畢向平願，來陪金仙群。同持碧鸞尾，日掃青天雲。

湖心亭登台望月，同程、錢兩秀才作

湖心更深春月朗，一亭如雲飄水上。水精宮有三人來，同踏空濛神惝慌。鮫綃萬重煙裹樹，竹笛一聲漁動槳。亭旁露台高百尺，雕欄上接廣寒廣。登台欲捧爛銀盤，白榆曆曆指諸掌。月如開戶光無邊，星豈叛天去成黨。九州地缺琉璃補，半夜潮生篷櫓響。疑乘紙鳶身欲飛，怕觸銀河頭不仰。此時高唱《升天行》，衣裳飄飄作雲想。但見萬川印為一，那信人天還有兩。仙乎仙乎如相招，風車一下吾其往！

龍井

龍厭西湖喧，別選藏珠宅。澄泓一井泉，搖漾半天碧。葉墮鳥銜去，魚行人不隔。時方迎六龍，崖磴加開闢。穿竇浚靈源，爬沙出奇石。瀑布九天來，散作千處白。噴珠隕雜花，灑面亂飛雪。傾耳聲洋洋，琮琤碎環璧。台高石柱寒，松古蒼煙積。試茗人忘歸，水明天不夕。

飛來峰

奇山虛空飛，落地偶然借。愛此西湖佳，不歸成久假。我來入洞行，低頭甘出胯。濯濯蓮花垂，隱隱哀湍瀉。魔降獅吼伏，甲蛻龍戰罷。陰崖飛蝙蝠，丹梯聳雲架。疑是誇娥移，左股痕未化；又疑巨靈擘，仙掌分太華。容卿數百人，空洞殊可訝。毛發漸淅灑，方午已疑夜。萬古不見日，四時寧有夏？隙小初漏天，雲生又補罅。前穴風雨聲，再探心已怕。

玉泉觀魚

玉泉何澄清，銀河移在地。戢戢萬魚頭，空行渺無際。紅鱗金陸離，白小影搖曳。窺客若有情，銜花儼相戲。池間荇藻長，風定水煙細。可惜夕陽沉，鍾聲雲外至。春山生睡容，遊客有歸意。回首波聲微，淡月僧門閉。

岳武穆墓

岳王墳上鳥聲悲，半是黃鸝半子規。鐵像至今長跪月，金牌當日早班師。清宮客少王思禮，前進兵輸來護兒。公本純臣無底恨，可憐慈聖茹齋時。

阿奴

阿奴碌碌竟何之，如此江山兩鬢絲。過去雄心消易盡，送來老字例難辭。尊前春到花能覺，身後名傳鬼不知。寄語人間行樂者，信陵公子是吾師。

九月十九夜

漏轉三更萬籟空，霜華滿地樹搖風。老鴟窺戶幹笑去，中有一燈坐一翁。

望山公嫌枚蹤跡太疏，賦詩言志

不是師門意懶行，尚書應諒草茅情。聽來官鼓心終怯，換到朝靴足便驚。老眼書銜愁小字，詩人得寵怕虛名。閑時每看青天月，長恐孤雲累太清。

向平婚嫁事匆匆，今歲光陰道路中。一字不曾忘訓誨，終年只當坐春風。月臨秋水增顏色，松抱青山托始終。若戀荒莊栽小草，頻來敢負蠟花紅！

送潘宇情宰贛榆

潘郎頭白賦彈冠，珂馬蕭蕭臘月寒。捧檄莫嫌行路遠，栽桑好作種花看。郡分東海風煙古，地過黃河氣象寬。此去陰平吾舊治，遺民可有問袁安？

錢東麓少司農典試江南，其尊人香樹尚書來看榜發

令子衡文地，尚書弭節臨。雲山懷舊曆，桃李認新陰。代畢趨庭事，兼催赴闕心。聖明如有問，老健是恩深國瑞兼家慶，如公古所難。龍門高膝下，鳩杖重朝端。秩膳官支俸，天書帝問安。門生都隔代，羅列當孫看。

聞香亭舉京兆

喜鵲清晨噪屋端，驚聞捷報自長安。姓名豈有傳抄誤，科第從來後起難〈（先閱題名紙，「樹」字上誤多一「心」字）〉。玉樹新陰秋爛漫，花磚舊影日高寒。阿兄宮錦多年忘，今夕開箱帶笑看。

銀袍鵠立曉風清，定有人呼小宋名。遲我十科成後輩，多君一戰振家聲。花開荊樹遙分氣，雁到青雲不讓行。只恐煙羅騰冷笑，叔疑子弟又為卿。

送魚門舍人入都

省郎簪筆侍彤闈，彩躭乘風向北飛。深喜故人從此貴，恰憐知己自今稀。長卿家破官才得，翁子才高願豈違？忍住頭顱未成雪，聖明時際莫言歸。

雲龍蹤跡記前因，海內論交子最親。山館夜涼分聽雨，水窗花落共傷春。聯床尚作同遊夢，上馬頻驚欲去身。此後蕭齋風月冷，再懸陳榻恐無人。

幽燕此去路迢遙，往日鴻泥跡未消。判事莫談溫室樹，遷官穩戴侍中貂。十行漢詔揮新墨，一卷唐詩補早朝。想見上林煙柳外，季良長鬛影飄蕭〈（舍人多髯）〉。

中年容易動深情，況唱《驪歌》與客聽。折柳路從江上盡，斷腸人對暮天青。霜鴻羽健秋千里，桐樹心孤月一庭。妻子不知緣底事，臉邊來問淚星星。

題蘇州太守孔南溪壁上

白下閑雲吳下過，偶來燕寢脫煙蓑。十科進士同年少，三守名邦異政多。明月上窗花送影，涼風穿樹酒生波。好將魯國孤裘誦，付與金閶士女歌。

舟中作三韻詩四首

昨日逆風打船頭，舟人背纜如背牛。今日順風送船尾，布帆一日行千里。昨日非拙今非賢，艙中有人笑向天。

良馬晝行夜不行，櫓聲日夜無留停。居家避客門常閉，舟中開門客不至。人生三萬六千場，惟有舟中日最長。

前年尋春春不得，枉住蘇州嚼冰雪。今年尋春春更杳，美人如雲隔仙島。造化小兒笑未終，除卻此事難惱公。

東家鴟梟鳴可怪，欲殺無刀心不快。西家狐狸蹲上屋，欲射無弓心不樂。老僧枯坐發愁歎，不見容易不聞難。

哭座主留松裔少宰

十年前別淚先彈，原恐衰年再見難。幾度信來傳老病，恰欣人到說平安。今朝絳帳真零落，他日黃壚更渺漫。白髮彭宣想廬墓，玄堂當作後堂看。

哭徐芷亭方伯

萬里黔關二品身，一行遺表泣孤臣。老懷怕數同年客，天意先亡古道人。花下馬蹄留舊跡，水邊楊柳換新春。相思曾有詩千字，不及傳箋倍愴神。

癸未元日

歲首百事忘，天晴萬花喜。元日如今年，人生能有幾？隨眾披新衣，澄懷觀妙理。阿母扶上堂，同拜尚有姊。女兒各倩妝，嬌甚不成禮。四鄰爆竹聲，中旦猶未已。傅坐伺過客，來者亦數起。喜界編年詩，怯增坐席齒。吾生自有涯，節序何時止？欲作迎春行，先從探梅始〈（唐人元旦飲客號曰「傅坐」。見《緯略》。）〉。

新正四日望山尚書召飲，四鼓方歸，次日將此夕言論賦詩呈覽

正月四日春風新，尚書折簡招幽人。幽人家住雲深處，白雲帶入朱門去。燕寢凝香靜不嘩，香梅開遍後堂花。為憐盧植傳經學，特領彭宣拜絳紗。侍兒手卷流蘇帳，夫人出見東廂上。身受金閨曠代恩，果然玉立天人樣。天家頒到御廚珍，仙鹿黃羊味絕倫。一餐得飽先生饌，余瀝還沾聖主春。醉步西園待新月，飛花爭繞郎君筆。（下缺）







卷十八（甲申）


小僕琴書事我有年，今年贖券去，跪辭淚下。作詩送之

都兒灑淚別陽城，來是垂髫去長成。人好才能八年住，春歸那忍一朝行！交還鎖鑰知誰托？欲掃樓台誤喚名。總為香山居士老，楊枝駱馬倍關情。

代琴書答

畫梁春燕去猶悲，況是奴星別主時。灑掃應教新隸學，性情惟有舊人知。書防起蠹勤翻頁，花為宜瓶巧折枝。交代兒家諸夥伴，婆娑莫怪出門遲〈（一作「神爵三年買奴券，袖中擎出淚如絲」）〉。

題沈秀君《抱書圖》

東陽有哲人，著書盈其屋。不鑿楹下藏，但付子孫讀。其子亦老矣，抱書如抱翁。一刻不相離，與之偕西東。酒闌客散時，讀之聲嗈嗈。

丙辰《徵士錄》，我最居紙尾。曾與著書人，召試明光裏。忽忽三十年，書存人已亡。倘非兒抱持，雷電早取將。我有書無兒，披圖淚沾裳。

寄魚門舍人一百韻

良友經年別，空山有客悲。為憐新歲月，轉憶舊交期。袁粲通門日，程生傾蓋時。長淮清口驛，古廟水仙祠。令尹猶青鬢，司空已美髭。笑言何晏晏，風貌頗偲偲。態愛張長史，才憐江總持。潼陽儂綰綬，湖嘴爾乘騅。路過頻投宿，官閑輒枉綏。襟懷似膠漆，交好及壎箎。令弟璠璵器，賢兄虎豹姿。稱觴分筮日，折柳定連枝。雜珮同摩弄，卮言互詆其。相看顏沃若，屢忘夜何其。經紀勞滕叔，資糧托趙熹。海疆為政滿，琴鶴向南移。來下陳蕃榻，同看街彈碑。評量《循吏傳》，傾倒《落花詞》。臥疾煩秤藥，行藏代揲蓍。愛人真以德，好爵不教縻〈（予戊辰引疾，舍人勸之。）〉}。此際先生富，豪名萬口推。丁年羅寶墨，甲貨擅鹽池。膻行賓朋集，虹霓鼻息吹。無交猶縞蒐，未病已參蓍。鄴架郎嬛物，淹中稷下兒。搜羅窮亥豕，排列滿罘罳。漸見銅山削，遙聞粟廩卑。奔秦無晉盜，殲遂有齊師。張博空餘債，相如竟少資。豐貂都解庫，素履欲騎危。拔宅才終訟，含英詎療饑？窮通奴僕換，肥瘦弟兄離。老妾捐釵珥，嬌妻爨扊扅。誰知遭索莫，不是累遊嬉。生性原通脫，為儒好布施。行仁朝煦煦，履義暮跂跂。北上蘇秦轍，南征子重麾。噓枯鄰潤澤，溫卷禮委蛇。守藏頭須竄，持錢石氏欺。牢盆他手寄，釐錄此身疲。兩度鸞膠續，三年帶下醫。杏殤兒女累，楊楯友朋貽。河決流難塞，門開閉已遲。代人權子母，先自罄銖錙。朱慮船無底，歸墟水不支。八廚名太重，六虱病難治。且喜貧雖極，斯人總未知。九流談袞袞，百氏校孜孜。杵硯心成臼，焚膏日下帷。勤同夏侯勝，勇甚狄虒彌。七穆三桓問，千門萬戶疑。搖唇珠貫串，隸事錦參差。高可箋星象，低能畫地維。吟成銅缽待，賦罷曉鍾催。瞿所詢方朔，籥於辨斛斯。苦心神自鑒，為善福終隨。風順旃檀馥，文高黼黻宜。乘輿南駐蹕，多士例陳詩。獨上《金天頌》，頻頷聖主頤。御屏標第一，海內賀相馳。覆試端門左，排班白玉墀。盈庭看舉首，斂步習朝儀。洗盡科名恨，欣沾雨露滋。髯飄長似戟，冠大稱如箕。薇省清嚴地，冰廳誥命司。聽人呼小鳳，頃刻駕文螭。連歲來江左，偏予接履綦。春深煙滿樹，秋老菊侵籬。大會夷門客，高傾河朔卮。燈光奪明月，花影動玻璃。眾裏談尤密，更深枕尚欹。四愁分解脫，三樂共淋漓。犬熟先銜帶，僮馴慢捧匜。書探邊氏腹，酒習沈家脾。為看泥金榜，先傾白接祼。聞君上鼇背，勝我拔蜂旗。腸斷驪歌唱，年俱馬齒衰。班荊情宛轉，握手淚紛披。已向棲霞送，還從邗上追。淒淒同下拜，恨恨兩難辭。嗣後三山叟，真同一足夔。漆園仙蝶化，羊館老龍癡。君子雖安雅，何人共振奇！皇皇喪家狗，霍霍失鷹師。小減樓台費，長甘水竹怡。巾車走吳會，蘭槳泛鴟夷。女嫁新孀矣，兒生且聽之〈（時兩姬懷孕）〉。高堂猶健在，萬事等閑窺。想見彈冠客，公然向日葵。鳴珂趨殿陛，待漏喚僮廝。櫪馬初銜轡，雄雞豈憚犧！將無迷廣樂，孰與辨澠淄？王意撢人述，民情計相谘。遭逢雖偶爾，公輔定從茲。白下常西笑，長安似弈棋。鱗鴻探信息，金玉憶須眉。史局班彪入〈（聞纂修《通鑒》）〉，除書常袞為。勉旃犀禿角，永見豹留皮。吏隱鴻溝劃，人天萬里思。堪消一千字，舍子更貽誰？

苦囑

苦囑司閽叟，柴門莫漫開。有時推不去，一陣野鷗來。

題永竹岩《雙美讀書圖》

侍兒兩個女相如，管領牙簽逐蠹魚。供得年華消得恨，美人顏色古人書。

哭柴耕南

君家行之侄，交我方垂髫。因之得見君，如漆初投膠。君年過三旬，玉骨森清標。爛爛岩下電，溫溫席上瑤。我來才十八，墜地虎子驕。意氣欲摩天，落筆尤嘐嘐。樹無大根本，水有狂波濤。豎旗不書降，逢戰必欲鏖。武林老名宿，憎其年少佻。飛言如雨攻，赤舌將城燒。君唶曰否否，此子終淩霄。孤山梅花榻，西泠楊柳橋。為渴置茗具，為饑設臐膮。賢兄洪都來，卓犖人中豪。以愛及所愛，握手如同胞。我時賦《西征》，寒冬無敝貂。賢兄資我行，長江為買舠。釣台攜手登，滕閣同車遨。或聯韓孟韻，或賭舍人梟。高安官署中，諧語窮昏朝。此時燈燭光，至今如隔宵。贈我赤側金，才得揚征鑣。桂林金中丞，專章薦封敖。從此走長安，奮翮登金鼇。改戴惠文冠，鳴騶行江皋。君來助相理，除苛更解嬈。以我所贈資，卻買吳娃嬌。亡何棄之去，南觀湘江潮。餘亦賦遂初，小隱歸山椒。從此隔東西，芳訊久寂寥。丙子冬十月，忽寄書相招。代持戔戔帛，勸麾孑孑旄。餘方奉老母，五斗難折腰。奚能擁皋比，遠走楚粵郊。此事竟掉磬，此心猶鬱陶。忽聞恒化去，同人先號咷。未知返櫬無，何處掩蓬蒿；未知有兒否，誰為守宗祧？因之感我懷，掄指自抑搔。四十九年中，何者常忉忉？蒼生君相在，久已心中拋。文章身後名，於我浮雲飄。惟有數知己，恩深淚難消。傾蓋猶繾綣，矧乃弱冠交。問我推解情，已慚範叔袍；問我死生諾，又慚左伯桃。來生為兄弟，此權非我操。泉路盡交期，此說終虛要。惟有托豪素，長歌一慟號。梗概略抒寫，風雨聲刁騷。

二月初八日生一女

墜地無人賀，遙知瓦在床。為誰添健婦，懶去報高堂。妄想能招弟，佯歡且慰娘。江幹好黃竹，打慣女兒箱。

左家詩料好，伯道老懷嗟。味似餐雞肋，情疑中副車。湔裙製文葆，筼面趁桃花。嫁恐非吾事，驚心兩鬢華。

刀

出匣一條水，寒光射眼來。非關報仇事，生就殺人才。斜月當空冷，秋蓮帶雪開。他年用君處，含笑請君猜。

筆

上手得風雲，花生處處新。天交三寸管，命作一朝人。非箭常穿劄，如仙不染塵。思量與君絕，終要等麒麟。

寓目即書

禾熟頭低麥熟昂，冬天雨暖夏天涼。蜘蛛網小如錢許，也展經綸據一方。

海棠下作

神女儼成行，蕭齋兩海棠。吹紅風亦軟，驚豔鳥先狂。置鏡傳嬌影，張燈助晚妝。料應香不得，業已斷人腸。

國色天原寵，東風盡力開。仙雲如海立，紅雨作潮來。消受難為福，形容苦費才。遙知花命婦，魂尚赴瑤台。

贈楊將軍（名崑）

作虎須成斑，不戰難名將。國家承平百餘年，淩煙有閣無人上。楊公儒者今韋皋，起家西蜀征南苗。橫披囊瓦三千甲，斫折孤延十五刀。金川碉樓與天接，鳥飛不上猿猴絕。將軍目作蒼鷹視，騰身直上疾如矢。一甄兩甄鼓不止，雲梯隊隊銜其尾。三軍齊唱《肉飛仙》，半夜昆侖關奪矣。當空炮石雲雷奔，將軍見敵不見身。偶中金創色愈怒，殺賊遙看紅一路。捷書馳報甘泉宮，玉旨傳宣賞戰功。諸將喧爭公獨暇，閉口無聲大樹下。於今專閫來江南，雅歌投壺斜插簪。平生鏖極皋蘭事，酒罷微聞說二三。梅花開時山月明，手彈瑤琴招我聽。瀟湘雲水清商老，仿佛沙場金鼓聲。

偶成

有寄心常靜，無求味最長。兒童擒柳絮，不得也何妨。

喜懷慶太守沈省堂過訪

故人久別忽相見，一笑道從天上來。驚指鬢霜幾時有，喜逢紅藥當庭開。二千石官車騎盛，三十年事風輪催。我欲班荊學聲子，泣下數行腸九回。

記否參軍作馬曹，憐才學士有枚皋。旁妻酒勸西賓醉，遊子床聯夜月高。轉眼山陽聽玉笛，至今燈影憶宮袍。與君貧賤叨恩處，同欠喬公一太牢〈（謂春台學士）〉。

太行山色一官收，怪底新詩詠未休。立馬身當河內水〈（黃河決堰，公立水中三日。）〉，紀恩碑滿《晉陽秋》。相招小住聽黃鳥，幾個同年剩白頭。寄語南衙姚散騎，故人為我好勾留〈（公寓姚觀察署）〉。

偶作

一編書卷送華年，吟禿眉毫孟浩然。春水有時流舍下，雲山難得在尊前。青苔地濕連陰日，白蒐衣涼細雨天。自覺心中無底事，且憑人喚作神仙。

燈舞歌

丁丁暖漏春無風，華堂地裹氍毹紅。清絲流管聲漸緊，催起明月來當空。仙伶一群貌如雪，霞帔風鬟紅錦襪。裙下疑生五色雲，手中能把星辰活。一燈初出飄紅香，玉女微笑流電光。兩燈交竿相擊撞，釵影珠光共升降。千燈銜尾如雲流，陸渾山火勢不休。黃金鳧鬥水銀海，萬斛螢飛大業秋。斜穿側疊重起勢，太乙青藜作遊戲。長袖風回卷落霞，霓裳鵠立排成字。映來酒浪臉邊紅，照出歌塵梁上細。一聲清磬將終曲，燭龍隊隊銜珠伏。滿堂賓客眼生花，三日煙虹光繞屋。主人索我《燈舞詞》，我方惆悵有所思。當年卻扇催妝日，正撤金蓮歸第時。

望山尚書以七十生辰作相，仍督兩江，奉賀四首

久遲枚卜識君恩，留與先生慶七旬。調鼎人來雙鳳闕，稱觴花滿一家春。韋平兩世黃扉業，伊呂三朝白髮身。同是祝公無量壽，自天傳下語才真。

紫禁城頭駐玉車，青宮深處女兒家。萬釘寶帶天邊賜，十部笙歌宅裏嘩。北面公侯爭把盞，東床帝子替簪花。休誇與佛同生日，轉恐光榮佛尚差〈（公生日四月八日）〉。

生與南邦最有緣，四回江上月重圓。兒童竹馬頭成雪，官舍甘棠樹拂天。聽說相公還借寇，喜教士女更留仙。齊聲擬向君王奏，一個蒼生乞一年。

三公在外學張溫，詩讖真如弟子言。新築沙堤迎使節，剛調梅雨到江村。西清趨侍身雖遠〈（故事：宰相上任仍至翰林衙門。枚愧不獲躬逢。）〉}，東閣常登客亦尊。欣染名山一枝筆，他年還紀杖朝恩。

董暢庵《守硯圖》

先生守硯當守錢，手持片石山溪邊。松風吹衫雨絕天，濯以清露飲以泉。摩挲不釋相愛憐，劇於十五真嬋娟。口稱南渡吾宗傳，隃麋膏沃生雲煙。非徒啟後兼承先，我更一言君囅然。人生何物堪纏綿？親如妻子良如田，東西南北難周旋。惟有囊中石一拳，死前不作離別緣。舟車水陸行坐眠，隨身到處無相捐。心所沉慮將渠研，口所不言仗彼宣。我發白矣汝獨玄，紫雲容貌常華鮮，守之作殉非恩偏。先生大笑手拍肩，能得我意君其仙！速付圖畫征詩篇，更願此身如石堅。藏墨足支三十年，染盡巴東九萬箋。

苔

白日不到處，青春恰自來。苔花如米小，也學牡丹開。

送省堂南歸

愁君有歸心，喜君無歸日。忽然君來辭，歸日又已決。憶昔與君交，垂髫雙白絜；今日與君會，頭顱鬥霜雪。其中三十年，竟成一世別。逝者已如斯，來者更難說。冉冉五十翁，茫茫東西轍。一鳥不停飛，一鳥永戢翼。升沉既已殊，雲泥空相憶。倘再如前期，人生非金石。

糧儲姚觀察，君家中表親。與僕少相狎，春秋同丙申。皇帝戊午科，三人充國賓。君官始於晉，予隱歸自秦。思廉爵最貴，驄馬長安春。吏隱既以隔，芳訊少通聞。忽然金陵風，吹聚雲龍影。南衙方開樽，西山又煮茗。班荊言未終，玩月燭重秉。如彼三珠樹，斷枝復交梗。又如三分國，鼎足竟合並。深情荷花知，高談仙鶴領。良會非偶然，誰能向天請？前生香火緣，毋乃有公等。

仕宦六百石，已足稱雄豪。況乃五馬驅，深院蝶愈嬌〈（公昔《寄內》詩云：「深院蝶嬌無語坐。」）〉。從前龔黃績，遠布趙魏郊；於今安石起，甘雨慰良苗。僕也抱區區，禱祀相招要。願君仕勿遠，祝君官勿高。仕遠與我隔，思君空鬱陶；官高與民隔，難以施恩膏。安得大江南，看君麾旌旄？我老當扶杖，來聽《甘澤謠》。

從來故人酒，不及石尤風。風能留人行，酒但澆顏紅。君昨寄書來，暑退吾將去。我乃祝西風，緩到留君住。果然秋陽增，行期屢改卜。家家祖餞君，日日同征逐。炎涼天所司，為我猶宛轉。車輪君所推，如何行竟遠。小住復小住，一日如千霜。問我相思情，江流共短長。

不寐

一雨百花休，三更萬籟寂。觸耳不成眠，風枝墮殘滴。

相公見贈素心蘭開而心赤，飛章求易，竟蒙諾允

事須過後真才見，花到論心淡亦難。上相許將芳草換，空山重得瓣香看。明知華屋栽培久，恰稱幽人臭味寒。速抱青琴彈白雪，爲蘭惆悵爲子�。

（下缺）







卷十九（乙酉）


題蔣苕生太史《歸舟安穩圖》

金仙侍香案，忽思歸去來。上堂告阿母，母曰與汝偕。聞住雞犬驚，聞歸妻孥喜。阿母更欣然，歌詩七章矣。

陸行風沙多，水行布帆穩。船頭酒一卮，船尾書千本。行行重行行，順逆隨風檣。難得一家春，舟如小洞房。

婦見遠山佳，索郎把眉掃。兒見溪水清，呼爺垂釣好。篙工亦停槳，問公何所往。公笑指煙中，鍾山本姓蔣。

哭皖江方伯許公三十韻（諱松佶，福建人）

江左亡屏翰，中朝喪老成。官從流外起，人在上中行。好學分陰惜，憐才倒屣迎。計偕隨趙壹，幕府出匡衡。稅駕三吳地，褰帷百越城。神皋清化雨，王路塞夷庚。荒政千村活，爰書萬獄平。張弓寬處矯，買璧厚邊爭。野有欒公社，家無羊侃箏。傷人還問馬，嗜雁不呼卿。小謫遭波累，崇朝雪聖明。鏡磨光愈白，風定水仍清。封罷三錢府，重揚五馬旌。皖江方伯始〈（布政司駐紮安慶自公始。）〉}，吳楚眾山迎。斗食籌邊急，牢盆握算精。掉頭雖白髮，舉念總蒼生。款款風常拂，謙謙谷不盈。只緣深閱歷，彌復造真誠。與我同寅好，逢人說姓名。廿年如一日，每見必三更。視病蒙秤藥，投瓜愧報瓊。雲泥忘定分，縞蒐極深情。往歲來招隱，空山共聽鶯。相看微覺老，永訣不勝驚。琴輟鍾牙響，舂停杵臼聲。善人為世惜，駑馬向誰鳴？瞻望甘棠樹，淒涼宿草莖。九原懷士會，一慟感袁宏。遠寄詩三疊，聊當奠兩楹。重泉如識曲，衰淚也盆傾。

五十歲生日舟中作

三月歸未得，五旬忽在躬。晨興憶生辰，獨坐對孤篷。平生幸早達，歲月原從容。每見半百叟，夷然不界胸。自謂去之遠，相隔如十重。何圖遽自及，光陰來匆匆。古人服官政，到此成事功。翁子最晚遇，亦復誇遭逢。而我復何為，雙鬢徒蒙茸。簪纓既了鳥，事業復籠東。來日欠亦少，去日積已空。旁人稱介壽，掩耳聽未終。頗如女新婚，言之兩頰紅。羨殺馮瀛王，生日俱朦朧。且喜揮羽扇，渡江唱阿童。稱觴無賓旅，擊楫有舵工。冉冉碧流水，蓬蓬遠山風。誰能指煙波？中有五十翁。

名言

名言誰與宋雞談，海上仙山可築龕。將乙比鴻身豈二，出遊騎馬影成三。中書肯把徵歌換，僕射何如飲酒甘。且逐蜘蛛充小隱，不隨牛象鬬江南。

東風

東風知我年將老，吹得楊枝如許長。偶過西溪小橋畔，向人學舞兩三行。

偶作五絕句

種樹成香國，關門作睡王。近來客解事，都不早升堂。

偶尋半開梅，閑倚一竿竹。兒童不知春，問草何故綠。

怕見有求客，不栽難畜花。無心作投贈，狂竹入鄰家。

月下掃花影，掃勤花不動。停帚待微風，忽然花影弄。

好學原為福，無情不是才。吟詩推客去，開閣放山來。

姑蘇紀事

不負升平有此身，姑蘇二月作遊人。燈篷彩勝迎鑾處，代插梅花掃路塵。

滸市嚴關徹夜開，雲階月地總樓台。碧波兩岸清如鏡，照見紅妝海樣來。

一朵仙雲耀眼前，相思無路水如煙。桃花門巷渾忘記，崔護當時更惘然。

隊隊笙歌對落暉，紅裙不放酒人歸。消魂此日山塘路，七隻仙舟妓打圍。

但逢勝景便勾留，錦帳香燈汗漫遊。何處有花何處宿，果然蝴蝶勝莊周。

寒山空谷兩平章，穿出花樓上竹房。知是六龍才過處，雲敖水瑟尚宮商。

平生嘗遍五侯鯖，崔浩常思著《食經》。此日書空作唐字，金鹽玉鼓總仙靈〈（唐廚精絕）〉。

良友知儂怕寂寥，青樓苦勸伴嬌嬈。誰知小玉奄奄病，嚼蠟橫陳是此宵。

雙雙公子駐征驂，引入郎嬛酒共酣。一夜羅幃傾海水，者番春色領江南。

袖得西湖嶺上雲，歸來重鬥水犀軍。弟兄真是皇華使，到處摳衣見小君〈（調樹齋、雨林。）〉。

妒女津邊一雁飛，羽林郎別淚沾衣。惹他烏鵲橋頭笑，不信仙家有是非。

日暉橋下小銀河，匹馬黃昏獨自過。夢醒忽驚衫袖濕，阿侯分與乳痕多。

手種橫塘柳一枝，當年換馬別袁絲。今朝相見添惆悵，合浦珠還有所思。

金娘顏色照銀泥，一白能教眾卉低。七日春風等閑度，斷雲含雨又東西。

屢夢遊仙記不清，吾家大舍有風情。直須喚作宜春氏，同上高樓看月生。

二十年前鬢未華，曾披宮錦住唐家。而今賓主頭俱白，愁對紅梨日暮花。

賦別匆匆唱《惱公》，雲華重作主人翁。自憐隻履西歸客，尚有瑤池席未終。

再題生同《公讌圖》（有序）

余題生同《公宴圖》畢，即往蘇州。生同捧檄來省，竟未交付。及餘還山，而君已怛化於毗廬庵矣。展卷懷人，淒愴不已，重題二律，付令嗣紹曾、顯曾兩太史藏之。

屬題詩就君何在，老淚重添落卷中。聽捧羽書來白下，竟歸兜率泣春風。卅年見面交情畢，四品羈身宦局終。腸斷伯恭《征士頌》，山河零落酒壚空。

追酬人日懷高適，重答遺書感孝標。半月宣州官草草，一燈僧寺雨瀟瀟。銘旌歸緩愁清俸，《公宴》詩成當《大招》。難得琅琊雙玉樹，已傳家學到丹霄。

送似村公子還長安

芳草綠未歇，公子歸忽忙。清晨來辭我，雨泣沾衣裳。道是昔時歸，嚴君領南方。為有趨庭職，思君便治裝。今歸非昔歸，使相入平章。全家還闕下，後會真茫茫。我聞斯言畢，中懷惻以傷。長安三千里，飛鳥嫌路長。何況山中人，終身辭帝鄉。我心欲待君，南北永相望；我年不待君，垂垂鬢已霜。

君家瓊瑤枝，森森十三樹。偏君最有緣，十載江南住。袁浦初握手，玉質披煙霧。白下再題襟，賡歌更無數。每升夫子堂，先與郎君晤。談深月窺人，坐久竹垂露。官鼓測歸期，書燈引前路。欲起定苦留，相扶必同步。當時不知樂，此日空追慕。明知終有別，不料行當去。依依柳色新，冉冉春光暮。從此過西園，書窗怕回顧。

皇帝重真才，科停六七載。養君晚成器，畜極將有待。今年秋闈開，出匣幹將快。努力策修名，韋平業可再。我似識先幾，丹書將君畫。一卷隨園山，五人竹間話。誰知把畫圖，即以送征蓋。君身雖已行，君貌依然在。身在青雲間，貌在白雲外。流傳千百年，知我兩相愛。

同梅岑送似村渡江，同宿浦口，別後卻寄

送別到江盡，過江別更難。我不解此苦，搖槳登木蘭。愔愔梅岑子，與我同舟去。三人野店眠，纏綿到天曙。不願留君駕，只願留長夜。長夜永不明，君從何處行？雞聲忽喔喔，喂馬聞僮僕。僮僕慮人惱，詭言天尚早。恰恐行太遲，前途旅店稀。忍心勸君走，登車重握手。此手終要分，兩淚徒繽紛。君行淚不收，我歸淚更流。脈脈復登舟，滿江春水愁。

望山相公扈蹕南門墜馬損足，賦詩奉懷

三公雖坐論，四海望行春。爭奈從龍日，翻驚墜馬身？履聲天聽急，襪解御醫頻。速報君王愈，馳詢已七人。

聽說扶宜祿，還能侍玉除。陽春真有腳，緩步且當車。示健安朝野，懷歸畏簡書。王臣真蹇蹇，一笑晚風餘。

早年

早年為政早歸耕，別是人間一性情。老恥逃禪占定力，貧能行樂仗聰明。也知略有今生福，未必全無後世名。檢點殘書聊自慰，古來傳不盡公卿。

何秀才將售出園林，畫圖屬題

烟雲一幅《輞川圖》，何點從前此讀書。樓外雨花當塔墮，溪邊風柳隔橋疏。山雖已賣空存畫，臥可常遊轉勝居。修葺不需題詠滿，子孫開卷即吾廬。

嘲眼鏡

眼光原自在，爭仗鏡為能？縱使窮千里，終嫌隔一層。有繩先繫鼻，無淚已成冰。徐偃不亡國，瞻焉便可憎〈（《荀子》：「徐偃王目可瞻焉。」即近視也。）〉。

座主大廷尉鄧遜齋先生自蜀之長安，泊舟白下，恭送四章

萬里峨嵋月，吹來江上村。師生重握手，僮僕盡消魂。鬢髮霜如許，滄桑事莫論。攀裾難忍淚，二十七年恩。

剩有升堂客，王褒及李衝。〈（門下士王發桂、李棠俱官白下。）〉三人齊北面，一席坐春風。桃李花全老，金燈帳尚紅。先生應莞爾，吾道在江東。

欲慰蒼生望，全家蜀道還。衫痕巫峽雨，帆影白門山。木鐸三江舊，萊衣廿載斑〈（乾隆九年公宣諭江南，遷大廷尉，即乞終養。）〉。即論公出處，久已重人間。

繞屋花千樹，關門手一編。能教有今日，爭敢忘當年！路是長安近，書憑旅雁傳。只憐垂老別，白首拜江天。

送望山相公入閣詩

平章秋後入楓宸，消息愁教父老聞。朝裏自然需上相，人間未免戀慈雲。當時澤只三江占，此日恩同四海分。盡把嘉謨作辰告，遭逢難得聖明君。

金陵久住似家鄉，此別知公也斷腸。蕭寺鶯聲何處聽，棲霞山色為誰蒼？水寬魚忘遊時樂，春好花留過後香。卅載軍民如一夢，東風吹淚滿甘棠。

記從弱冠侍蓬萊，老去心情倍愛才。山徑偶然元老至，軍門常為野人開。牙旗月落宵傳簡，燕寢香凝晝舉杯。此後荒村好風雪，更誰騎馬送詩來。

《驪歌》一字一深情，唱到《陽關》結尾聲。黃閣人行秋萬里，青琴弦斷月三更。重披絳帳知何日，已傍龍門過半生。到底思公公不遠，中台星照大江明。

陶西圃從樂平遷司馬需次入都，攜前所贈姬人及子女重過隨園

一枝花贈十三年，自首相逢倍黯然。難得雙雙人共至，呼兒挈女拜燈前。

太行山色雁門霜，半落琴堂半洞房。今日藍橋重過處，白雲猶鎖合歡床。

愛讀新詩見典型，怕聽流淚說家庭。人間竟有龍欄氏，願乞開皇賜《孝經》。

長安此去再登朝，定與群仙話寂寥。道我閑身雖耐老，也陪公等鬢蕭蕭〈（西圃前至長安，道己未同年無不白頭者。）〉。

關河行色正逢秋，珍重加餐唱《莫愁》。彈指晨星能有幾，此身須為故人留。

五言一百韻送高槐堂別駕還武康

作吏非作儒，而道實相須；讀律非讀書，而理實無殊。平生牧民時，曾抱此區區。從不向人道，慮人嗤我迂。亦不求諸人，其人今恐無。有賢者高公，玉貌何清臞！初見在邗江，行安而節舒。司馬青衫破，伍伯赤棒粗。拔豪如拔韭，用吏如用奴。常宿辛公廳，勸栽鄭公榆。奇服怪民風，一旦多騷除。止我而觴之，同席有唐衢〈（謂唐孝廉）〉。其時興水政，史起治溝渠。草物十二衰，公獨窮根株。未幾來白下，朝夕親軒朱。精文與善法，耳聞且目濡。宅心最丱粹，視聽無陝輸。重典極蕭楯，寬心抱王罝。蘇公不留獄，訟者舞於途。韓滉禁刑牛，五施土不蕪。小吏畏剔嬲，背面相揶揄；大吏愛精勤，微微嫌其拘。公乃莞爾笑，吾其病矣夫！人生過六旬，豈不知頭顱？玉佩而長裾，原不利走趨。投劾移病去，飄然賦遂初。父老一聞信，戚戚相唏噓。兒童及婦女，各各鼓嚨胡。道有此衙門，從無此大夫。願公車帟互，願公馬契需。水歸海蕩蕩，民歸賢愉愉。我乃向民言，公賢止此乎？昔公在江右，循聲達帝都。初綰銀城綬，後剖潯陽符。所到士鳧藻，所治民知姝。司寤禁宵行，誰敢攘公俞？門匠稽黃籍，外繇無逃逋。門內方喝盧，門外已呼騶。前巷方盜驢，後巷已縛袪。一士陷於獄，臨死將公呼。道公尚在茲，我豈陷於辜？一孀為盜篡，公誓取萑苻。不得竟不止，網密驚秋荼。秀才聞公來，書聲爭咿唔。各持其文章，啟戶迎雙鳧。農賈聞公來，利器而持鋤。弟知敬其兄，婦加孝於姑。宣尼大成殿，李渤甘棠湖。岳王金陀祠，周子蓮花居。一一加修浚，簇簇新榱櫨。前賢同揖讓，後賢共相於。豈非仕與學，融成一貫歟？大府報治最，天子笑曰俞。擢之佐松江，以彰循吏譽。卓茂三公服，黃霸一丈車。陸績鬱林石，崇龜《荔支圖》。雍容將去矣，合郡大躊躇。曰豈惟民哉，邑乘未成書。良吏與良史，惟公一身俱。譬如婦持家，薪米牛羊豬。豈可無文簿，約略存規模。舊尹告新尹，交替毋模糊。先生俯而諾，此事良由餘。敢不觀厥成，中道而棄諸？乃居西河館，大招文學徒。有筆大如椽，有墨珍如珠。巨不漏山川，小不遺村墟。厥田輕爨土，厥賦中下租。圭撮無訛差，羅縷窮錙銖。德化有邑乘，從公作權輿。至今班史筆，照耀江一隅。其時官廩薄，民供頗有餘。老者爭灑氵昔，幼者抱籧篨。前門擔昆鴨，後門饋生魚。家家推鶴膝，戶戶獻犀渠。借公又一年，公駕才驅驅。江右既如此，江左當何如！歲星原周天，豈常照里閭。春風成功退，自然還太虛。民雖無大廈，公自有蓬廬；民雖愛保障，公亦思蓴鱸。勸民毋留公，公行於公娛。善人必有後，天道良非誣。不見公郎君，紫鳳翔高梧。謝家誇寶樹，穆氏號醍醐。頃刻翔青雲，余光照三吳。今夕復何夕，秋風吹芙蕖。我同民送公，千金買須臾。愧無千里酒，為公傾百壺；愧無四弦聲，為公歌《驪駒》。且題陽城驛，當書何易於。

送滋圃新參入都二首

調羹貴新手，折柳愛故枝。新手惹人望，故枝惹人思。我送莊新參，誰能為此詞？其詞多纏綿，卅載心相知。交公諸生日，送公作相時。諸生至宰相，迅若風輪馳。憶昔沈家園，隔花將公窺。也知公必貴，不料貴至斯。其時兩少年，結交惟恐遲。明年京兆榜，後年瓊林卮。聯鑣相追逐，直登蓬萊池。一朝我小謫，輪蹄遂參差。自道仙凡隔，重逢未有期。何圖一江水，天風吹聚之。（下缺）







卷二十（丙戌、丁亥）


正月八日雪

曉起群籟低，有物當簷壓。知是新春雪，來補去年臘。果然纖塵無，一白天地合。空花萬重墮，群玉兩山夾。更喜牆垣無，高下樓台雜。群窗皆玻璃，風拒景仍納。山沉亭立空，寺隱燈表塔。沙鳴冰溜和，竹拜松枝答。只恐斜陽來，銀海去狎恰。急披鶴氅衣，麻鞋滿山踏。

踏此兜羅綿，傾跌無不可。行則仙雲招，僕亦瓊瑤裹。離離珠彈冠，豔豔花沒踝。高枝屈復低，右幹拗而左。凍雀噤欲喑，深溝填且頗。可惜柴門關，天加白玉鎖。清絕竟無客，孤行惟有我。老梅情不禁，衝寒香一朵。

周曼亭屋後得泉索詩

曼亭子，剪茅作堂，稯稯而居。槃散行汲，意不知所如。〈（一解）〉筮卦得《蒙》，曰山下出泉，在屋後不在屋前。〈（二解）〉五剽之土，如芬以脤。蹄通之維，掘之潺潺。果然臣之所居，廉讓之間。〈（三解）〉石兮磷磷，花兮灼灼。竹兮猗猗，柳兮嫋嫋。環泉以居，罔不咸若。〈（四解）〉飲此水者，心和體輕。生女美好男聰明。上池讓其甘，瑤池輸其清。呼桑欽、道元、陸羽來補圖，來著經。〈（五解）〉鄰人許由，手持一瓢。盍往觀乎？二里而遙。戲語曼亭子：天之所生，非汝所獨。吾家袁隗，為南陽守，命酈縣某月送甘穀水四十斛。〈（六解）〉

曼亭畫《牽衣圖》送兒出門，又索詩

垂老別兒，人情可知。兒行次且，牽父之衣。〈（一解）〉父曰：嗟，予子行役，稻粱之謀。豈不爾思，勢不可留。吾不能為負劍辟咡，踦閭而語；又不能如影逐形，步步隨汝。〈（二解）〉乃染我筆，寫牽衣狀；乃擊我缶，聽而翁唱。願江水湯湯，兒行無恙。尚慎旃哉，有白髮倚門而望。〈（三解）〉不必陟岵，而開卷見父；不必趨庭，而如聞叮嚀。登思子之台兮，何月色之皚皚兮！讀《庭誥》之文兮，寧若此之清且真兮！〈（四解）〉

太守沈硯圃有雙松甚古，予乞其一而謝以詩

黃山之松黃堂舞，終日松濤亂官鼓。先生本抱歲寒心，對此益增毛發古。山人一見驚且誇，稽首拜乞嘉樹嘉。先生贈松如贈劍，留其幹將賜莫邪。一盆舁至滿庭綠，瘦蛟崛強蒼龍伏。頗似當年我掛冠，帶得紅塵入幽谷。滿山梅竹避下風，嫌渠曾受大夫封。我獨摩頂戒剪伐，當作甘棠憶召公。

惆悵詞二月二十八日作（有序）

周氏姬待年女也。畜養吳門，為友人索贈去。已而不安於室，仍以見還，則有身矣。為賦《惆悵詞》四章，仍歸友人。

無計奈花何，匆匆細馬馱。珠才還合浦，笛又送《回波》。草色長亭雨，鶯聲《子夜歌》。關心小楊柳，生就受風多。

東君太遊戲，一笑送春來。那料蘼蕪草，先含豆蔻胎。留仙裙宛轉，解珮月徘徊。到底《樓羅曆》，前生注幾回？

記否碧城坊，盈盈步畫堂。分箋教認字，剪鬌待成妝。蘭槳三江月，蓮燈五夜霜。今宵成底事，只剩縷金箱〈（姬留一箱）〉？

老去江淹筆，飛花繞不休。尋春頻入夢，行樂轉生愁。落葉隨風去，垂楊逐水流〈（二姓）〉。平生惆悵事，強半在蘇州。

記得

記得當年侍絳帷，春風楊柳共依依。一生不肯離花住，半醉常教踏月歸。東閣酒痕衣上在，西園燈影夢中違。如何白首傳經客，不及金堂燕子飛！

故人劉魯原起官甘肅，以《乘風破浪圖》屬題

西涼地勢青天上，萬里長風沙作浪。劉侯將往索題圖，我未揮毫先惆悵。憶昔長安聽雨眠，彼此金鞍美少年。卷中須鬢何曾有？燈下杯盤尚宛然。揮手一為別，蒼茫事難說。大海幾回波，落花萬重雪。君拖墨綬領橫塘，予亦尋春返故鄉。同談往事燒紅燭，代發仙符捉鳳皇〈（事見《引鳳曲》）〉。此時面目圖中好，誰知人向圖中老！誤入桃源走逆風，船篷吹墮煙帆倒。卷浪重來氣轉雄，昆明劫後此心空。半生披發橫磨劍，竟掛崆峒第一峰。男兒愛聽《甘涼曲》，全家飽啖黃羊肉。會看西域起班超，那羨南朝有宗愨！三十年來一故人，《陽關》不唱已沾巾。況今真個陽關去，爭使歌成不斷魂。

賀熊滌齋先生重宴瓊林詩

東風吹老大羅天，雁塔題名六十年。聽說瓊林傳盛事，一杯春酒待神仙。

晝錦堂前笑口開，自鐫金字上牙牌。關心八座榮封貴，爭及三朝進士佳！

蒲輪擬向帝城行，銅狄摩挲眼倍青。扶杖曲江風裏立，開元說與後生聽。

半披半曳舊宮袍，回首鈞天夢已遙。一個貞元老朝士，杏花相見也魂消。

小劫《華嚴》事渺茫，一場春夢比人長。宮娥有認先生者，定戴麻姑兩鬢霜。

小西湖畔水鱗鱗，照影休驚白髮身。笑問當年馬蹄疾，紅裙看殺是何人？

如此科名有幾公？熙朝人瑞許誰同！玉堂銀管三千筆，好寫恩榮國史中。

三百霓裳出上林，靈光南望白雲深。大中丞是年家子，寫到名箋笑不禁。〈（公長子巡撫浙江）〉

我亦瓊林折一枝，卅年未滿鬢先絲。他時倘有重來分，還乞先生數首詩。

題史閣部遺像（有序）

像為蔣心餘太史所藏，並其臨危家書，都為一卷。書中勸夫人同死，托某某慰安太夫人。末云：「書至此，肝腸寸斷。」

每過梅花嶺，思公淚欲零。高山空仰止，到眼忽丹青。勝國衣冠古，孤臣鬢髮星。宛然文信國，獨立小朝廷。

已斷長淮臂，難揮落日戈。風雲方慘淡，天子正笙歌。四鎮調停苦，三軍涕淚多。至今圖畫上，如盼舊山河。

且喜家書在，銀鉤字數行。淒涼招命婦，宛轉托高堂。墨淡知和血，篇終說斷腸。當時濡筆際，光景莫思量。

太師留畫像，交付得歐公。展卷人如在，焚香禮未終。江雲千里外，心史百年中。怕向空堂卷，霜天起朔風。

送嵇拙修大宗伯入都

尚書將還朝，招我遠為別。道是再見難，一面千金直。我聞茲言悲，恨不生羽翼。又恐相送時，離愁轉難抑。不如賦《驪歌》，遠寄數行墨。下言鄙人懷，上言君子德。如彼車上鈴，有聲在公側。

我昔罷詞科，落魄長安街。橫山趙夫子，向公稱我才。公道人亦好，非獨其文佳。春宵許移榻，秋月同銜杯。獎借公卿間，掖我登蓬萊。贈以雙南金，資我走風埃。人生出身處，沒齒難忘懷。況乃大賢人，重疊加栽培？知恩心不老，報恩身已衰。豈徒我身衰，公霜亦盈腮。當時兩年少，朱顏如嬰孩。誰知三十年，風輪不停催！耿耿前情重，茫茫後會乖。雪涕向公詢，可有來生來。

中天一卿月，皎潔紫微旁。海內數正人，錯落群生望。公為大宗伯，豐采冠岩廊。今將行赴都，如鳳升朝陽。宰相公家官，於漢為平當。節鉞公家物，於唐為讚皇。平生以識重，自許非尋常。當茲明良會，努力賡虞唐。玉性既縝栗，金心益老蒼。末路日以慎，晚節日以香。賤子甘丘壑，無能效匡襄。但見年穀豐，知公調陰陽。

平生授經者，公家一郎君。其時甫七歲，朝夕與我親。小字呼熹官，翩然獨角麟。果然入玉堂，高步青天雲。聞其好學甚，手不離《典》、《墳》。古人於文字，所重在傳薪。我自掛冠來，著述窮朝昏。於詩兼唐宋，於文極漢秦。《六經》多創解，百氏有討論。八十一家中，頗樹一幟新。惜哉韶光逝，傳者無其人。未免思公子，吾意欲云云。王筠讀沈賦，李漢編韓文。庶幾師友事，垂輝映千春。待渠趨庭時，公為語殷勤。

過丹陽船凍不行，悶而有作

北風吹水水成石，波濤無聲兩槳直。天公欺人行不得，將船封入水晶域。長篙巨斧難摧堅，鑿之空空如下天。千檣柴立萬口唱，《公無渡河》聲接連。既無焦家丸，又無蜀井火；疐前既不能，跋後又不可。望見東方一角紅，知有朝陽來救我。

答望山公見寄

兩年不聽《簫韶》響，千里吹來老鳳聲。三十六章珠一串，人間天上兩關情。

傳聞扈蹕侍君王，手挽強弓射白狼。惹得從圍三百騎，一齊驚看老平章。

敕賜平泉草木新，知公一到倍精神。千紅萬紫來如海，半是君恩半是春。

升平無事早朝歸，定脫朝衫坐釣磯。可覺青山圖畫裏，旁邊少個野鷗飛。

記否西園夜氣清，商量文史坐三更。婆娑元老飄蕭客，相對常如兩學生。

淮浦依依送別秋，高軒臨去怕回頭。至今幾點彭宣淚，灑向黃河尚北流。

滄桑人事二年中，欲說頻教眼欲紅。惟有棲霞老松樹，平安如舊只思公。

柴門久不受人敲，今日傳箋馬又驕。留著門前馬蹄跡，鄰翁看見也魂消。

寄梅岑

衰年送少年，後會渺雲煙。況我升堂客，如君幾個賢？長河青雀舫，細雨菊花天。彼此臨歧淚，痕留絳帳邊。

開眼無餘子，甘心師老夫。鳳凰毛自異，才子貌尤都。立雪瓊枝映，看花鳩杖扶。六年談笑處，佳話滿江湖。

別來勤學否，落筆有千秋。白髮高堂望，蒼生我輩憂。宮花待誰插，閬苑及春遊。莫負相期意，人間第一流。

荀令香才遠，蕭樓跡已陳。門關流水響，苔鎖落花春。每過頻回首，相思倍愴神。幾生修得到，天性少情人。

秋懷

西風吹我作衰翁，瓦上清霜鬢上同。惆悵空階看落葉，樓台一半夕陽中。

落日空山何處行，猢猻贈與一枝藤。平生不說維摩法，為覓黃花去訪僧。

荷葉披披剩半塘，自尋紅樹步斜陽。誰知垂柳風流性，轉比高梧耐得霜！

客至

看山終日踏雲立，忽聞竹外叩門急。手整衣冠出見賓，鞋底還粘幾黃葉。

厭聽人詢得子無，些些小事莫關渠。逍遙公有兒孫累，未必雲煙得自如。

除夕讀蔣苕生編修詩，即仿其體奉題三首

除夕袁子歌不止，聲如爆竹震人耳。老親驚疑小妻視，案上一編蔣太史。問我胡為愛若此，我道其詩竟莫比。白虹一道當空起，千流萬轉仍繞指。走入先生輔頰裏，片片蓮花開舌底。其大難摹幻難擬，天之蒼蒼海彌彌。前有蛟龍後虎兕，長繩三丈走若矢。縱得七尋橫九趾，倒拔鯨牙曳牛尾。五十三參智慧理，七十四變女媧體，都來供給管城使。遇小敵怯大敵喜，四海才人鼓聲死。先生大笑吾戲耳，眼前拈來說便是。非杜非韓亦非李，卿胡愕眙不敢睨？可惜老夫年衰矣，旗鼓相當顙有泚。但歎奇才世有幾，如仲達按孔明壘。長安公卿半委靡，不解鈞天聽宮徵。許其掉頭歸田里，鍾山腳下寄妻子，與餘相交情妮妮。果然四海習鑿齒，自信當如丁敬禮。轉笑當時陳無己，渾身只拍西江水。願讀千遍書千紙，明日元辰大利市，心香供奉從隗始。

仰天但見有日月，搖筆便知無古今。宣尼果然用《韶》樂，未必敷衍笙鏞音。俗儒沴沴界唐宋，未入華胥先作夢。先生有意喚醒之，矯枉張弓力太重。滄溟數子見即嗔，新城一翁頭更痛。我道不如掩其朝代名姓只論詩，能合吾意吾取之。優孟果能歌《白雪》，滄浪童子皆吾師。否則《三百篇》中嚼蠟者，聖人雖取吾不知。籲嗟乎！昆侖、太華山自高，終日孤踞殊寂寥，其下瀟湘、武夷亦足供遊遨。

高君年少眼光好，能以纆牽律詩老。卷中丹書如蠶眠，抉摘瑕疵存異寶。曹瞞困周郎，為少節制師。歐公畏後生，正恐某在斯。高君已獻潢汙芹，賤子更進芻蕘言。勸君莫愛惜，欲表孤花先剪葉；勸君須愛惜，千餅黃金一點墨。西施亂頭粗服故自佳，何不襐飾嚴妝更增色？泥沙雜下誇黃河，何如大海無塵、但見珊瑚木難萬怪相惶惑？俎豆終須刻苦爭，至味還從蘊釀得。君不見太清之中一微滓，世間竟有離婁子；又不見戟叉弓刀弄畢十八門，不如老僧寸鐵能殺人！

愁

白髮悄無語，青山忽自低。愁來如有路，慣在夕陽西。

相逢行贈徐椒林

酒杯愛共荊軻把，唾壺慣招處仲打。徐公三十恥讀書，原是長安殺人者。殺人何處敢橫行？白日青天紫禁城。輕生如作暫時別，放歸不感金吾情。金吾邏騎欺少年，書券逼取青樓錢。公聞命召某某至，一重門入一重閉。彘肩在盆酒在尊，老拳如椎八十斤，請擇於斯一任君。鼠子侁侁驚且奔，懾服三日聲猶吞。君不見徐次子，報仇甘為呂母死；又不見徐元直，被髮堊面曾作賊？家風如此傳雄豪，可肯毛錐換寶刀！千金贈與狡童馬〈（趙四官）〉，一麾出看廬江濤。廬江高城風蕩蕩，排衙權作千夫長。朝編史論挾風霜，暮品丹青寄蕭爽。湖海元龍氣已降，旁人猶惱次公狂。公乃笑吃吃，替人惜眼光。空看周處當官日，不見朱雲年少場。握手秦淮交肺腑，僧房小住聽鍾鼓。腦後偷將鐵彈看，燈前戲拔蛇矛舞。強予踏濕遊倡家，矗矗新樓大道斜。一片香心消不得，滿山代種幽蘭花〈（蒙惠春蘭千本）〉。吁嗟乎！相逢遲，相識早，世上英雄原不少，袁絲袁絲可惜老！

二月十六日蘇州信來，道孀女病危，余買舟往視，至丹陽聞訃

哭婿才揩眼未乾，又教哭女淚闌干。半年合巹三生了，千里呼爺一面難。獨活草生原命薄，未亡人去轉心安。只憐白髮無兒叟，再喪文姬影更單。

廿歲成孀四載餘，輕塵短夢萬緣虛。登樓無復迎爺笑，理篋空存寄母書。雙槳歸遲猶懊惱，九原永訣竟何如！從今齊女門前路，一慟長回墨子車。

路上憶園中梅花

今年春色費相思，小別梅花看女兒。一路月明風定處，輸他寒雀占高枝。

曲檻疏籬小苑東，花應深惜主人翁。萬重香雪連雲起，爭不開窗坐上風？

再哭芷亭方伯

方伯葬後，盜發塚取衾絞含珠。其家適負官課未償，山陰令獲盜，即以其贓充抵。｝宿草青青久失群，佳城鬱鬱聽傳聞。摸金竟有曹瞞尉，上表誰修卞壺墳！

底事長眠偏覺曉，想真九死不忘君。玉魚銀雁輸官庫，還策屍臣未了勳。

謝苕生校定拙集

自愛詩如百煉金，多君辛苦賜神針。姓名敢作千秋想，得失先安一寸心。天上月高花照影，海邊弦絕水知音。如何六代江山大，夢裏空存二鳥吟。〈（苕生夢贈予詩，有「三春花鳥都陳跡，六代江山兩寓公」之句。）〉

永公子竹岩吳門花燭詩

公子三春打槳忙，秦樓甥館在橫塘。遙知一路簫聲好，先有紅雲護女床。

靈簫墨會本天親，空谷寒山正好春。珍重玉台雙管筆，吳宮花草待詩人。

鏡檻珠簾十二重，畫眉分得讀書功。海棠紅雨酴蘼雪，人在濃香淺夢中。

金字書銜玉篆牌，三公門第五雲開。幸虧郎有天人貌，多少吳娘看婿來。

丹青曾寫兩雲鬟，紅袖添香共倚闌。今日月宮真個到，嫦娥不是畫中看。

紅豆同吟未一年，香車小別水如烟。南來倘有文鱗便，寄我房中曲一篇。

（下缺）







卷二十一（戊子、己丑）


聞樹齋侍郎領威遠大將軍印鎮守北路，寄詩奉懷

侍郎持節鎮樓蘭，都護新開幕府寬。我輩尚將儒者待，朝廷久當重臣看。瞻來福相三軍喜，傳出華年九塞讙。立馬天山莫回首，望鄉台恐在雲端〈（侍郎年未三十）〉。

想見趨庭話別離，相公有淚敢輕垂？從來效力沙場日，即是承歡膝下時。充國行軍寧慎重，班超見事勿稽遲。祇今絕域皆州郡，說與呼韓知不知。

通家有客感離群，一障乘邊信屢聞。麟閣行看君上畫，燕山應待我銘勳。新詩《敕勒》軍中曲，舊夢橫塘水上雲。倘奪焉支好顏色，江南兒女要平分。

侍郎和

羨煞香披九畹蘭，謫仙到處水雲寬。隨緣且自紅塵住，厭俗頻將白眼看。為子買春渾得計，以山作壽好承歡。何如迢遞天涯客，獨抱愁思渺萬端。

阻隔關山悵遠離，苦吟無那首低垂。行蹤碌碌緣何事？後會茫茫更幾時？萬里寄書真不易，三年學步莫嫌遲。邇來情景憑誰告，縱使通家未得知。

身如旅雁少同群，消息親朋杳不聞。敢望功名追定遠，每因風骨憶司勳。飄零舊雨疏新雨，遮莫江雲恨塞雲。漫向胭脂山悵悒，盡多相思與君分。

夜坐

夜坐西窗雨一齋，眼前物理苦難猜。燭光業已猛如火，偏有飛蛾陣陣來。

鬬鼠窺梁蝙蝠驚，衰年猶是讀書聲。可憐忘卻雙眸暗，祇說年來燭不明。

郊外過故人墓

郊外作清明，垂鞭隴上行。故人如白雪，入土總無聲。

戊子榜發日作一詩，寄戊午座主鄧遜齋先生

九月十一日，戊子秋榜懸。門外車馬走，徹夜聲喧闐。群官一簾撤，諸生萬頸延。得者眉欲舞，失者淚湧泉。恐此得失懷，賢聖難免焉。我今五十三，登榜三十年。翰林曾一入，花縣曾九遷。掛冠廿載餘，萬念付雲煙。惟逢榜發夕，猶心動不眠。棘院一聲鼓，神魂與周旋。並非望子弟，胡為情牽連？只緣少也賤，歷嘗考試艱。四上不中雋，自信幾不堅。未知今生世，與榜可有緣？於今痛久定，思痛輒隱然。苦記戊午歲，待榜居幽燕。夜宿倪公家〈（今萸江宗伯）〉，昏黑奔躚躚。道逢報捷者，驚喜如雷顛。疑誤復疑夢，此意堪悲憐。觥觥鄧夫子，兩目秋光鮮。書我到榜上，拔我出重淵。敢雲文章力，文章有何權；敢雲時命佳，時命誰究宣？父母愛兒子，不能道兒賢。惟師薦弟子，暗中使升天。豈非師恩德，還在父母前。吾師在何處，渺渺五雲邊。見榜疑見師，感觸涕漣漣。有如駿馬老，重對孫陽鞭。又如燒尾魚，重過龍門巔。此恩此日酬，陸莊慚荒田；此恩異日酬，兩鬢驚華顛。不如歌一曲，聊寫心拳拳。無由侍絳帷，且憑鴻雁傳。

同年王白齋司寇典試江南，晤後有作

文星聽說下丹霄，手把藜光照六朝。一代金蘭曾共譜，卅年雲海竟分鑣。秋官氣肅冰壺朗，桂子香深絳帳飄。知道《鹿鳴》歌罷後，定來招隱訪漁樵。

無人不誦主司賢，有客能談公少年。棘院雨沾雙屐濕，蓬山花探一枝鮮。〈（乙卯同入闈苦雨，後十年而公探花。）〉倚來玉樹葭居後，飲到雞壇酒占先。此日八騶齊小住，聽人情話晚雲天。

答望山相公見懷

新詩讀罷儼鈞《韶》，逸響隨風嶺外飄。底事千年吹不斷，人間天上兩枝簫。

絢春園費幾平章，老去看花興倍長。料得手栽非小草，舜蔥堯韭禹餘糧。

江堤楊柳太風流，苦累東君憶不休。為道年來免攀折，縱無風雨也低頭。

偶過棲霞十月中，樓台非復舊時同。老僧識我還迎我，閑立斜陽問相公。

甘棠人去樹難堪，舊雨零星只二三。聽說黃扉猶悵望，白頭人唱《問江南》。〈（白齋司寇道公作《問江南》曲）。〉

落日

落日金盤大，遙山未敢吞。松根明細草，天外表孤村。似寫衰年意，頻驚旅客魂。今宵新月好，未必便黃昏。

新月

新月出天上，長眉畫水中。未能全夜白，已覺眾星空。扶上非關樹，吹偏似有風。與誰最相識，含睇曲欄東。

秋雨

秋雨太零星，秋山不復青。荒江雙槳泊，孤館一燈聽。落葉聲相雜，涼蟬語乍停。衰年當此夕，宜醉不宜醒。

春風

春風如貴客，一到便繁華。來掃千山雪，歸留萬國花。有情羅幔卷，無力紙鳶斜。慣送梅消息，孤山處士家。

揚州留別四妹

相逢莫怪倍纏綿，不到揚州已四年。兄鬢定教驚眼白，妹賢依舊舉家傳。書齋一榻呼僮掃，酒客連宵替我延。且喜公然作姑姥，手扶新婦拜簾前。

赴宴朝朝沉醉歸，累君相待夜眠遲。已沉玉漏聽炊粥，重剔銀燈乞改詩。半刻偷閑談往事，一聲說別問來期。風寒日短吾衰甚，此後行蹤江水知。

拔齒

人生一小天，齒動如地動。初焉頭岑岑，繼之神洶洶。斜侵兩顴顫，旁攪雙耳重。爭長佯出頭，攔道強阻眾。一人既向隅，滿座為之恫；一個既負矢，群鹿紛然哄。欺我老頷，在家不食俸；憎我傾䏧談，酸鹹多譏諷。故使病聱牙，舉箸如鑿空。烝食哀家梨，驚看鬼目粽。五漿五饋愁，三嚌三吒痛。我乃取蓍筮，遇《夬》變之《訟》。曰確乎可拔，勿為造物弄。骨肉既已乖，甘苦何必共。周公誅管蔡，季友除共仲。早鋤當門蘭，莫倚將傾棟。果然楚鉗加，去之如決壅。啜汁免舌撟，反唇得家巷。形殘神始王，奸黜賢乃用。口戕口既除，嚼復嚼益縱。群齒大欣然，含笑一齊送。

補齒

一齒既拔除，窪然存一坎。勢凹稊稗集，百貨無不攬。雖然實能容，奈其自視欿！有客獻奇計，道齒去最慘。譬如列陣排，隊缺眾始撼。我能假後天，截玉為君嵌。就齦裁闊狹，佯齧殊斬斬。縛以冰蠶絲，試以五和糝。伯見不疑，齲妻笑且頷。亡何對食盤，口柔自阿匼。盧播為大臠，欲取先喪膽；魚羊稱小邦，亦復不聞嗿。有如螟蛉兒，一氣終難感；又如異姓王，虎視終眈眈。外強班雖齊，內懦色已黭。客道子胡然，宜喜不宜憾。世上利齒兒，虛名孰可啖？原非佐咀嚼，只可遮觀覽。試問齤然露，道偽夫誰敢？

題畫

萬里驚風浪拍天，桅竿易斷纜難牽。是誰獨立高峰上，搖手人家莫放船。

十月四日揚州吳魯齋明府招同王夢樓侍講、蔣春農舍人、金棕亭進士遊平山，即席有作

魯齋明府今何遜，高才管領揚州郡。十月招人郭外遊，風懷想見冷如秋。一舟艤向惠因寺，滿目天涯名士至。分明此會似當年，風景雖同人事異。紅橋轉出水盈盈，楓葉全丹柳半青。金粉微銷存舊色，龍華小劫動深情。憶昔平山山最小，狐兔荒墳雜秋草。六龍兩度作宸遊，丘壑經營終未好。榷使雄心欲見才，回山倒海起樓台。仙宮偷得鈞天樣，赤手擎將閬苑來。開門爛用水衡錢，繪影傳圖不計年。已把平沙成峻嶺，更將斥鹵變流泉。果然人力能移地，始信湖山不屬天。鑾輿一過仙香在，士女嬉遊紛似海。酒氣烝為十里雲，燈光散作諸天彩。一個監司盧大夫，短身古貌白髭須。手握牢盆能養士，算清禺筴便刊書。海內詩人半貧者，一時麕至推風雅。爭學彭宣拜後堂，甘為夫差作前馬。夷門大會捧珠槃，從此紅橋酒不幹。自道歐蘇真再世，三賢祠內屢憑欄。旗亭雪滿新裁曲，上巳風和共采蘭。二分明月笙歌易，一片憐才意思難。功成身退稱知足，誰道危機有倚伏？度支冊上紊王章，例竟門前來鬼樸。聖朝不忍下歐刀，盤水氂纓恩已渥。潘嶽閑居竟不終，褚淵高壽真非福。一夕清霜萬瓦飄，巢傾卵覆不終朝。窟營轉覺馮拙，金散方知疏廣高。今朝酒客還盈座，曾受恩人有幾個？晁錯方聞東市行，羊曇偏向西州過。歎息滄桑自古同，河山如夢酒壚空。主人也是多情者，清淚齊彈渡口風。

李郎歌（郎名桂官，將往甘肅，作歌送之）

我聞李郎名十年，去年吳下才交言。今年李郎來見訪，握手方知郎果賢。李郎色藝梨園中，李郎行事梨園外。不為李郎歌一篇，那知大有傳人在。郎家舊住闔閭城，折取天香作小名。蕏笛不吹銀字管，歌唇時帶讀書聲。受聘南州季姓家，纏頭教舞玉鴉叉。隻屨偶停遊子足，三春羞殺此邦花。鏡中自惜紅顏好，西施不肯西溪老。直走長安隸太常，萬人如海知音早。上公樂部正需人，選入仙班寵賜頻。燕棲金屋難輕出，花傍高樓易得春。偶然城外笙歌集，天上人來地上立。分得星眸一寸光，頓增酒面千燈色。秋帆舍人二十餘，玉立長身未有須。把盞喚郎郎不起，怒曳郎裾問所以。郎言儂果博君歡，寸意丹心密裏傳。底事當場為戲虐，竟作招搖過市看？一言從此定心交，孤館寒燈伴寂寥。為界烏絲教習字，為熏宮錦替焚椒。延醫秤水春風冷，噓背分涼夜月高。但願登科居上上，敢辭禮佛拜朝朝。果然臚唱半天中，人在金鼇第一峰。賀客盡攜郎手揖，泥箋翻向李家紅。若從內助論勳伐，合使夫人讓誥封。溧陽相公閑置酒，口稱欲見狀元婦。揩眼將花霧裏看，白髮荷荷時點首。君卿何處最勾留？畢蔣熊薑當五侯齤。〈（蔣御史用庵、熊比部蔗泉，姜明府某。）〉四子非為《講德論》，三生同上一鍾樓。郎名此際雖風動，郎心鎮日如山重。一諾從無隔宿期，千金只為多情用。嶽嶽高冠士大夫，喬松都要女蘿扶。日中原涉來營賻，千里臾駢代送孥。豈徒《周雅》稱將伯，直可東京喚八廚。笑他兒輩持錢易，紛紛多作無名費。誰肯如郎抱俠腸，散盡黃金偏市義。再入長安萬事非，晨星零落酒徒稀。惟有狀元官似故，鋒車又向隴西飛。年華彈指將三十，身世蒼茫向誰說？誓走天涯覓故人，拚將玉貌當風雪。會遲別早我神傷，此後相思路阻長。倘得令君香再接，定傾老耳聽《伊涼》。

長至前一日，熊廉村中丞、蔗泉觀察招同蔣心餘太史、王田來明經，陪侍封公滌齋先生小西湖夜宴

晝錦堂開北海尊，尊前兩代白頭人。八州作督仍為子，五鼎娛親更及賓。池水影搖冬日暖，蠟梅花鬥晚香新。一陽那待明朝復，此夕先看滿座春。

洛社高風誰繼者？多公雅誌欲追尋。盤無海錯存真味，座有塤箎奏雅音。〈（蔗泉觀察首唱一詩）〉三主三賓鄉飲禮，一丘一壑故園心。謝公指日東山起，轉惹閑鷗思不禁。

哭阿良

三女性柔嘉，名之曰阿良。年才五歲餘，識字二千強。每日清晨起，抱書來爺堂。授以唐人詩，脫口中宮商。為之小講解，口唯頭低昂。人或譽聰明，掉頭謙未遑。與妹尤賓賓，翱翔兩雁行。賜一栗半梨，不肯先承筐。牙牙呼妹來，舉齒一齊相。偶弄小觿燧，千日猶在箱。待妹弄者失，轉以己物償。女奴或欺淩，涕泣聲喤喤。爺為笞女奴，含淚勸停搒。須臾握餅餌，依舊許奴嘗。乳不戀甘姆，周甘餦餭；食不索珍怪，粗糲皆引吭。受教如影響，趨善如風檣。朝來何所戲？持筆塗丹黃；暮來何所為？剪紙作衣裳。雖不中矩度，亦頗具偏旁。春秋大祭祀，五鼓先嚴妝。學作男子拜，拱立東西廂。達官長者來，出見無侜張。都驚貌類爺，誤認好兒郎。方姬年四旬，無出自感傷。兒能解其意，投懷喚阿娘。恩憐過所生，步步相扶將。爺好治書齋，古玩堆琳琅。兒偶遊其中，啞然道勝常。一坐不肯起，看爺治文章。聞爺患齒通，手自進糖霜；知爺夜未歸，臥猶盼燈光。豈獨性慈孝，兼且態端莊。瞳神如點漆，額角亦正方。僉雲長成後，其福未可量。我雖老無子，得汝愁竟忘。扶愛汝手軟，嗅愛汝體香。非徒垂暮年，借汝娛心腸；兼冀他日死，仗汝得埋葬。何圖兩日間，一病中膏肓。駟馬不及追，鐵室不能防。曇花忽然落，小劫成滄桑。彩雲杳然散，那待炊黃粱。大母八十四，兩手抱兒僵。求醫更求佛，鼻涕一尺長。民母招兒魂，登屋如病狂。聲聲呼良歸，哀音崩垣牆。生母孕六月，恨極以頭搶。存者道如此，來者尚何望！爺讀萬卷書，不解一藥方。忝然作人父，搏頰自懲創。蒼頭來頓足，鄰嫗來憑床。都欲勸婉婉，先自淚汪汪。前日天雨雪，堅冰滿池塘。戲縛作銅鉦，招汝敲琅琅。今冰猶宛然，汝身先消亡。前年梁少宰，為雛鳳求凰。我道太顯貴，門戶敢相當？今來作方伯，汝又避何鄉？昨日竹馬走，今日小棺藏；昨宵舞蹈處，今宵涕淚場。有汝何喧闐，虛室生吉祥；無汝何闃寂，頃刻成僧房。我怕聞哭聲，但願早聾盲。朝出猶自可，夜歸魂倀倀。人生到此際，五內生刀芒。明知大夢中，何者為彭殤？其如情所鍾，未能學蒙莊。或汝悔女身，棄瓦欲換璋。故且入輪回，再沐三桃湯。可騎舊胎來，金環猶未涼。嗚呼然不然？仰視天蒼蒼。〈（鄭侃女采娘悔作女身，死而轉男以來，名叔子見《桂苑叢談》。）〉

苔

各有心情在，隨渠愛暖涼。青苔問紅葉，何物是斜陽？

楊花

楊花與雪花，一樣無心緒。不管是何家，隨風但吹去。

相留行為苕生作

金陵城，六十里，容不住一個苕生子。苕生疏俊人，一縱如脫鞲。眾人欲留之，籧篨為口柔，我乃下筆不能休。皇帝甲戌年，我遊揚州惠因祠。壁上詩數行，煙墨蒙灰絲。掃塵讀罷踴三百，喜與此人生同時。尾書「苕生」二字已剝蝕，其他姓氏爵里難考如殘碑。（下缺）







卷二十二（庚寅、辛卯）


高制府《據鞍習摐圖》二首

牙纛三江靜，沙堤匹馬行。宮袍春柳色，玉鐙曉風聲。恩重心忘老，勞多體覺輕。停鞭想何事？強半為蒼生。

郎君裁總角，膝下簇金鞍。為國馳驅意，教兒仔細看。騰風須萬里，捧日到雲端。從古淩煙閣，丹青兩代難。

二月二十一日紅杏半開，劉養園進士移尊隨園，招同定恒禪師、魯南莊明府、範荔江學博、徐雨亭明經，分韻得「有」字

杏花一笑紅破口，知有詩人來置酒。將賓作主主為賓，世事參差無不有。劉安萬里黔陽來，不獨愛花兼愛友。近攜蕭寺紫衣僧，遠覓詩壇陶謝手。入山捭闔逞談鋒，佳句高吟人某某。其日東風吹不休，疏蕊繁枝開八九。朱簾有影漾仙霞，細雨無聲潤碧柳。虛此良會心悁悁，一客分吟詩一首。我向劉安莞爾言，主更乞賓賓允否？業已飲君酒百壺，還想分君才一斗。

方次耘公子招賞牡丹，即席賦謝

郎君才調古終童，稚齒能招白髮翁。千片霓裳初著雨，一枝玉樹正迎風。堂因肯構春常早，花為臨池水亦紅。歎息蘇夔真有子，老懷傾盡酒杯中。

記得初逢小鳳凰，抱來爭及牡丹長。風前摩頂渾如昨，笛裏懷人又幾霜〈（尊人立岑委化四年）〉。兩代交情花領略，半欄燈影夢悠揚。天公也似留賓者，鎮日淋浪雨萬行。

溫皆山吏部從江右入都，過白門話舊

柴門有客發毿毿，小住巾車半日談。道對落花行不得，故人一個在江南。

長安此去路重經，為祝嵩呼馬不停。三十五年前進士，要談天寶與誰聽？

岳水軒《燒丹圖》

盤古忽然死，洪荒人一驚。不料此例定，千年難變更。女媧欲救之，煉石聲沴沴；神農欲救之，嘗草口不停；伏羲欲救之，畫卦欲說不說口咿嚶。黃帝聰明囅然笑，何必旁門探玄妙！轉夜作晝豈無燈，將人成仙自有道。造化未生我，此權天所操；造化既生我，此身天已交。君不見防邑已賜臧武仲，據之尚且將君要；何況自家性與命，守之果固誰動搖！勿從去處留，但從來處取。能將後天舍，自有先天與。水軒先生悟此機，行年七十如嬰兒。蒲團獨坐燒紫煙，白毫光色衝青天。龍騰雲而下降，虎駕浪以飛。寓言十七，卮言十九，道書從古無真詮。此義茫茫向誰話？口不能宣且付畫。畫上題詩誰絕倫？黃海神仙方道人〈（黃山人方自然年百歲餘）〉。我無碧虛骨，又無服散方。蓬山一小謫，人間三十霜。作《登遐頌》懷孔子，讀《養生論》笑嵇康。覽君圖，覺君好，勸君珍秘枕中寶。莫將此義被天知，恐教十二萬年天不老。

左臂痛

兩臂如雙槳，無端弱一枝。癖從《左氏》得，書與右軍宜。嬖妾雖堪擁，霜螯難自持。平生偏袒處，想被汝先知。

傅文忠公輓詞

捧日雍容三十年，一朝星隕紫薇邊。恩雖外戚才原大，病為南征死更賢。忍見聖躬親奠酒，更無內相力回天。夕陽望斷貂蟬影，羽騎黃門盡黯然。〈（得夕見者，惟公一人。）〉

少年曾作霍嫖姚，洗甲金川賦早朝。銅柱千尋留絕域，天章九錫下丹霄。百官諾諾階前立，甲第沉沉海樣遙。如此榮華如此福，「和平」兩字總能消。

遲卻南蠻奏凱歌，竟勞上將走滇河。旋軍事類趙充國，曳足人哀馬伏波。煙瘴那知公相貴，天威終到鬼方多。送公魂入昭忠廟，小阮猶提殺賊戈。〈（謂明忠烈公）〉

下士無端哭上公，此身雖賤感恩同。談深各倚宮門柳，手握難忘玉殿風。白髮半生春夢遠，青天一望慶雲空。陰鄉侯去黃羊冷，腸斷南陽老敬通。

公愛誦枚《哭襄勤伯》詩一聯云：「男兒欲報君恩重，死到沙場是善終。」蓋亦讖也。托尹制府聘為記室。枚不能行，感舊懷恩再書一首

身染蠻煙返帝鄉，可知枕席即沙場？南州稚子身雖隱，每吊恩知必越疆。

送劉石庵觀察之江右

莽莽山萬重，惟嶽淩宇宙。蒼蒼樹萬枝，惟松挺堅瘦。四序雖平分，五行有獨秀。人胡獨不然？但觀所秉受。觥觥石庵公，實應金精宿。神羊不受羈，祥麟豈在囿！其剛玉莫磷，其清石可漱。初聞領丹陽，官吏齊縮？。光風吹一年，歡戀極老幼。先聲將人奪，苦誌將人救。抗上聳強肩，覆下紆緩袖。張口輒詆槃，上手多寬宥。奸豪既帖柔，狐鼠亦俯伏。救災如救焚，除弊如除垢。殷然愛才心，白首還如舊。視學上下江，所拔多薪槱。今雖卸皋比，群才猶輻輳。顧榮去未幾〈（宗泰）〉，鮑照來復又〈（之鍾）〉。六一先生貧，三千弟子富。即如山中氓，半面尚未覯。客秋當此時，蜚語群相嗾。道公逐李斯，不許少留逗。諸生吊於門，山鄰餞恐後。我未奉伍符，姑且儲糧糗。故鄉歸亦佳，內省終無疚。果然逢槃言，風影皆訛謬。匪徒免鞭驅，兼且通蘭臭。南國有表章，群儒已製就。公獨掉頭言，必須某結構。自慚石鼓頑，忽被桐魚叩。妄將《下里》音，強擬鈞天奏。公竟矜寵之，逢人誇錦繡。槃槃知己恩，嘿嘿瓣香祝。一朝簡帝心，授玉節西走。甘棠枝可攀，膏雨澤難留。人人愛依劉，聲聲思借寇。賤子抱區區，一言陳左右：送公旌遠行，望公德日茂。公以天人姿，而兼宰相胄。高如冰鑒懸，那有吞舟漏！寧可察之祥，慎毋發之驟。猛如萬鈞弩，所貫無不透。但慮未中節，不愁不滿彀。已褰賈琮帷，可免葉公胄。能為李橫衝，何妨伏不鬥！氣斂理益明，業廣福彌厚。黃堂雖始基，黃扉將肯構。祿位奚足矜，勳名自可壽！豈徒繼家聲？兼以答我後。

題《黃樓春望圖》寄懷小坡觀察

十八年來別，三秋夢未忘。忽從圖畫裏，驚見鬢毛蒼。莽莽河流急，萋萋碧草芳。黃樓誰獨立，使者愛春望。舸艓連雲起，鸕鶿帶水翔。牙旗花外出，羽蓋柳邊藏。九牧鬟淮泗，千崖束呂梁。孤城明月落，古塔晚煙揚。豈獨資憑眺，兼知作保障。玄珪祝河伯，聖鐵擲龍堂。未雨綢繆極，將秋火急防。樓無唐燕子，堤有漢宣房。王景堰流法，韋堅轉漕方。掉頭時嘿想，叉手苦裁量。西楚留遺跡，東坡實首創。後先名字應，彼此令聞彰〈（公夢東坡而生，故字小坡）〉。國事雙肩任，精神八面當。閑騎小步馬，高拓《大風》章。水怪招蒼兕，神威走白狼。如何觀察豸，翻累督郵蝗？印去仍來匣，衙辭更引槃。浪難搖砥柱，天為掃風霜〈（公以捕蝗事被劾，上仍還其官）〉。尺素求題詠，丹青遠寄將。雲藍三丈紙，黃竹一偏箱。未握羲之筆，先遮賜也牆。官尊圖亦大，屋小畫能妨。憶逐旌麾後，同驅鍾阜旁。肩輿聲轆，手板影低昂。白社風前笛，青溪雨後觴。廿年晉甲子，兩個魯靈光。玉貌都非昔，滄桑盡改常。陶潛兒長大〈（西圃）〉，沈約墓荒涼〈（補蘿）〉。歎逝增惆悵，懷人剩老狂。山雖容我隱，身尚學公忙。疊石如防險，搴茭為插秧。池開非□子，艇泊即風檣。養鶴符支俸，藏書室號倉。芭蕉彈更茂，月桂斫彌香。謝尚甘丘壑，姚期稱廟廊。不知千里目，望可見江鄉？

知更枕歌為徐椒林作

一更一更枕中起，似有司更藏枕底。挈壺失職已千年，此枕胡為尚爾爾？相傳制者漢孔明，法應軍中刁斗聲。丞相身亡枕亦去，世間愛睡無人聽。壽春掘地得瓷器，范形似枕光奇異。隱隱花枝鐫牡丹，沉沉綠暈浮兵氣。凹處堪容一虎頭，兩旁隆起承兜牟。想見將軍側耳臥，蝦蟆萬點傳清秋。徐公得之作奇賞，我為摩挲發遐想。漢有記裏鼓，弩父亭公路可數；唐有知時鐵，三商五漏俱堪測；趙家別有六更天，劫轉紅羊事可憐。從來神物原無偶，得佩龍泉恰有緣。於今扣枕枕忽啞，徐公掉首疑其假。我代此枕陳一辭，從來語默須知機。君不見，四海清寧夜悄悄；銀箭金壺爭報曉，枕再多言公亦惱！

喜楊九宏度從邛州來，即事有作

一枝梅花開，萬里故人至。梅花才隔年，故人已隔世。憶昔丙辰年，京師首善地。海內梟俊來，掎裳而聯？。各抱雲龍歡，各樹騷壇幟。亡何年復年，落落晨星繫。公然我二人，牛鬥雙龍氣。滄海剩遺珠，高松留晚翠。黃髮既已親，碧醪寧辭醉！新詩同君商，舊夢同君記。指榻勸君眠，抱女將君寄〈（以阿能寄君）〉。蔗味老彌甘，交情久更摯。不信捫胸中，三十六年事。

古有臨邛令，名因相如留。君今之相如，乃刺古邛州。彈琴成雅化，余情付歌謳。樂府二十章，獨寫千年愁。亢可義渠激，墜可行雲流。《巴渝》讓狄濫，吳語輸妖浮。豈不關諷戒，優也言無郵。我偶終一曲，涕下不可收。情至感人深，《簫韶》似此不？花欄新雨夜，金尊素月秋。想見家樂張，一串珍珠喉。樂哉元才子，而兼安昌侯。

萬木生空山，原為棟樑用。君領木魚符，來作楩楠貢。為言將作監，遠選天壇竿。需材十三丈，匠石僉曰難。有樹荒崖藏，尺度竟已足。黃？一朝封，孤根三日哭。官乃祭而告，萬物本乎天。帝為天用汝，汝尚何訾焉？不見麒麟皮，剝之蒙天鼓？樹聞始收聲，甘心受斤斧。嗟乎草木心，亦復愛其寶！何怪成周雞，斷尾固為好。

季孫樹六，楄柎藉幹心。預凶雖非禮，作達良可欽。蒙君贈古杉，價等千黃金。斑斑狸首色，鏗鏗金石音。杉生萬里外，慘淡蟠蒼穹。我身七尺強，方慮填溝中。君為作合之，兩美將毋同！木附文塚化，我抱奇材終。贈食一朝飽，贈衣三冬和。何如君之贈，千年萬年多！惻惻感君情，朝朝登木歌。

蕭松浦《中流放棹圖》

拙人涉世騎土牛，達人涉世乘虛舟。舟中有棹且放耳，世間何處無中流？蕭公峽江人，廿載金陵住。回首故鄉山，愴然頭屢顧。欲喚歸舟勢不能，且畫一舟放棹行。南北東西隨處到，身不主持但問棹。棹作語，聲嘔啞。去住本無心，搖蕩隨風斜。搖入煙中招白鷺，蕩來風裏采蘋花。有時雷雨掀天大，輕輕一葉如雲過。海上山崩草不知，江頭浪險鷗偏臥。我亦煙波一釣徒，年年白髮走江湖。不愁流出青天外，舟上何妨棹並無？

哭望山相公六十韻

上界台星落，空山老淚流。安危天下係，知己一生休。竟舍蒼黎去，誰分聖主憂？詔書深惋惜，恩禮冠公侯。四海新祠廟，三江舊節樓。軍民懸畫像，士女咽悲喉。賤子蒙青盼，垂髫到白頭。當時初對策，眾口共呀咻。獨把金篦刮，高懸鐵網收。相扶登玉局，學步到瀛州。帝命稱師傅，人爭獻束修。皋比南面肅，絲竹後堂幽。若個非曾點，斯文愛子遊。噓枯情宛轉，善誘語綢繆。鎮陝姬公遠，分符陶令羞。誰知搖墨綬，依舊傍旌斿。淮海才鳴轂，江東又挾沄。官教移赤緊，表薦牧秦郵。見賞龔黃績，深期管樂儔。南衙風動竹，燕寢雨鳴鳩。治理同商榷，鶯花共校讎。回天占定力，濟物識英猷。寬每留餘地，虛能集眾謀。清標山嶽嶽，淵鑒海悠悠。鐵牡封疆靜，銀刀約束周。略知窺鬥嶽，賴得侍巾氽。露小難成雨，花低易落溝。西川公洗甲，南國我飄漚。為有親需養，非關命不猶。慈雲三度至，手板廿年抽。莊子雕陵鵲，陶家欄外牛。已經甘朽鈍，重復受雕鎪。煙裏來千騎，松間過八騶。敲門驚野鶴，走馬捉閑鷗。嚴鼓聲初鼜，朱簾月在鉤。不將珠字寄，便把木瓜投。籠壁新箋滿，挑燈險韻搜。牙琴賞宮徵，張草鬥龍虯。味許淄澠辨，詩容格律偷。偶然三日別，定有四更留。卷幔夫人見，牽衣公子遊。棲霞看水石，西苑折花籌。鈴閣麻鞋影，軍門白苧裘。談深人盡怪，坐久夜將掫。一日天書至，三公內召優。羹須調玉鼐，箸久夾金甌。似識長離別，登車尚逗遛。逢村先駐馬，過嶺必回眸。恨恨長淮水，淒淒袁浦舟。寸心輸一送，半面抵千秋。南北終乖迕，鱗鴻不自由。人來傳老健，信到忽山丘。今歲東巡狩，伊誰扈冕旒？驚聞身乞假，還望疾能瘳。豈料勳千笏，都成土一槃！於公無憾矣，問國有人不？梅雨涔涔濕，山河渺渺愁。魯場端木築，楚些景差謳。立雪心猶在，荒莊德未酬。羊曇腸斷後，永不過西州。

哭秋卿四妹

看罷瓊花十四年，無端荊樹起寒煙。分明一個投懷燕，化作金棺下碧天〈（妹以娩難亡）〉。

白頭夫婿寄哀詞，惹我槃瀾淚不支。何苦生前太賢淑，一家人去兩家悲。

幾番邗上偶揚舲，乍入門先笑滿庭。兒子稱慈姑道孝，一齊誇與舅家聽〈（兒為前室所生）〉。

久諳食性羹還問，才脫衷衣浣已終。寒夜歸來一甌粥，累君立盡滿廚風。

謝家詩筆最幽清，性喜推敲學更成。偷眼阿兄閑處坐，捧箋旁立女門生。

端陽時節手書來，為賜華姑小玉釵。今日寄聲幹阿奶，教他持服更持齋。

開眼誰為骨肉親，連年手足又傷神〈（妹兩弟先亡）〉。自憐老淚無多少，偏作人間後死人。

和葑亭舍人《司馬相如》詩

隱于酒者多，隱於色者少。我愛馬長卿，竟抱文君老。當時漢武帝，雄心超八表。五十四年中，賢臣何草草！豈無人才生，日炙星光小。一蹶不自知，三族已難保。汲公終竟危，曼倩亦太巧。悠然消渴人，愛病閑居早。借賦遣光陰，借獵上諫表。自有千年名，高文典冊好。

觀弈三首

悟得機關早，都緣冷眼清。代人危急處，更比局中驚。

張步臨奔悔，陳宮見事遲。分明一著在，未肯告君知。

肯舍原非弱，多爭易受傷。中間有餘地，何必戀邊旁？

兒鬢

手製羹湯強我餐，略聽風響怪衣單。分明兒鬢白如許，阿母還當襁褓看。

（下缺）







卷二十三（壬辰、癸巳）


元日送王葑亭舍人入都

今年元日春，風來一何遽！不吹梅花開，翻吹故人去。故人當代王江寧，清才落筆鏗《咸英》。贈餘四首新詩成，滿山曆落珍珠鳴。山人平生狂頗頗，海內孤行我為我。忽然張眼見替人，自覺此身老亦可。《花幔曲》，《采菱歌》，與君賡唱何其多！方擬雲龍相逐不可一朝隔，而乃煙帆欲別將如何？思君情難裁，留君口難說。敢貪風月有吟朋，不使鳳鸞朝玉闕！滔滔江兮蕭蕭馬，送君行兮往日下。喜青雲之路長，傷白頭之交寡。餞君無酒空有詩，要君展卷長相思。彤廷奏罷三千牘，早折瓊林柳一枝。

再詠錢

殺人何必定錕鋙，錢以刀名即巧屠！繞地枉教呼阿堵，此身方且屬洪爐。錙銖潤物皆為德，百萬貽人轉笑愚。寄語鐵簪畫壁者，可曾悟得此情無。

從無束蒐受人憐，別有金刀準五千。天寶洗兒悲白髮，景龍撒帳憶青年。水衡小靳山資足，銀艾雖枯荇葉鮮。底事從容消受穩，不曾一勺飲貪泉？

集尹文端公贈詩卷然如束筍感而有作

三年人未釋心喪，展卷重看墨萬行。偷得公餘吟雅頌，生來天性愛文章。龍蛇字在蘭亭杳，絲竹聲希孔壁荒。苦把碧紗籠不盡，又熏香草疊空箱。

再檢海內諸公投贈之作得一千九百餘首亦紀以詩

忽忽名場四十年，珠盤幾度捧賓筵。隻身寵荷詩千首，八表雲停水一天。猿鶴易招詞客詠，客華難得別人憐。何當妙寫砑光紙，排作屏風障兩邊？

曹地山少宰為祭告使者，入山索詩

花外金鉦響，山中鳥雀奔。鄰驚天使至，我愛故人尊。澤國持英簜，《皇華》詠駟騵。是誰能典禮，有詔許乘軒。馬借飛龍廄，旗張玄武幡。官銜唐吏部，寵眷漢公孫。豔豔春三月，彭彭朱兩。亭公腰插弩，郡將手扶。路築王人館，庭羅小國蘩。一梟先破鏡，三吒再開樽。蒼璧尼山數，金泥岱頂捫。谘詢盡臣職，得句亦君恩。為主明陵祭，還來白下村。鶯花都識面，桃李半趨門。石可三生認，才經幾度掄？〈（公一督學，一主試。）〉望塵思御李，訪舊忽推袁。須鬢同驚白，滄桑各斷魂。雲泥情脈脈，雞黍話番番。可記瓊瑤贈，應無縞蒐存。〈（丙寅公過江寧，蒙賜石印，以束緞報之。）〉八騶齊放仗，四牡走窺園。小吏穿雲立，材官折柳蹲。摩挲銅狄古，敷坐石床溫。索我新詩贈，知公古道敦。自慚才語盡，難共達官論。努力廉頗飯（公誇健飯，每日十盂。）}}，休忘安石墩。他時憶鴻爪，展卷即泥痕。

謝書巢太守贈羊裘

我自黑貂敝，便作青山遊。山中朔風時，詩骨寒颼颼。東昌太守賢，遠寄三英裘。慮我高臥僵，牛衣淚暗流。得毋釣澤中，少人物色不？特加尺素書，星飛千里郵。其色白如霜，稱我雪滿頭；其氄深而溫，勝於姹女柔。我乃招縫人，配以朝霞綢。針衽一以畢，吃吃笑不休。我本陰重客，而兼陽虛侯。常苦鼽嚏累，敵寒如敵仇。忽然毛羽豐，堅冰吾何憂！縱與狐貉立，不忮亦不求。曹交九尺身，晏子三十秋。俱蒙使君管，春風生衣氽。昔者輕裘共，聖門稱仲由。又聞曹夫人，官綿貽楊彪。較此將毋同，高情尤綢繆。報君無寸芹，勉君敢一謳。願持《羔羊》節，善把魯民鳩。願推白傅心，長裘覆九州。會見五槃相，賢名重山丘。

湘山子四十歲索詩

道藝無二理，所貴非名高。苟能息之深，神解同超超。延陵湘山子，風骨含孤標。身為孔顏徒，庠序推英髦。更兼岐扁術，湯液回枯焦。我有小妻疾，尸厥形神消。自分無生理，巫祝紛喧呶。君能奪之還，白日走夔魈。我又偶病臂，徹夜常呼。君來排群醫，道此非虛枵。但使氣宣流，脈絡當自交。果然勿藥喜，攫如生猱。今年君四旬，華堂介春醪。寄聲索我詩，一曲當云敖。且曰勿言醫，醫恐庸人嘲。我乃大噱，所見何拘膠！昔者女媧氏，醫天將石敲。更有軒皇來，醫地斷六鼇。羲和能醫歲，陰陽四序調。夏禹能醫水，民居輟窟巢。堯舜醫盛世，熏風吹鬱陶。湯武醫衰世，太白揚旌旄。周孔醫萬世，槃槃文治昭。醫日必伐鼓，醫山必禁樵。醫靯必藏冰，醫潦必登蛟。古之大神聖，誰非醫中豪？而況岐扁術，其權勝夔皋！夔皋不遇時，窘束無寸勞。岐扁縱賤貧，觸手皆恩膏。不見無且囊，猶撼荊軻刀。所慮偶失之，常射不中招。九折臂易耐，十全功難要。喜君正盛年，嶽嶽而囂囂。清�察瘢結，孤詣通煙霄。診脈如鑄鼎，神姦無遁逃。《難經》八十篇，分寸厘忽毫。一一學巧屠，骨節俱搜牢。用藥如用兵，決戰鬼門鏖。《本草》三千味，撟引毒熨燒。運用得所宜，何敵不可梟？從此再精進，析理窮牛毛。仁術本仁心，勿吝更勿驕。濛濛黃土人，誰非吾同胞？四十尚如此，五十寧可料？神農且仰企，化人且遊遨。人壽君所與，君壽天難操。笑彼東方生，促偷蟠桃。

三月六日夢尹文端公

已絕人天路不通，無端昨夜坐春風。離離燕寢清香在，款款慈雲笑語同。白髮三更紅燭短，黃雞一唱絳帷空。莫嫌夢境迷茫甚，到底今生又見公。

答似村見寄

一章詩抵萬瓊琚，雒誦風前恨有餘。遼左雁行齊返否，相公馬鬛近何如〈（諸公子葬親關東）〉？春花又落同眠榻，秋雨還沉隔歲書（去年所寄挽章，猶未接到）。甚矣吾衰君莫問，鬢絲兼不似當初。

聞樹齋提督九門，喜賀以詩

郎君官拜執金吾，野老風聞膽亦粗。九扇天門新管領，六街赤棒正傳呼。那須當戶誇封爵，如此司閽信丈夫。料得心開還戲問，娶妻兼得麗華無？

以竹葉粽餉客，分賦一詩

山裡行廚事事新，楚臣遺製更清芬。承筐擬造青精飯，采葉剛逢孤竹君。五月端陽菱共小，一章《華黍》笛先聞。諸公應笑便便腹，不嚼紅霞嚼綠雲。

尤貢父以歡喜團見餉，再與諸客分賦

蒙贈吳王珠滿簞，離離擎出水精盤。耳邊歡喜名先好，世上團圞物亦難。亞飯宛同雲子白，賞花宜對繡球看。嫦娥似鬬如規影，柳外吹來月一丸。

三伏

空山三伏閉門居，衫著輕容汗有餘。卻喜炎風斷來客，日長添著幾行書。

謝南浦太守贈芙蓉汗衫、雨前茶葉

芙蓉裳賜野人家，當作吹綸敢拜嘉！周勃永教無浹背，西施何必浣輕紗。解襦粒粒珠猶濕，衷甲層層暑不加。吩咐柔荑好裁剪，晚風披看白蓮花。

四銀瓶鎖碧雲英，穀雨旗槍最有名。嫩綠忍將茗碗試，清香先向齒牙生。書交柏葉仙人寄，味比江城太守清。好色相如最消渴，被公知道舊風情。

七夕後三日尚衣局寅公過訪山中，賦詩奉餉

肯移八座訪牆東，雲外旌旗柳外紅。涼意帶來車上雨，香心同對藕花風。彈棋子響千峰上，論事情深一笑中。忘是尊官忘是客，杯盤草草竟留公。

贈李郎

郎為尹文端公從者，別七年矣。入山感舊，與至書舍，檢文端公手跡，皆郎當年所持來者，於邑不已，因口號三絕句贈之。

未入門先兩眼紅，知卿感舊意忡忡。十年重到前遊處，可是山中是夢中。

風臺月榭幾回新，世事滄桑那可論。一個漁郎比前老，桃花相見也消魂。

上相當年賜和章，是誰騎馬替傳將？而今同啟紗籠看，一紙雲煙淚萬行。

例有所避將遷滁州，留別隨園四首

不教朱邑祀桐鄉，看過梅花便束裝。頗似神仙逢小劫，敢同佛子戀空桑！葛洪行具書千卷，顧凱雲煙畫一箱。泛宅浮家隨處好，只憐白髮有高堂。

卜築隨園事偶然，風光冉冉竟華顛。池開平地都成浪，手插楊枝半拂天。九曲房櫳雲宛轉，三春士女影翩躚。生憎一片桃花水，留住漁郎二十年。

故鄉回首夕陽斜，擬賦歸歟百事差。西子湖邊無瓦屑，醉翁亭下有桑麻。休移銅狄先垂淚，拚舍河陽再種花。仙鶴郊迎鷺鷥送，詩人從古愛遷家。

搖鞭不待管弦終，此意分明達者同。去住我原羈旅客，湖山誰是主人翁？看花有福三生定，成佛無難一念空。吩咐青溪江令宅，年年管領托春風。

送李竹溪太守還河間

木正清霜水正波，故人白髮走關河。官雖舍去留名耳，別亦無妨奈老何。班馬長鳴還小住，河梁同上各悲歌。九原泉路交期在，切莫臨風涕淚多。

和簡齋同年《送行》韻（李棠）

奮身炎海出風波，重訪園林泊上河〈（舟泊上河）〉。君是傳人原不朽，我將終老定如何！相看白首應初服，便對青山大放歌。留得此身強健在，管教後會比今多。

遷滁不果

欲去重回棹，還山又看春。想緣因果在，前世六朝人。

夢醒

橐橐更何促，沉沉夜未央。金燈紅漸淡，也算小斜陽。

晚菊和蔗泉觀察韻

千紅萬紫盡飄流，開到寒花歲已周。晚節不嫌知己少，香心如為故人留。影搖落葉東籬短，簾卷西風小室幽。白髮淵明誰作伴？一枝黃雪滿庭秋。

斷霞殘月兩相妨，嫋嫋輕煙澹澹妝。九曲燈屏難寫照，一生風骨不知霜。性甘寂寞香才久，夢醒繁華壽更長。收取落英充晚膳，山妻早製鎖雲囊。

程南耕八十歲索詩

江城深處有神仙，客罷公侯隱一廛。口嚼紅霞年八十，手編青史卷三千{{*|（先生修《明史》，耳聾。）。不妨耳冷人間事，原自心遊物外天。知道賓王諸奏稿，早隨寶唾付雲煙。

野人廿載賦閑居，得接芳鄰慶有餘。見面預安雙管筆（每相見以筆代口），焚香常捧一函書。黃梅照酒香雖冷，葭管飛灰日漸舒。豈獨添籌兼問訊，啟期三樂更何如？

戊寅春失玉履一隻，己卯秋得之，賦詩紀事，今冬又失去

曾續鸞膠十五年，者番重別更飄然。想因刻作雙鳧樣，故爾長飛小雪天。去似逃奴偏結伴〈（履外兼失敦槃九件）〉，住非丹犬竟成仙。老夫一笑渾閑事，何處麻鞋不踏煙？

席上贈楊華官（郎小字華官，沈文愨公字曰澧蘭）

一曲歌成《楊白花》，生男從此重楊家。泥金替寫坤靈扇，當作三生係臂紗。

幽情真個澧蘭如，前輩標題字豈虛。檢點《侍兒小名錄》，不禁腸斷沈尚書。

美如任育兼看影，清比荀郎似有香。禁得風前訴幽咽，華清閣下詠《霓裳》〈（方演《長生殿》）〉。

三月六日作（有序）

金姬小妹鳳齡鬻昌門為女奴，余贖歸之，年才十四，巧笑流麗，有依姊而終焉之志。餘老矣，不欲為枯楊之稊，為擇少年郎嫁之。臨行泣下，余不能無情，乃作是詩。

香山那忍遣楊枝，也費燈前十日思。紅杏太嬌春色小，白頭如許夕陽知。比肩美玉看原好，入手明珠去恰悲。寂寞蕭齋背花坐，避他含淚上車時。

移竹

移取琅玕三五枝，半遮樓閣半臨池。佳人倚袖寒猶薄，高士遷家醉不知。要識虛心隨處好，莫矜晚節出山遲。瀟湘帝子淇園客，忽卷疏簾某在斯。〈（第三句一作「碧鶯搖尾聲先到」。）〉

乞花

但見紅妝意便傾，狂言忽發紫雲驚。鶯啼樹上非無主，春在人家倍有情。解語定教回面笑，聞香先自出門迎。平生風骨崚嶒甚，每到低頭總為卿。

前二首學士盧公課士題也，嫌諸生詩於「移」、「乞」二字未甚刻劃，見余此作曰：「老阿婆壓倒少年矣！」乃重賦兩章，博馮婦下車之笑

柯亭昨夜雨淒淒，閑倚闌干待鳳兮。無物可醫人世俗，有君便覺女牆低。龍孫族大分宜早，玉筍班新立不齊。可奈山風欺乍到，一竿吹仄杏花西。〈（移竹）〉

偎紅倚翠久蹉跎，忽唱丁娘《十索歌》。擬欲分香學韓壽，轉將割愛勸維摩。春非買得開應少，物是求來寵更多。灑掃園林安置酒，待他蜂蝶也奔波。〈（乞花）〉

盧學士書來乞花。盧壬申殿試第三人也，寄詩調之。盧亦余戊午同年

一紙瑤華芳訊通，探花郎作乞花翁。關心蕊榜人猶在，回首瓊林夢已空。難得衰年同臭味，願將小草贈東風。只愁桃李門牆滿，未必殘春在眼中。

有恨

老夫最識花情性，折得花先贈少年。豈料將花投苦海，不如拋擲路旁邊！

讀胡雲坡觀察貤封嫂氏奏疏有作

唐代韓侍郎，為嫂服制期。其禮以義起，相傳古所希。峨峨觀察公，行事遠相師。奮乎百世下，高風冠等夷。身膺三品封，愾然有所思。揮淚草奏章，九拜陳丹墀。曰臣有寡嫂，撫臣如母慈。臣生而孤露，遭家不造時。椿萱相繼亡，棠棣先後摧。千鈞懸寸發，一嫂一孤兒。兒未落齔齒，嫂為哺淖糜；兒裁脫文葆，嫂為製裳衣。馬鬛嫂為封，蘋蘩嫂為屍。傳經嫂辟槃，授室嫂扶持。倘無臣嫂在，臣身不可知。臣今逢覃恩，乞為嫂氏稚。例雖格外破，恩從天上施。聖主聞惻然，不復廷臣谘。特詔如公請，黃封旁午馳。頃刻紫泥章，煌煌華表垂。行人過之歎，閭里賀者窺。繹孀喜相告，茹荼如甘飴。百姓興於仁，孤稚咸嬉嬉。從前旌節孝，綽楔施門楣。於今封命婦，翟耀宗祠。賤子讀公疏，涕下如綆縻。感觸天人理，為公前致詞：《周易》六十卦，盈虛消長機。積善有餘慶，事難旦夕期。苦節終乃甘，理不差毫厘。而況非常恩，必有所自基。水非源不流，木非根不滋。在昔宗伯公，《易》學探深微。上殿講《河》、《洛》，屢頷先皇頤。







卷二十四（甲午、乙未）


新正七日孔南溪太守來隨園，即事有贈

春正東風柳正含，故人五馬忽停驂。關心宦海尋耆舊，屈指晨星只二三。九十慈親扶杖見，兩行稚女學庭參。同年直用家人禮，蔗味從來老最甘。

山裏房櫳九曲成，者番把手更同行。穿林白髮煙中語，帶雪紅梅水上迎。清福偶然歸小隱，交情如此亦前生。別君未盡思君意，聽我胥江打槳聲。

題陶太守《東井品泉圖》

晉之土，五施平；晉之泉，洌以清。無人能取之，往往羸其瓶。〈（一解）〉東方千騎，忽來陶君。授舍興氓，童冠如雲。執經問難，簇簇相看。君為辟槃，知燥唇乾。〈（二解）〉乃取蓍筮，得卦之「井」。曰伯益所作，利民最永。鑿之拍之，勿短其綆。〈（三解）〉一朝窮源，萬斛滃然。且甘且鮮，照影跰躚。考唐人水部，三億三萬三千，無此一泉。〈（四解）〉皤皤父老，槃散行汲。粲粲門童，槃至講習。高梧之旁，碧峰之側。牽繩者僂，煮茗者啜。民曰「聖水」，士曰「教澤」。〈（五解）〉昔有束先生，請天三日甘雨零；今有陶刺史，掘地七丈得泉水。千秋兩賢人，先後濟其美。〈（六解）〉口傳懼訛，碑鐫懼磨。民愛云何？爰繪《井圖》，君子作歌。〈（七解）〉

同桂郎尋春儀征，泊舟燕子磯；有懷熊蔗泉觀察，賦詩卻寄

六十明年屆，三春敢不遊！閑情拾芳草，打槳下真州。柳絮風初軟，桃花水亂流。日長人渡緩，蕭寺且勾留。

小字桂枝仙，錢郎劇可憐。肯歌周史曲，同泛鄂君船。挽手勝扶杖，吹簫屢拍肩。妙蓮花不染，恰是並頭眠。

燕子磯邊泊，黃公壚下過。摩挲舊碑碣，惆悵此山阿〈（山有尹文端公勒石詩。）〉。短鬢皤皤雪，長天渺渺波。江神如識我，應送好風多〈（同年裘文達公自言為燕子磯水神。）〉。

江左熊觀察，當今白傅才。別來才兩日，相憶已千回。步月筇應健，看花眼可開〈（公病後，足跛目盲矣。）〉。瑤華托誰寄？仍遣玉人來〈（信托桂郎帶回。）〉。

蘇州彭芝亭大司馬招飲西園，奉呈三首

神仙豐骨鶴精神，天遣長扶大雅輪。七十高年雙黑鬢，兩朝元老一詩人。亭台點綴升平景，魚鳥追隨獨樂身。閑倚雕欄思往事，百花頭上有餘春〈（公丁未第一人。）〉。

乞身疏廣久懸車，聖主頻頻問起居。立雪公卿千里至，趨庭仙佛一家俱〈（公次子官侍講，四子奉佛。）〉。龍門高比諸天上，鉛槧勤於未仕初。聽說鄉鄰齊側耳，書聲夜夜老尚書。

野人弱冠識歐陽，彈指於今四十霜。學禮早從周太史，渡江先拜魯靈光。受知貧賤恩尤重，共隱林泉味更長。願借西園一杯酒，後生前輩話滄桑。

寒山觀瀑布，旁有少年奇雅，郭姓名淳字元會，吳下諸生也，談久誤易其扇歸。次日見訪，乃題兩絕句而還之。乾隆甲午三月十九日

流水聲中問姓名，寒山影裏序平生。多君玉立亭亭態，可是東京郭子橫。

取看紈扇置懷中，忘卻歸還彼此同。搖向花前應一笑，少男風換老人風。

四月四日保礪堂、朱立齋兩參戎，常東湖、楊鏡村兩明府，相約看花，雨阻不至。戲寄二首，兼贈芝仙校書

誰挽銀河種玉蓮，橫塘一路水如煙。小車迎得靈妃步，不是雲仙是雨仙。

孤負蕭齋酒一卮，將軍令尹盡來遲。如何舉世看花眼，不看人間第一枝？

留別南溪太守

年年吳下往來頻，此日登車屢看身。分手漸難垂淚易，大家都是六旬人。

平生筆墨等塗鴉，底事知音有伯牙？千幅魚箋書不了，教儂手腕脫君家。

斯人風骨最崚嶒，霜肅南衙冷似冰。為款三生狂杜牧，幾宵花影漾紅燈。

愛屋由來更及烏，金錢頒賜到輿夫。問君一勺廉泉水，除我曾分別客無。

已投車轄井闌邊，更縶驪駒薄暮天。臨去故人如落月，得留一刻也欣然。

十年不召老淮陽，宦海升沉莫慨慷。一個蘇州韋太守，至今名姓壓侯王。

桂郎歸後，是夕客寓憮然不能成寐

春未歸時花已歸，落花那識晚春悲！分明一樣燈前坐，鬥覺寒生恰為誰。

浮生聚散苦情多，五日纏綿奈汝何。今夜江城月如雪，玉人何處一聲歌？

吳門返棹，曹郎玉田仿桂生故事送余京口

不肯離花過一宵，花迎花送兩回潮。桂枝月下香才謝，玉樹風前影又飄。何必吳娘誇打槳，但逢子晉便吹簫。笑儂雅抱生春手，到處鸞弦續斷膠。

輓太傅錢香樹先生

卿雲舒卷自丹霄，魯殿靈光影忽凋。無復東南稱二老，有誰簪笏歷三朝？爽鳩早正秋官席，威鳳仍賡虞帝簫。此日哀榮人世畢，海天兜率更逍遙。

未老先懸七十車，江湖魏闕意何如？密修寒朗祥刑疏，不上公羊斷獄書。風貌九重圖影後，溪山一片晚香餘。傷心蓬島騎鯨去，天語猶聞問起居。

百年大雅獨扶輪，筆上龍蛇紙上春。《一品集》成傳海內，五湖花好稱吟身。朝無燕許傷前輩，家有韋平慶後人。想歷恒河千萬劫，鶴歸華表尚精神。

記泛扁舟碧海東，自提行笈學登龍。九河不棄蹄涔水，一面曾欽泰華峰。看和聖君新筆墨，聽談仁廟舊儀容。而今回首都成夢，又隔人天萬萬重。

牡丹花絕少並頭者，真州吳園忽有此瑞。三月八日副使張東皋招同賞宴，為倡公宴詩一章而別贈花三絕句

尋春古真州，無春雙目閉。春恰知我來，開花比常異。賢哉張大夫，指我看花地。追尋辟疆園，遍曆維摩寺。車小穿林幽，草深得路細。果然鼠姑花，雙開色奇麗。其旁仙種多，環立擁霞帔。送客出紅雲，分香入酒氣。昔聞韓魏公，金帶表花瑞。君今宰相家，花也如相示。兒女合歡心，陰陽調燮意。遠鍾一以鳴，嘉賓亦既醉。我呼東下舟，不借南衙騎。如別華鬘天，槃槃下塵世。人花兩難忘，作詩當作記。

並頭牡丹詩

兩枝春作一枝紅，春似生心鬥化工。遠望恰疑花變相，鴛鴦閑倚彩雲中。

讀罷《清平》三首詩，此花猶未解相思。想因移種長生殿，便學人間連理枝。

各抱芳心兩不降，飛來蝴蝶也成雙。老夫棖觸團？夢，底事單身又渡江？

秦淮小集，招揚州女校書王氏為藍公子酹飲。越三日公子入山問卜妾故事，方知彼姝已登簉室，豔此遭際，各賦催粧

邗上女兒白袷衣，青溪公子踏青歸。相逢一笑偶然事，頃刻落花天上飛。

家本琅琊大道王，一雙眸子截秋光。比肩不笑妾身短，挽手愈憐郎意長〈（校書著衫才二尺許。）〉。

折柳何須問舊條？小星婚禮要人教。開箱乞與《官奴帖》，筆筆泥金照樣抄。

淮水盈盈綠正酣，兩家同住板橋南。桃根迎接開門是，不待終朝已采藍。

十三樓事久蹉跎，冷落尚書《卻扇歌》。今日瓣香郎努力，有人想作小橫波。

風月平章老去身，年來著手便成春。只緣遊得天台倦，看見桃花指向人。

吳下歌郎吳文安、陸才官供奉大內已有年矣。今春為葬親故乞假南歸，相遇虎丘略說天上光景，且云此會又了一生。余亦惘惘情深，淒然成詠

宜春苑裏歸來客，三十年前識面多。絕代何戡都白髮，貞元朝士更如何。

握手臨歧話再逢，淚痕吹下虎丘風。自言身比天花墜，一到人間一世終。

題梁景山畫竹送往和州

景山先生春滿手，筆底煙雲無不有。畫石能移泰華來，畫泉能使波濤走。隨園有絹二丈長，先生為寫千翾。頃刻堂上綠成海，疑有麼鳳隨風翔。畫畢匆匆辭我去，云將采石磯邊住。欲取長江作硯池，好教萬象歸毫素。果然高士自不群，人間逼仄難棲身。看他來去飄然意，便是瀟湘水上雲。

送座主大廷尉鄧遜齋先生還蜀

海內年來只一師，又聞予告作西歸。六旬晚景人難別，萬里川江鳥怕飛。廷尉清卿行色冷，開元初載老臣稀。絳帷絲竹程門雪，再說今生事恐非。

記得初來拜後堂，桂花香裏綠衣郎。此時期望心何限，自覺韶華海共長。漸漸黃門雙鬢白，蕭蕭陸氏一莊荒。祇今送別酬恩意，剩有衰年淚數行。

鳳齡嫁某郎半年為其大妻所虐，雉經而亡。余悔恨無已，賦十六韻哭之

萬悔真何及，千牛挽不回。總緣吾負妝，轉使愛生災。遠把文姬贖，權為弄玉媒。私情阿姊問，密意舉家猜。花不嫌春老，根思傍舊栽。自慚黃髮短，未稱紫雲陪。妙選乘龍婿，偏招駑馬才。妒妻威似虎，魔母令如雷。鬢上環簪卸，房中膳飲裁。淒清同病蝶，嗬叱過重佁。鳥急籠應放，魚驚網莫開。終年芳訊斷，一夕惡聲來。弱燕空梁墮，孤芳猛雨催。早知投苦海，悔不嫁哀駘。返璧心猶在，憑棺念始灰。伯仁由我死，羞面見泉台。

題童二樹畫梅

童先生，居若耶。一隻小艇劃春綠，一枝仙筆畫梅花。畫成梅花不我貽，遠寄瑤華索我詩。我未見畫難詠畫，高山流水空相思。吾家難弟香亭至，口說先生真奇士。孤冷人同梅樹清，芬芳人得梅花氣。似此清才世寡雙，自然落筆生風霜。杜陵既是詩中聖，王冕合號梅花王。愧我孤山久未到，朝朝種梅被梅笑：如此千枝萬枝花，不請先生一寫照！

送雲坡觀察遷少司寇入都

一行丹詔下雲中，士女攀轅拜下風。知道朝廷需魏相，可堪東海去於公？看山走馬秋逾好，破格遷官眷最隆。內外祥刑都管領，總緣民命廑宸衷。

今春三月掃門時，得見煙霄海鶴姿。霜肅南衙朝折獄，尊開北海夜論詩。卿雲此日還朝寧，大雅何人更主持？頭白袁絲知己少，再來吳下倍相思。

去年九月十七日同蔗泉觀察賞菊有詩，今年重到此期而觀察已亡十日。撫今傷往，泣弔四章

又到黃花節，誰將白髮招？傷心追往事，同醉是今宵。窗影燈仍照，衫痕酒未消。如何凋玉樹，繐帳雨蕭蕭。

十五登科第，三朝舊世家。軍機參密勿，旌節擁長沙。早貴身原弱，多情壽自差。一場春夢短，風卷鏡中花。

歸隱秦淮好，關門種薜蘿。病猶勤拜起，貧不廢笙歌。僕喂花間飯，兒扶月下坡。今朝卷簾處，遺像對煙波。

山翁知己少，動輒舉君觴。正擬千場醉，俄驚一笛霜。無人同笑語，有壽益淒涼。爭免衰年淚，相思便數行。

山中行樂詞十二首

門外豈無事，山中只有書。一篇《小園賦》，半世好家居。楊柳風前榻，梅花雨後車。意行隨所適，不樂復何如。

怪石堆三品，新堤造六橋。草堪供鹿寨，萍足養魚苗。摘蕊求花大，開池便櫓搖。客來茶不設，甘露在芭蕉。

萬竹立門外，一家藏綠陰。欄杆三四曲，樓閣幾重深。雲影淡搖鏡，壁風時弄琴。喈喈窗外鳥，也學短長吟。

九十高堂壽，千燈上下張。環山生火樹，搖水動珠光。隔岸笙歌助，傾城士女狂。此時一杯酒，真個紫霞觴。

十二紅絲硯，輪流侍主人。分班常賜沐，著手便成春。作楷門生代，袪塵小僕頻。為他閑不得，連日召龍賓。

涉世無成見，隨吾杜德機。書多讎校懶，花密剪裁稀。卷袖常汙墨，迎賓忘著衣。公卿與寒士，來者便依依。

白鶴一聲語，青天半夜風。夢從秋後短，詩向枕邊工。隔夜硯常濕，曉窗燈尚紅。是誰來拭幾，知我讀書功。

九曲琉璃屋，玲瓏影莫分。湘簾千竹映，詩卷萬花熏。髤幾新襄樣，雲罍古篆文。不知陳榻上，留宿幾重雲。

何物供閑戲，圍棋亦偶然。買碑爭舊拓，染筆試新箋。《食品》何曾纂，《茶經》陸羽編。搜奇兼誌怪，俱是小遊仙。

客來無底事，開口便談花。解珮長干裏，吹簫阿子家。山深春不老，風好月難斜。幾個人間叟，如儂度歲華。

無兒家累少，稚女戴男冠。畫賞過時賣，琴閑借客彈。非禪心更達，勿藥體常安。靜裏尋忙事，巡簷數竹竿。

一望參天柳，都從手植生。樹猶先我老，心合比秋清。鄭重分陰惜，編排著作成。劉伶休荷鍤，門外即先塋。

晚登清涼山

上山訪僧僧寺鎖，孤亭荒荒紅日墮。萬家炊煙直復斜，幾行雁字右復左。長江半向樹梢出，石罅盡教落葉裹。怪他啼鳥盡驚飛，惟有白雲不讓我。

客來

深秋萬木凋，一花不著樹。客來道有香，主人不知處。

上渤海相公二十韻

不到艱難際，安知柱石功？黃流遷故道，赤子廑宸衷。隻手銀河挽，兼旬板築終。單車來水上，萬口活溝中。命向龍宮奪，春回黍穀窮。堤方歌《瓠子》，甲又起山東。半壁金湯重，三江鐵騎雄。帝教擒白賊，公自挽雕弓。渭野勞諸葛，彭城臥老熊。刀光千里雪，旗影半天虹。傳箭妖星落，鳴甄羽孽空。亂時須重典，雪後要春風。韜偃干戈畢，安排米粟豐。孳孳勤哺啜，漸漸轉疲癃。更把潘屯鑿，長看挽運通〈（開潘家屯引黃水運漕）〉。救時真魏相，活國賴姚崇。令子秋闈試，泥箋姓氏紅〈（九公子廣德新舉京兆）〉。總緣隆世德，默眷自蒼穹。暖律新陽轉，稱觴往事同。銘勳兼祝嘏，稽首指崆峒。

簡齋印（有序）

湖州淘井得銅印，鐫「簡齋」二字，陽文，深一米許。宋蒙泉明府以餘字偶同，遠寄相遺。按《宋史》，陳與義字簡齋，曾刺湖州，此印當是陳公故物。喜紀以詩。

（下缺）







卷二十五（丙申、丁酉、戊戌）


正月十五日園中飛下一鶴

一團白雪青天落，園丁走報來仙鶴。來自何方產何土。鶴不能言但起舞。園中三鶴一鶴單，物得其偶居之安。主人當作不速客，取蓍筮之敬終吉。

哭座主鄧遜齋先生（有序）

戊午科餘與平西大將軍阿公廣庭同出先生門下，先生每稱分校得士，一文一武。今年正月，將軍平定金川，而先生先一年捐館，枚故賦詩誌哀。先生諱時敏，四川人，官大理寺卿。

當年絳帳同升客，此日淩煙第一勳。共說門牆原不忝，敢云文武竟平分。名書虎榜三生夢，甲洗龍沙萬里雲。告奠九原公亦笑，是誰衣缽有將軍？

過瞻園弔託師健尚書

十年不見托尚書，重過瞻園感舊居。匝地風花春事換，滿牆煙墨雨痕疏。老臣力盡還朝後，國士知深見面初。擬賦《八哀》詩未就，幾行衰淚落衣裾。

哭逸園主人（有序）

主人姓程名鍾，字在山，吳之隱君子也。與其妻生香居士同有詩名。所居逸園在西磧山下，余過訪不值。次日君入城，始得一見。別後再投以詩，而君亡矣。其佳句云：「高樓鎮日無人到，剩有山妻問字來。」可以想其風調。

與君一見了前緣，芳訊重投便杳然。四海名園推梓澤，半生嘉偶伴伶玄。似知數盡將山賣〈（予到園時，聞已售與江氏。）〉，定有詩存待我傳。西磧風煙太湖月，從今不泛子猷船。

雞

養雞縱雞食，雞肥乃烹之。主人計自佳，不可使雞知。

送保將軍勵堂之施南

吳下驪歌夾耳聞，我來剛值送將軍。請看江上雙旌影，已似將飛一片雲。

履曳星辰劍上方，偏教生性愛文章。倉山幾曲風華調，君盡能歌我轉忘。

千條紅燭兩枝花，餞別依依小杜家〈（開周）〉。他日巴山聽夜雨，更誰行酒進琵琶。

弓刀獵罷萬山青，風卷紅旗過洞庭。可帶橫塘一枝笛，夜深吹與老龍聽。

善撫生苗與熟苗，追陪嚴武與韋皋。八風平處雙聲穩，一卷新詩即《六韜》。

送君南浦草萋萋，望見楊花首欲低。一樣天涯送行客，楊花能到夜郎西。

過蘇州有懷南溪太守新遷觀察轉漕北行

六十黃堂兩鬢清，一朝丹詔下神京。高年豈望遷官職，聖主偏能記姓名。緩緩漕糧東魯去，煌煌衣錦故鄉行。長河月色三千里，萬櫓齊聽號令聲。

袁絲別後下姑蘇，悔作尋春范大夫。知己偶然心上有，美人真覺世間無。難將蘭槳迎桃葉，且坐甘棠聽鷓鴣。愁過南衙文宴處，旌旗人遠月明孤。

哭侍衛明公（有序）

公名仁，將軍忠烈公名瑞者之弟。年少能詩，在尹相國處見予篇詠，寄聲索贈。予感其意，書扇貽之，而公已從征金川歿於軍矣。

遠蒙京國問才名，知己何曾一識荊。《團扇》詩才從北寄，雕弓人已賦《西征》。通侯門第文兼武，上將沙場死亦生。遙奠寒雲招左轂，海天兜率盡交情。

某學士已謫降矣，猶責餘不以公服相迎。餘雖謝過而退後不能無詩

何苦蓬門閣閣嘩，私蛙猶道是官蛙。一枝紅蓼雖孤潔，生就人間瑣碎花。

眼入夜昏澀見燈輒夾，戲賦二詩

薄暮雙眉蹙，飛珠繞眼眶。望洋空有歎，視物總如傷。無復宵攤卷，何妨早就床。譬如人世上，原自沒燈光。

秉燭宵遊興忽差，倍教白日惜年華。想來老亦多情累，兩眼渾如夜合花。

升沉

山色蒼茫落照微，升沉到處有天機。楊花自繞蛛絲上，莫怪春風吹不飛。

江西方伯楊酉峰巡撫江蘇，五月受篆，寄賀四章

故人開府到吳中，捧日葵花色正紅。八座有誰堪此席？半生惟我最知公。智珠在手風雲闊，卿月當天氣象空。真個恩膏似流水，大江西下大江東。

金閶何處不甘棠，回首春風二十霜〈（公宰昭文時，年才弱冠。）〉。在昔東廂聽鼓角，於今南面握牙璋。官從舊地遷才樂，人是相知喜更狂。料得軍民齊額手，中丞玉貌未曾蒼。

記否當年聚白門？兩家燈火話黃昏。一餐不作常賓待，萬事都從絕頂論〈（公精廚饌，他客不得與。）〉。宦海光陰流水逝，棲霞遊伴幾人存〈（謂莊、潘諸公。）〉？而今半壁東南主，為我應留酒百尊。

小人有母受恩施，客歲稱觴使者馳。雙束冰絲園客繭，一行珠字《白華》詩。情深膠漆真無忝，分隔雲泥兩不知。寄語關西楊太尉，相尋未敢出山遲。

贈慶郎

寂寂朱門當館娃，行行珠字傍窗斜。世間只有張公子〈（竹齋）〉，解采華林〈（班名）〉第一花。

蛺蝶雌雄且莫分，女兒香贈女兒熏。遙知燒處雙煙起，化作仙童一朵雲。

欲試芙蓉雨後妝，青溪同浴兩鴛鴦。分明一掬僧房水，抵得華清第二湯。

客窗寒重夜眠遲，贈汝吳棉有所思。願得他生為翠被，鄂君身上覆多時。

齒痛悶坐，戲作長歌

前有萬古去漠漠，後有萬古來滔滔。當中忽放我一人，不前不後生今朝。孫曾以後之人物不接見，開闢以前之史冊誰傳抄？徒然苦受倉頡累，四千年中文字來煎熬。就使學業追孔孟，勳業同夔皋，猶恐一朝乾坤毀，也如雲氣隨風飄。何況硜硜居空谷，寂寂守蓬茅；五嶽不曾走蠟屐，六十尚未麾旌旄！造化小兒漸欺我，齒痛呼聲嗷嗷。眼前未死先冥漠，詭談傳世不朽殊無聊。擬學古之行樂人：酒飲公孫穆，色好公孫朝。已為財力所製限，名教所阻撓。再欲將身送還天與地，又被殘形恒幹相拘膠。只得支頤枯坐無一語，自弄筆墨當笙簫。寧戚高歌白石爛，杞人自信青天牢。方寸之間驅水火，八荒以外馳輪尻。身隨黃澒青曾歿處歿，魂憑白嬰拂招時招。但願生生世世莫作有情物，一任劫灰蕩滌吹我作泰山之頑石，大海之波濤。

再贈慶郎

三月春光上已濃，笙歌人集水西東。樹梢掛起燈如海，照得紅兒分外紅。

卷簾招月坐蕭齋，意欲留春事竟諧。寄語阿瞞私誓了，他生爭及此生佳。

為儂指引若耶溪，笑上妝樓躡小梯。奪婿吳娘真有福，吹簫同住板橋西。

開過紅榴鳥欲飛，相思能不夢依依！願卿身似春潮長，早到胥江晚即歸。

南溪遷江蘇臬司，再賀一詩

孔戣被天心眷，重疊恩綸下玉坡。千里人才瞻舜日，三遷官總聽吳歌。舟因久泊風彌順，花為遲開露轉多。我與蒼生齊引領，者番報稱更如何！

人老莫作詩

鶯老莫調舌，人老莫作詩。往往精神衰，重複多繁詞。香山與放翁，此病均不免。奚況於吾曹，行行當自勉。其奈心感觸，不覺口咿啞。譬如一年春，便有一年花。我意欲矯之，言情不言景。景是眾人同，情乃一人領。

晚遊古林寺

一鍾打出滿堂僧，佛面金光半閃燈。龍樹無聲風小定，袈裟有影月初升。講經未必花能笑，拄杖微聞石欲應。底事空王誇解脫，春來不解半池冰。

余久離祿仕而戚里紛紛甗諉不已，初頗厭之，既乃有悟於物理，變嗔為喜，故作是詩

戚里紛紛太糾纏，閑思物理忽欣然。樹堪避雨多棲鳥，水不通河少泊船。石佛疲津雖欲臥，雲仙舍藥且隨緣。人求終比求人好，平著心看即是禪。

卅年

卅年山館住悠悠，十賚誰交陸敬遊？插處綠楊成古樹，畜來黃口盡蒼頭。釣竿手顫魚難得，棋局心忙子不收。只有吟詩如老將，窮追佳句獲才休。

野廟

白石神君廟，黃車使者臨。客窗雞語慣，僧頂鵲巢深。錦雨通宵暗，金苔滿地陰。上和香一炷，留贈古檀林。

折花

看書時是看花時，兩事商量割愛遲。只好折花書案供，也聞香氣也吟詩。

題宋人詩話

元聖雖不作，何王不袞裳？終日嗜菖蒲，未必皆文王。孔子所以聖，豈在不撤薑？我讀宋詩話，嘔吐盈中腸。附會韓與杜，瑣屑為誇張。有如倚權門，淩轢眾老蒼；又如據泰華，不復遊瀟湘。丈夫貴獨立，各以精神強。千古無臧否，於心有主張。肯如轅下駒，低頭傍門牆？

悔軒太守《長淮利涉圖》

長淮泱泱浪拍山，舟中太守目營然。為貪四顧眼界寬，船篷盡卸船帷褰。蕩舟者急腰背彎，擎傘者猛須連卷。奚童持帽客清便，飄飄華蓋風吹偏，堤旁樹底聲喧闐。衙前散從將馬牽，兜牟雉尾衝寒煙。弓刀旗幟鞍轡，一一錯雜楊花間。問公何事心憂煎，腰輿不坐偏扣舷。客秋河決黃淮連，魚頭赤子相比肩。救災如救野火燃，黃堂官作群官先。疏排貴迅築貴堅，何者宜堵何者穿，非身親到心胡安？民視公身如大船，捆載萬戶利涉川。精誠所感神亦憐，支祈可鎖鼉可鞭。饑者與飯寒與棉，波濤聲裏頒金錢。非公孰把皇仁宣？雙槳搖去重回旋，左視右視求萬全。我聞史起能引泉，河堤謁者稱王延。煌煌史冊相留傳，以公作配何慚焉？誰知公意猶拳拳，畫圖當作越膽懸。道民受病難遽痊，元氣可復須三年，此語公然直奏天。

悔軒一稔之中驟遷觀察，再遷方伯，索詩為賀

兩度恩綸下玉京，三遷官不出江城。風高太覺雲行速，惹得閑鷗聽也驚。

更喜新衙接舊衙，半條街近好移家。官遷真個鶯遷似，只隔一牆紅杏花。

中山王府舊樓台，迎過鸞輿花尚開。此日遭逢勝元九，遷官兼得住蓬萊。

東南民力近何如，儒者經綸定有餘。好惜分陰懷祖德，青燈還擷幾行書。

北海尊開酒不辭，匡衡、翼奉本同師。自憐三十年前客，合有瞻園老樹知〈（與公同出孫文定公門下。）〉。

曾賦園中景十篇，曾交碑碣記先賢。而今得遇文章伯，合浦珠還豈偶然〈（托尚書瞻園碑現寄隨園，公將歸之。）〉。

哭高東井孝廉（有序）

東井名文照，湖州武康人，高才博學。父為南浦通判，有廉名。東井中甲午鄉試。客死京師。年三十，無子。

風傳消息自幽燕，聽說斯人不永年。循吏兒郎好才子，一齊抹摋也由天。

二十萬言書誦畢，八千餘紙手抄忙。不知一片心頭血，客邸誰收古錦囊。

目空四海無前輩，心折千篇有老夫。此日等身諸著作，九原抱著見韓蘇。

關情夜燭與晨燈，甚矣吾衰仗後生。豈料挐雲心事健，一枝秋桂了前程！

題《黃粱夢枕圖》

非因非想夢難通，人有心情各不同。我過邯鄲曾有夢，夢攤書卷萬花中。

《心中賢人歌》寄錢㠘沙方伯

書中有賢人，其人不可再；心中有賢人，其人宛然在。其人在何處？閩江為屏藩。吾幼與同學，吾長與同官。溫公愛蜀公，生前為立傳。吾亦愛錢公，意欲書其善。公書善歐趙，公詩善白蘇。以兩善稱公，淺之為丈夫。

天子南巡狩，璽書頒諄諄。誠恐供張費，累彼元元民。江督黃文襄，陰違而陽遵。孤行一己意，束下如濕薪。其人養威重，上相不敢嗔。公乃手彈章，焚香達紫宸。天子立召見，問汝所知因。公奏御史官，言事重風聞。倘問所來由，是絕言者根。天聽為之動，將黃訓飭頻。有此小臣直，彌彰聖主仁。一時王侯駭，爭來窺公門。以為朝陽鳳，以為獨角麟。誰知公恂恂，公貌如婦人。

金吾有邏騎，獰獰虎而冠。內府四十名，白日橫行慣。公視永豐倉，此輩猶狎玩。其魁名李五，喧呶薄几案。公怒械係之，封章奏玉殿。詔命盡革除，為首者誅竄。百僚舞於衢，路人相與歎。神羊挺然立，百邪已消半。何況鳴一聲，根株自痛斷。

彰化內凹莊，生番殺黔首。賴白兩姓家，二十有二口。故事番作惡，武吏有責成。生番殺人重，熟番殺人輕。大吏爭護前，各以熟番報。公時巡台灣，獨以生番告。洋洋海風起，偏遲御史章。奏騎既濡滯，所奏又乖張。天語加切責，大吏滋不悅。詗者來調停，訹公改前說。公指窗前山，是豈可動乎？苟其徇有位，何以對無辜？亡何矯虔吏，買頭作誣證。事發得上聞，昭昭黑白定。

三吳民風柔，俗吏恣威福。但博大府笑，不顧小民哭。公蒞觀察任，上手無留獄。其一竟劾去，其一稍瑟縮。蠹胥擒五鬼，積案掃千牘。懷磚者改行，舞文者坻伏。片紙告誠張，萬民雪涕讀。傳抄未停手，曲踴時頓足。可惜僅一年，旌旗遽入蜀。民恨公來遲，又恨公去速。至今說公名，父老淚簌簌。

古有班馬才，能記非常事；今有班馬才，苦無事可記。我欲得公狀，催公作郵寄。公曰我生平，碌碌無他異。虛心而實力，只守此四字。大哉明公言，四字談何易！其惟聖人乎，當之庶無愧！願公永勉旃，徐徐俟其至。我欲立公傳，恐公事正多；我欲少遼緩，又恐傳者訛。故且托韻語，傳播為詩歌。歌公更勖公，公其慎晚節。空山有故人，含笑看史筆。

題《幽光集》後（王陸槃至高文照，凡二十餘人）

河嶽英靈氣未伸，有才無命最傷神。何時得上韋莊表，追賜科名十六人。

所見

牧童騎黃牛，歌聲振林樾。意欲捕鳴蟬，忽然閉口立。

遠眺

秋江遠眺碧雲空，一笑啞然對晚風。鵜鳥覓魚終日立，不曾肥過信天翁。

留別蘇州主人唐靜涵

君家久住竟忘家，兒女同聲喚阿爺。借慣舊書多脫線，代栽新樹暫停花。商量小食先呈譜，曆亂飛棋更鬥瓜。如此主賓能有幾，戲將瑣事記些些。

謝渤海相公賜老母人參

一朵慈雲下碧空，萱堂頃刻起春風。扶衰正想尋靈藥，造命由來屬相公。價比兼金千鎰貴，形如瑞麥兩歧同。殷勤手付家僮意，小草無言有寸衷〈（公慮材官賚來有費牢賞，故喚家僮赴衙，親封賜之。）〉。

哭唐靜涵十二首

吳下霜飛九月天，唐衢竟賦《小遊仙》。傷心三十年中事，歷歷捫胸尚宛然。

（下缺）







卷二十六（己亥、庚子）


正月二十二日出門作

衰年作事當收棋，檢點遊裝有所思。江上風花趁春日，家鄉弋釣憶兒時。殘書看慣隨身帶，愛子初生負繈隨。自笑此行緣底事，西湖還欠幾行詩。

秦園

為高必有因，為園必有藉。美哉秦家園，竟把惠山借！入門先見水，得樹便忘夏。縱橫兩石橋，屹作天河跨。紆轉山徑曲，琮琤泉響瀉。濕衣嵐翠飛，打頭松子下。得意在丘壑，忘言到亭榭。我來四十年，品題殊未暇。底事忽留詩，再遊心再化。

第二泉

清絕形難比，源深取不窮。知名不知味，來往一杯同。

雨夜泊嘉禾訪陳梅岑秀才，次日喜晴，同遊煙雨樓、三塔寺

久輟牙琴感索居，一朝親叩子雲廬。船衝急雨剛停槳，手握詩人便起予。嬌女抱來冰雪似，華堂指點火焚餘。卅年世好三年別，說到深情海不如。

相約鴛湖打槳行，萬金難買此宵晴。一樓煙雨人初到，三塔風光水正生。桃尚留花待殘客，柳如招我過清明。白頭愛話悲歡事，紅盡桅燈未入城。

入武林城作

肩輿望見聖湖煙，觸目情生故國天。不是還鄉是尋夢，一丘一壑總纏綿。

雖名故土全無屋，且喜殘春尚有花。笑挈姬人住僧舍，不成孤客不成家。

安排遊計首頻搔，客裏光陰怕寂寥。晴日尋山雨尋客，不教孤負一春宵。

成見年來久不存，麻鞋隨處踏芳塵。朱門蓬戶無分別，祇要能容自在身。

西湖德生庵小住

遊山如讀書，少年力不努。垂老意愴然，亟亟還思補。我本西湖人，久離西湖土。當其家居時，頗為一城阻。及乎宦遊後，更覺相思苦。今乃白頭來，卜寓在湖所。有如久饑人，見物思盡取；又如矍鑠翁，余勇必盡賈。朝將湖煙吞，暮把湖月吐。行湖一枝筇，蕩湖兩枝櫓。湖意亦歡迎，浪花如雪舞。

月夜斷橋獨坐

一輪月，一個我，半夜斷橋相對坐。湖光照月月增清，月色當湖湖更大。滿湖煙起將山蒸，山容若睡喚不應。我亦下橋覓歸路，緊認僧庵一點燈。

孤山

一山自起伏，不藉群山扶。既不傍城郭，又獨占裡湖。頗似皋夔世，別有巢由徒。宜乎數千年，獨居處士逋。自呼梅為妻，自畜鶴作孥。雖捐茂陵稿，恰修《薦賢書》。倘非際明盛，寧肯效區區？我攜影獨來，一僮一僕無。問我胡為然，也學孤山孤。

登六和塔

一塔表江清，觚棱夕照明。盤旋看下界，絕頂見平生。乍上微嫌黑，彌高轉不驚。縱教吹落地，也有半年程。

遊紫雲、金鼓諸洞

看山恃一筇，有境我必到。垂老戒在得，山靈莫相笑。初尋紫雲幽，再探金鼓奧。涔涔石乳滴，蹀蹀仙鼠跳。古藤高槃空，丹槃低設灶。穴深不可測，誘我往前導。忽然一梁橫，故意將人拗。喜無玄霜侵，永辭白日照。偉哉真宰心，戛戛喜獨造。鬥險乃出奇，因空始見妙。寄語世間人，頑石猶有竅。

謁岳王墓作十五絕句

靈旗風卷陣雲涼，萬里長城一夜霜。天意小朝廷已定，那容公作郭汾陽。

遠寄金環望九哥，一朝兵到又回戈。定知五國城中淚，更比朱仙鎮上多。

一個西湖換兩宮，靖康《小雅》唱雍雍。憐他絕代英雄將，爭不遲生付孝宗。

軍令如山鳥不嘩，黑風龍虎盡呼爺。自然慈聖還宮日，苦向官家問嶽家。

歲歲君臣拜詔書，南朝可謂有人無？看燒石勒求和幣，司馬家兒是丈夫。

要盟結讚屢彎弓，翻錄和戎魏絳功。老住迷樓人不醒，趙家天子可憐蟲。

小校桓桓趙姓施，湧金門外有專祠。雄心似出將軍上，不斬金人斬太師。

要結中朝絳灌歡，分將戰艦贈同官。韓王心喜張王惱，始信人間送禮難。

允升一疏奏楓宸，與汝何干竟殺身？擬把東廂添配享，黃金鑄個布衣人。

華表淩霄落照遲，一朝孤憤萬年知。梨花寒食燒香女，纖手都來折檜枝。

不依古法但橫行，自有雲雷繞膝生。我論文章公論戰，千秋一樣鬥心兵。

五十三人命已休，秦城王氣忽然收。教渠暫緩須臾死，那數中原劉彥遊。

身後何曾有定論，《金陀》野史仗文孫。紫陽讕語瓊山繼，爝火無光照覆盆。

恰有狐疑問殿前，周歂入廟竟身顛。臾駢敵怨分明在，只恐當年事偶然。

江山也要偉人扶，神化丹青即畫圖。賴有嶽於雙少保，人間才覺重西湖。

孫秀姑墓

我年八歲才讀書，大母為言孫秀姑。今年六十偶行路，得見秀姑湖上墓。秀姑生長貧家裏，槃剃便行拜時禮。郎小從師赴學堂，姑衰抱病居田里。鄰家嚴虎里中豪，望見嬋娟眼欲燒。初將軟語投梭誘，繼嗾妖童作餌挑。女兒自是女貞木，豈許纖埃汙白玉！已歌暮棘刺陳佗，重上輜車詈董卓。匪人窮怒轉成羞，道不穿墉誓不休。朝擲餅金窺浴所，暮隨鴟吻望牆頭。秀姑膽小空房怯，生恐雄狐勢漸逼。皎月當天自有光，紅蘭拒雪愁無力。層層縫裹舊衣裳，訣別慈姑掩洞房。一夕伯姬雖命絕，十旬劉表尚屍香。官吏聞之愧無狀，急擒鼠輩屍諸巷。扁表巍峨北闕來，風雲蕭瑟西湖葬。此事茫茫八十春，當時碑碣漸沉淪。寄言當事征文獻，且莫修培蘇小墳〈（時西湖修蘇小墳，不知小小墳在嘉興。見《武林舊志》。）〉。

三月四日項金門秀才招同吳西林、汪槐堂諸公補修禊詩，得「春」字

卅年不見故園春，一夕南還得主人。佳節已過修禊日，華堂還召苦吟身。酒邊分韻詩隨意，花下談禪鳥問津〈（西林、夢樓席間談禪，人多避席。）〉。恰好山陰儂買棹，蘭亭方欲訪前因。

贈金門

之子武林秀，相逢喜不禁。惜春常速客，得句便題襟。雅抱推袁意，難忘說項心。為君歸緩緩，湖上落花深。

雲棲寺

竹密不見天，竹盡乃見寺。相傳蓮池師，於此建初地。匪徒參高禪，亦且見小智。矮屋難搖風，戒嚴易蕆事。眷屬許同宿，貴賤無二味。更有終老堂，窮氓隨所寄。一切部署法，井井有條例。宜乎十方民，甘心多布施。禽學梵貝音，草帶靈檀氣。我亦如閑雲，一宿了來意。

放生所

天性人為貴，庖犧見理明。傷人不問馬，宣尼分重輕。魚鱉稱咸若，未必非杯羹。陋哉西方教，兼愛徒硜硜。人物混為一，不界濁與清。我來放生所，刺目尤心驚。雞餓且啄距，牛呿半陷坑。頑鵝瘦於雀，仙鹿穢若蠅。是謂違物性，桎梏加天刑。放乃未嘗放，生不如無生。

見雨中喚渡者

船家鎮日喚人行，雨後無人肯應聲。載得白鷗三兩隻，水紅花處倍分明。

贈撫軍王味隒先生

中丞家世重琅琊，浙水緣深兩建牙。謝傅經綸多靜鎮，汾陽福力自豪華。潮聲曉應千家笛，燈影宵紅四壁花。豈獨惠民兼禮士，四方名宿走雷車。

曾蒙草奏牧秦郵，回首恩門感未休〈（枚牧高郵，先中丞所薦。）〉。一樣憐才家法在，卅年往事水東流。星雲有耀能垂蔭，蒲柳將衰易感秋。願得白頭還故里，村村扶杖聽歌謳。

清明

枝枝楊柳可憐生，朵朵梨花笑不清。四十年前舊遊客，故鄉今日過清明。

月夜老姊、兩姬挈阿遲泛舟西湖，予亦追至孤山，小飲而返

門外一舟泊，小僮偷棹之。舉家遊西湖，主人猶未知。愛茲明月光，亦復呼舟往。相逢孤山巔，彼此各停槳。酒家未關門，遣僕沽一壺。空明水晶宮，團圞家慶圖。小醉將舟泊，人生且行樂。月照子若妻，已成梅與鶴。

題萬九沙先生小像（有序）

先生諱經，康熙戊辰翰林，任學使，罷官。乾隆元年召試鴻博，以老疾辭。全謝山作《公車征士錄》，海內凡一百八十人，序齒先生冠首，枚署尾。

今年在杭州，其季子福持遺像索題。當年丹詔召耆英，驥尾龍頭記得清。未共殿前揮彩筆，忽從畫裏見先生。春風有影須眉在，流水無聲歲月更。幸喜小同才絕世，禮堂經學繼康成。

淨慈寺回舟湖中風雨暴作

一角雷峰黑，三潭雨忽狂。小舟如躭退，高浪比人長。荇藻難援手，蛟龍欲入艙。倘非風少定，幾作水仙王。

施將軍廟

將軍名全，以小校刺秦檜不克，死。

一德格天閣正新，一刀殺賊乃有人。敷天冤憤仗誰雪？殿前小校施將軍。將軍煉心如煉鐵，可惜荊軻疏劍術。事雖不了神鬼驚，懸頭市上香三日。當時元奸黨滿朝，縛虎如羊氣太驕。忽然刀光狹路照，太師頸上風蕭蕭。嗚呼！三字獄，兩宮駕，總在將軍此刀下！後代聞英風，尚且有興者。君不見腦碎銅椎阿合馬！

萬松書院

萬松環一嶺，書院建其巔。我昔來肄業，弱冠方童顏。當時楊夫子，經史腹便便。門牆亦最盛，濟濟羅諸賢。我每遇文戰，徹夜窮鑽研。至今咳唾處，心血猶紅鮮。何圖目一瞬，垂垂五十年。先師墓木拱，諸賢盡雲煙。我來重過此，幾席猶依然。誤欲往學舍，執卷趨師前。昔也離家遠，廿裏走槃槃；今也升講堂，一步一扶肩。昔為服子慎，絳帳時周旋；今為薊子訓，摩挲銅狄仙。逝者竟如斯，能無意自憐！羨殺丹桂花，無言但參天。

偕阿遲上冢

周晬嬌兒索乳忙，抱來學拜祖塋旁。春風似解人間事，一縷香煙吹漸長。

渡錢塘江

卌年前渡此江風，白髮重來似夢中。就使江神最強記，也難認得此衰翁。

禹陵二十四韻

天地平成始，皇王禪讓終。一人生石紐，萬古辟蠶叢。玉鬥胸垂象，金鞀耳啟聰。尋書齋委宛，受牒作司空。地險龍門鑿，人功鳥道通。為魚援赤子，幹蠱慰黃熊。學裸姑徇俗，乘槃又轉蓬。庚辰擒水怪，豎亥步崆峒。貳負甘雙梏，將軍號百蟲。嘗聞下車泣，忍過羽山東。破石佳兒出，開山遁甲窮。勤能師子，威不赦防風。息壤波全息，扶桑日更紅。過門心淡泊，造粉事朦朧。鑄鼎神奸列，遐方玉帛同。偶然巡越甸，遽爾墜軒弓。身自跳天上，椑應葬穴中。葛繃煙露冷，陽眄水雲空。復土來蒼鳥，南風送祝融。江山猶拱侍，廟貌更穹隆。真冷懷文命，偏枯想聖躬。兩廂環嶽牧，九殿拜兒童。窆石摩挲古，《衡碑》刻劃工。微臣擎旨酒，不敢獻玄宮。

蘭亭

為有《蘭亭序》，青山屬右軍。清流猶映帶，名士盡煙雲。歎逝能無感，論書孰與群！偶然數行字，千古訟紛紛。

王右軍祠

荒祠碑記永和年，東晉衣冠尚宛然。觴詠偶留《修禊帖》，安危能上會稽箋。書名太重經綸掩，兒輩分甘樂事偏。我欲奠公無別物，一籠鵝放惠風天。

西施廟

人去苧蘿空，香煙恰未終。死猶存越廟，生可想吳宮？溪水浣紗影，虛廊響槃風。金錢輸一見，交與守祠翁。傳說西施祀鑒湖，一帆先自走菰蒲。三千年後情如許，可是前生范大夫？

石屋寺

怪石墜空天，臥地猶露縫。一手推可搖，萬年吹不動。石旁有古寺，峨峨紺殿垂。終朝鍾鼓寂，但見鳥雀窺。肅湣留手跡〈（寺有於肅湣手書）〉，迢迢三百秋。問僧僧不知，愈覺山中幽。西齋尤奇絕，懸槃接屋瓦。不敢開窗看，亂山如走馬。

吼山

山頂麥開花，山腰石張口。我舟昂然來，直向口中走。其中別有天，澄泓水百畝。亦復構亭榭，高下羅八九。絕壁摩蒼蒼，似將長劍剖。斜削為鼉梁，架空拖石紐。偶然謦咳聲，千山齊一吼。水深試以篙，不知有底否。但見大魚游，吞餌幾吞手。我遊山川多，此景駭未有。為之泊舟看，自午直至酉。

禹陵大松歌

我來禹陵見大松，身橫九畝疑防風。當日定為蒼鳥種，後來不受秦王封。扶桑遮日松遮雨，各護神聖安玄宮。旁有窆石形奇古，堪與千年松作伍。想見龍牽引時，呱呱後啟猶摩撫。諸侯會葬紛來朝，此松未必無枝條。蒼水使者來掛絛，百蟲將軍不敢燒。山風吹松作濤起，仿佛洪水聲滔滔。我欲呼松問禹狀，松不能言徒崛強。且折松枝滿載歸，驚誇法物商周上。

湖上襍詩

浮家泛宅幾回遷〈（先寓德生庵，再遷陳莊。）〉？遷得西湖到榻前。從此欄杆憑不了，雨餘風定月明天。

月明如水浸沙堤，堤上遊行一杖攜。惹得家僮沒尋處，夜深孤坐斷橋西。

桃花吹落杳難尋，人為來遲惜不禁。我道此來遲更好，想花心比見花深。

范公祠裏藕花居，四十年前我讀書。今日再來人不識，自家一步一躊躕。

誰家愛唱《玉玲瓏》，笛自西飄曲自東。一夜蕩搖聲不定，知他船在水當中。

飛飛小艇慣穿雲，傍曉招人到夕曛。底事遊蜂頻繞槳？兒家衣是藕花熏。

煙霞、石屋兩平章，渡水穿花趁夕陽。萬片綠雲春一點，布裙紅出采茶娘。

坐看陶莊瀑布飛，珠璣吹滿芰荷衣。癡心欲向山僧說，水不流還我不歸。

遠望雲鬟意態佳，近前凝視眼頻開。豈知即是我家婦，一笑各詢何處來。

葛嶺花開二月天，遊人來往說神仙。老夫心與遊人異，不羨神仙羨少年。

花神十二最清華，齊著雲裾踏雁沙。擬向江淹分彩筆，一章詩贈一枝花。

冷泉亭上草如茵，鎮日看泉泉滿身。天竺過門偏不入，觀音應不惱詩人。

鳳嶺高登演武台，排衙石上大風來。錢王英武康王弱，一樣江山兩樣才。

六陵何處認冬青？望帝魂歸淚欲零。偏有子規不解事，聲聲啼與岳王聽。

山無佛像山才古，水有魚船水不幽。我愛九溪十八澗，把人引去又勾留。

（下缺）







卷二十七（辛丑）


遣興雜詩

老妻怕我開書卷，一卷書開百事忘。手把陳編如中酒，今人枉替古人忙。

新年無計慰衰翁，春日尋春小苑中。拜領東皇無別物，綠梅花上過來風。

小步閑拖六尺藤，空山來往健於僧。栽花忙處兒呼飯，夜讀深時妾屏燈。

抹月批風意自如，有時此老亦拘拘。歡場獨靜因除酒，閑裏生忙為著書。

休焚沉篤防花妒，且住笙歌讓鳥吟。開卷古人都在目，閉門晴雨不關心。

枕上推敲忘夜長，苦吟人與睡相妨。無端窗外風濤急，生恐蛟龍走上床。

歲月堂堂秋復春，山花山草逐時新。有時獨坐還自笑，回憶少年如古人。

《牽車圖》

許滄亭觀察繪圖，將一家人物器用盡置車上，主人負長繩曳之而走，有持鞭者暗中笞督，蓋亦借圖醒世之意。

全家置一車，主人牽以走。車中坐妻孥，車傍立僕婦。車頭載尊罍，車尾曳箕帚。更有暗中神，持鞭督其後。雖休勿能休，自辰直至酉。日暮途窮時，精神難抖擻。猶有眷戀心，一步一回首。試問牽車人，何如車上狗！狗態尚安閑，汝身能逸否？但願繩忽斷，牽覆車中酒。或者醉糟中，一笑且放手。

遊蘇州得五律六首

風花三月半，我駐虎丘車。娛老常攜妾，消閑更帶書。上山筇竹健，擪笛水窗虛。借寓誰家宅？樊川杜牧居〈（謂開周）〉。

遠訪支硎寺，輿夫識我不？轉輪高殿活，洗缽小池幽。香火諸天盛，凡心一拜休。觀音無別樂，受盡美人頭。

小立三叉路，輕衫忍薄寒。萬峰初過雨，一客獨憑欄。柳葉成陰易，花枝出色難。額羅如許仄，應作服妖看〈（近日蘇州女子抹額不滿半寸）〉。

聽雪寒山下，亭台入畫圖。樹深禽語亂，雨久瀑聲粗。曲折雲廊轉，高低石磴鋪。女兒多半怯，伸手索娘扶。

靈岩渺天半，形勝稱堯宮。玉殿松雲色，金鈴寶塔風。太湖來掌上，飛鳥去煙中。歸讀《瀧岡表》，榮華想畢公〈（秋帆中丞祖塋在山之側）〉。

吾宗有賢者，卜宅古楓橋。愛詠《小園賦》，時將大阮招。書香同萬卷，酒量讓三蕉。且學堂前燕，年年宿一宵〈（謂漁洲）〉。

贈吳孝侯

延陵家世小仙風，卜築秦淮古巷東。杖履自稱黃髮叟，丹青愛寫白猿公。五侯門第裾常曳，一笛《梅花》曲未終。我得君為方外友，溪山不復訪盧鴻。〈（吳以畫猴得名，故有第四句。）〉

供芍藥數十枝，終日對花獨坐

我寧負人不負花，花開時節常歸家。今年出門語芍藥，留花待我歸來誇。果然歸時花正盛，槃紅爛紫騰雲霞。折花卅枝膽瓶供，高低位置圍屏遮。照影遠安琉璃鏡，護風近障輕容紗。《霓裳》爭舞月殿女，香珮盡解吳宮娃。華鬘之天化人國，神魂雖蕩思毋邪。人生長得對花坐，比拖金紫誰為佳？況我衰年急行樂，看春生怕斜陽斜。此樂豈可使卿共，為花辭客客休嗟。譬如桓子受女樂，不朝三日何妨耶！

覺老

行時躑躅坐瞢騰，自覺今年老不勝。藏物怕忘憑筆記，看山雖好讓人登。宵眠不待更三點，晝食曾無粟半升。大概衰翁何所似？春來殘雪曉來燈。

送史婿偕鵬姑還溧陽

我年如婿小，簪筆明光宮。特奉天子詔，學於文靖公。公方作塚宰，絳帳開春風。月課諸詞臣，命擬疏一通。我時習翻譯，技癢獻雕蟲。公大加擊節，逢人誇終童。從此許升堂，執經相追從。三朝問文獻，六部談兵農。至今心胸間，昭然如發蒙。其時少司馬，恩蔭官郎中。每於鯉庭趨，得親公子容。長安一為別，山左重相逢。命作《治河記》，南衙酣金鍾。迢迢三十年，雲泥隔數重。忽然蹇修來，欲以婚姻通。公卿能下士，此意古人同。卿雲照小草，女蘿附蒼松。齊大不敢辭，楚國遂乘龍。今年二月春，館甥倉山東。芳蘭如解意，花開並頭紅。江梅亦相賀，萬朵香雲濃。婿貌既美好，婿性尤明聰。勉旃繩祖武，勳業垂隆隆。當年門弟子，此日孫婦翁。先師如有知，九原笑未終。

鵬姑貌中下，天姿頗和柔。媞媞七歲時，脫口詠「雎鳩」。字學衛夫人，揮毫作撇勾。書讀宣文君，音義相谘諏。將笄失所恃，於爺更綢繆。脂粉放妝台，縹緗堆兩頭。我欲考奇字，命渠字書求；我欲聞異聞，喚渠《齊諧》搜。征典代祭獺，分韻替拈鬮。公然女記室，風雅冠士流。一朝嫁公子，江上掉蘭舟。蕭蕭白髮翁，觸目生離愁。丁寧復丁寧，辟槃不能休。善承公姥意，好偕娣姒遊。相府作羹湯，敬慎毋愆尤。藏我數行字，當作奩贈收；揮我衰年淚，當作珠璣投。婿也誦餘詩，謂其是也不？

碧紗櫥

三丈吹綸障熱風，詩隨人住碧紗籠。青蠅白鳥遠相看，奈此蕭然白髮翁！

病中戲作

我不願來而忽來，我不願去而忽去。不知來自何方，去從何處。此中自有真消息，天不能言我代說。只等盤古老翁依舊活，我來尋我自然得。

衰年雜詠

支硎山下看花還，又看真州競渡船。行樂不教遲一刻，光陰知是夕陽天。

作字燈前點畫粗，登樓漸漸要人扶。殘牙好似聊城將，獨守空城隊已無。

長短衣裳闊狹冠，卅年變換太無端。幸虧守定當初式，古樣重當時樣看。

泮水風光閬苑春，記來事事總銷魂。妙人那得來優孟，把我平生演一番。

同榜同官屈指稀，門生門下又孫枝。三朝舊事填胸滿，獨立斜陽說與誰。

結習由來掃未除，一燈猶自課三餘。隨抄隨摘隨忘記，偏記兒時讀過書。

半刻清談覺氣差，未行三步想呼車。空留兩隻婆娑眼，貪看人間霧裏花。

三尺遺書楹下藏，半生甘苦最親嘗。名山事業憑誰付，學識之無七歲郎。

真州竹枝詞

流過揚州水便清，鹽船竿簇晚霞明。江聲漸遠市聲近，小小繁華一郡城。

誰家結構好樓台，水榭雲廊幾處開。底事銅魚管風月，終年不見主人來。

都天會起賽神忙，兒女沿堤盡點香。絕似嫦娥頒令甲，一齊月色著衣裳。

最好城河水二分，開窗終日鳥聲聞。參天兩岸樹陰合，中有人家住綠雲。

一過清明玉笛飄，釵光鬢影上輕舠。只須守住東關路，花去花來早晚潮。

板橋宛轉采虹垂，沙淺潮平艇過遲。郎忽相逢妾難避，大家都是落篷時。

連朝分付小篙工，隨意閑遊但聽風。難得吟聲花外落，水窗圍坐幾詩翁〈（謂吳正民諸君）〉。

何必桃源放槳行，此中仙景足幽清。何時小購三間屋，閑倚雕闌過一生？

自嘲三絕

官量原如酒量，千杯半盞殊科。我是人間小戶，十年官已嫌多。

飲酒樗槃度曲，人生遣興三條。我竟一齊不解，公然樂過終朝。

遊戲貴人席上，支吾年少場中。賴是天機活潑，不然誰理衰翁？

新涼

人皆愁久暑，我卻怕新涼。味似官初罷，情疑寵不常。晨昏難適體，衣服屢開箱。安得彈琴客，先教奏《履霜》？

曹子建有《感婚賦》，余仿之作感婚詩寄省堂

隨園山人事事早，只有兒生年已老。省堂孫曾繁且滋，垂老偏添一女兒。兩人老筆將毋同，我戲盍作親家公。省堂未諾顏先笑，道有奇緣為子告：當年鳴笳六詔天，閨中慘喪鴻妻賢。正逢遺掛驚心日，那有鸞膠再續弦？門外蕭蕭馬戾止，一老來修相見禮。身佩櫜道姓殷，家有初笄未嫁女。願充側室戴香纓，長捧盤槃侍君子。我急搖手謝不遑，請翁觀我鬢邊霜。已經老圃橫秋色，忍把桃花種夕陽？殷翁心事從頭說，家本金陵舊黃籍。少走滇南長百夫，漸置田廬歸不得。公能攜女到江南，好替家鄉留一脈。我感翁言許迎娶，東風吹起沾泥絮。一夕金鑾產白家，四年玉鏡思溫婿。今朝與子結天親，殷翁見解信通神。果然此老嬉遊處，安置他家女外孫。萬里合教青鳥使，一函先報白頭人。客冬臘雪紅燈映，剪刀遽作巾箱聘。秦晉絲蘿兩處牽，劉盧仙籍三生定。新春園柳叫雎鳩，高固雙雙到此遊。嬌娃抱出珠同耀，阿奶同來花見羞。人間似此婚姻樣，一笑都將媒妁忘。要知萬事總由天，半是因緣半福量。君不見《陵川集》裏有長歌，天賜夫人作宰相！

彭芝亭大司馬八十索詩

晝錦堂開八秩樽，卿雲光彩耀吳門。人間元老三朝少，海內靈光一殿尊。玉尺已裁寰宇遍，金針還與故鄉論〈（時掌教蘇州）〉。《文昌雜錄科名記》，首說鼇頭兩祖孫〈（公祖定求康熙狀元）〉。

領袖清華五十霜，文人中有郭汾陽。曾官樞密威常在，再宴瓊林話正長。屈指東南誰伯仲，滿朝金紫半門牆。乞歸更荷君恩重，許住平泉水竹莊。

風貌鶴同清，瀟灑何曾似六卿？樓起三層雲對坐，集成《一品》世孤行。仙郎已擅朝中貴，佛子還從膝下生〈（四公子尺木進士好佛）〉。佇看蟠桃親手采，家風真不愧彭鏗。

鯫生弱冠受恩知，也復蕭蕭兩鬢絲。冒雨常迎嚴武駕，憐才屢和樂天詩。只因路隔江波遠，未免籌添海屋遲。蒲柳倘同松柏茂，他年扶杖祝期頤〈（丁丑二月，公遊隨園遇雨）〉。

謝錢觀察三伏日賜冬醃菜

當暑難求膳飲鮮，金鹽玉豉話空傳。黃芽忽嚼三冬雪，赤日全消六月天。物是過時裁見貴，口因同嗜轉相憐。多公冷處留餘味，那用何曾食萬錢？

和竹西公子《歸鶴》詩

老鶴飛歸月二更，滿園花作故人迎。不愁羽客去無主，但覺雲仙來有情。小步池塘尋舊伴，重看軒蓋似前生。憑欄聽得家僮報，頂上丹砂色倍明。

肯把滄桑說是非？乘風還舞釣魚磯。雲霄志在終須去，館穀恩深敢不歸！暫別梅花心耿耿，仍逢雛鳳話依依。遙知一品衣成後，更向君家身上飛。

惆悵詞邀淮樹觀察同作

三月姑蘇花下行，夭桃一樹最關情。如何欲折不曾折，空惹黃鸝啼數聲。

記得人扶出畫堂，小家生長大家妝。惜春御史忘春老，盼殺驚鴻下夕陽。

莫惱遊蜂樓上遊，槁砧原本欠風流。試看夜半聽琴客，嫁得相如便白頭。

空把琅函問再三，迢迢秋水隔江南。佳人好似瑤池果，一落風前鳥便含。

十里雷塘廿四橋，吳娘遠唱雨瀟瀟。可知有個多情叟，安汝心頭尚未消。

祝史抑堂少司馬七十

一片卿雲耀里閭，方瞳綠鬢七旬初。蕭曹世胄雖恩蔭，韓、范平生早讀書。九月黃花香晚節，十年司馬賦《閑居》。旁人爭把神仙比，我覺神仙尚不如。

把忠勳寫上詩，藎臣風采略聞知。治河邵父碑長在，決獄秦台鏡不疲。閩、粵蔡襄無稗政，潮陽韓愈有生祠。至今誰把廉泉飲，合浦明珠有所思。

卜築平泉月一齋，竟將鍾鼎換樓臺。許歸恩比加官重，行樂身能及健回。愛寫《黃庭》將墨試，閑聽仙鶴報花開〈（公臨《聖教序》，直逼右軍。）〉。盈盈湛露宮袍滿，新自鈞天賜宴來。

鸞鳳分明跱絳霄，絲蘿偏喜結蓬蒿。想因孔李通家厚，忘卻崔盧舊族高。鬢影窗前多玉女，書聲膝下盡雲敖。遙知一盞麻姑酒，紅遍綏山萬樹桃。

置椑

我有不朽在，何必形骸謀？但聞置椑語，傳自古諸侯。預凶雖非禮，藉幹終無憂。友自西蜀來，贈我楄柎木。其大可蔽牛，其堅可比玉。筮月得閏五，命彼匠慶斫。創為四阿形，賦成六合體。斑斑狸首文，鬱鬱異香起。匹如華屋成，未住心先喜。屋成人所同，一過如飄風。椑成惟我獨，偃然臥其中。大哉此居乎，歷劫恐未終。想其蟠蒼穹，豈肯入黃土？奈為賢者屈，與我共千古。且當女手卷，摩挲日三五。

題羅兩峰畫丁敬身像

古極龍泓像〈（丁號龍泓居士）〉，描來影欲飛。看碑伸鶴頸，拄杖坐苔磯。世外隱君子，人間大布衣。似尋蝌蚪字，倉頡廟中歸。

題兩峰《鬼趣圖》

我纂鬼怪書，號稱《子不語》。見君畫鬼圖，方知鬼如許。得此趣者誰？其惟吾與汝。

畫女必須美，不美情不生；畫鬼必須醜，不醜人不驚。美醜相輪回，造化即丹青。

鬼死化為螞，鴉鳴國中在。君盍兼畫之？比鬼更當怪。君曰姑徐徐，尚隔兩重界。

和辛楣少詹《詠物》二首

圓几

彎環月樣几橫陳，置酒應招看月人。讓處不知誰首席，坐時只覺可添鬢。天星合璧書稱瑞，粉蝶成團影亦春。悟得轉圜行智意，朱門蓬戶好安身。

煖炕

誰把春臺作睡鄉？烏曹磚上不知霜。恍疑故國眠焦土，尚記新婚坐暖床。夢惹敬兒通體熱，熏宜荀令幾重香。燕姬也像唐花樣，烘出精神覺勝常。

再詠前題索辛楣和

圓几

禪門說法重圓光，巧匠偷來製器良。折角定煩修月斧，供花合獻轉輪王。卿如戴笠來相稱，我愛團瓢小不妨。記得中秋好時節，大家說餅進盤觴。

煖炕

氤氳一榻置蕭齋，火迫侯笑口開。昏夜至今多熱客，雨雲從古屬陽臺。槃憐鬢雪消難盡，暖覺冰人夢不來。知否清寒門外客，繩床猶是盼春回。

山鄰塗爽亭孝廉工小兒醫，園中暮、夭豚皆所診視。年九十二而卒，賦詩哭之

昨日支筇訪薜蘿，今宵壚下渺山河。常迎康節花間至，看活童烏世上多。屈指已成三世佛，傷心未唱《百年歌》。他時倘有倉舒病，難向人間覓華佗。

周瑜墓

天生一將定三分，才貌遭逢總出群。大母早能知國士，小喬何幸嫁夫君！能拋戎馬聽歌曲，未許蛟龍得雨雲。千載墓門松柏冷，東風猶自識將軍。

旌旗指日控巴襄，底事泉台遽束裝？一戰已經燒漢賊，九原應去告孫郎。管蕭事業江山在，終賈年華玉樹傷。我有醇醪半尊酒，為公惆悵奠斜陽。

第二番桂

木犀開過小山房，第二番花較勝常。金粟似招前度客，月宮真有返魂香。（下缺）







卷二十八（壬寅）


余七齡上學，是康熙壬寅歲也。今年又是壬寅矣，感而有作

兩度壬寅意惘然，七齡光景記從前。摳衣學見先生禮，買紙初裁認字箋。從此蠹魚無飽日，至今筆塚已齊肩。三朝老物誰陪我？一盞書燈六十年。

贈劉霞裳秀才約為天台之遊

觥觥問字子雲家，奕奕風神動絳紗。似汝瓊枝來立雪，一時愁殺後堂花。

能界烏絲寫《洛神》，解吟紅豆學西昆。靈和殿裏風流樹，曾惹蕭郎一斷魂。

未免多情枉費才，狎遊頗被里人猜。須知玉貌張雕武，終向《儒林傳》上來。

老我頹唐色界天，熏香傅粉憶當年。自憐一往情深處，也是《楞嚴》十種仙。

空山豈是少年場，偶置花前酒一觴。多謝嚴陶兩公子，替他代饋束槃羊〈（子進、怡園屢惠珍羞）〉。

負笈從師意頗殷，向禽心願許平分。天台倘共劉郎去，定有桃花認得君。

宿溧陽史少司馬紅泉書屋二十四韻（公諱弈昂）

小住紅泉館，分明綠野堂。姻家新裏第，夫子舊宮牆。拔地煙巒起，盈階蘭芷香。半空開月榭，曲徑置風廊。叢桂黃雲滿，修篁碧玉涼。標題多翰墨，照耀盡天章。屏列花為障，橋橫石作梁。相公曾結構，司馬更裁量。瑞室堪成頌，龍門孰敢望。我來春正好，公喜遠迎將。面目爭先認，鬚眉各老蒼。卅年如傾刻，萬事感滄桑。何幸絲蘿托，兼誇宅相良〈（外孫生才八日）〉。諸郎都好我，排日各持觴。酒器三江俸，圖書七寶裝〈（銀杯鐫「兩江清俸」，架上御賜《圖書集成》。）〉。當官談舊政，余事問家常。作楷爭磨墨，題箋屢啟箱。更深僮半睡，坐久夜全忘。鳳蠟燒方熾，驪歌唱又忙。衰年心耿耿，後會事茫茫。門外帆將掛，閨中話正長。女兒留阿父，一日抵千霜。

謁史文靖公墓

手供蘋蘩當束槃，先登華屋後山丘。九原尚想師隨會，一疏曾經識馬周。蓋代勳華雲影在，滿堂絲竹水聲愁。知公泉下猶憐我，如此英年也白頭〈（公為己未館師，乍見喜曰：「如此英年！」命擬奏疏一通，誇為第一。）〉！

題史氏家藏文靖公《玉堂歸娶圖》

相公歸娶大羅天，此事依稀八十年。賴有丹青作圖畫，榮華留與世間傳。

想見宮花插滿頭，珠簾十里下揚州。少年恃有天人貌，不控香車控紫騮〈（卷中畫公騎馬。）〉。

卷中諸老盡題詩〈（謂徐葆光、郭元舒諸先生。）〉，讀罷風前有所思。六部尚書八州督，爾時花燭可先知。

愧作彭宣拜後堂，絕無衣缽繼安昌。算來只有歸迎事，曾學黃粱夢一場〈（枚乞假歸娶時，公為代奏。）〉。

過陽羨家舒亭明府外出，留詩贈之

陽羨停舟暮，吾宗出未回。弦歌聽雅化，公子見清才。宴用家人禮，花同笑口開。氍毹空燦爛，不見舞人來〈（是日演劇未果）〉。

訪宗人府丞儲梅夫同年不值

同詠《霓裳》五十年，渡江親訪老神仙。九州細數無多客，一見誰知竟少緣。寂寂琴書通德裏，匆匆行李夕陽天。晨星碩果相思切，說與郎君倍黯然。

周孝侯斬蛟臺

父老談惡蛟，將軍磨寶刀。刀光入水人不見，格鬥三日風蕭蕭。手提蛟頭拔浪起，蛟血淋漓紅滿體。兩患雖除一患存，擲刀從此讀書矣。初師陸士龍，再討齊萬年。一時文武才，非公誰兼全？孤軍陷入窮邊慘，杖節掀髯死無憾。可惜朱雲請劍遲，佞臣不與蛟同斬。鄉人高築土一丘，至今盛夏涼如秋。五百毒龍過此愁，猶恐將軍在上頭。

孝侯射虎處

英雄得自由，一身射虎如射牛；英雄受束縛，五千壯士同一哭。我生跳蕩如雷顛，過此不覺心悁悁。三十三年棄綦組，從此入山不畏虎。

寓西湖漱石居戲作

十幅蒲帆兩筍鞋，要從湖上走天台。譬如千里尋師去，先訪家鄉舊雨來。

坐葛嶺石橋觀新開峭壁

西湖少峭壁，平遠皆一狀。只有葛嶺峰，前年才辟創。遠削鐵棱棱，近捫天蕩蕩。橫將一重橋，架以三疊浪。不許生猱登，但容飛鳥傍。其上起樓台，空濛迷觀望；其下走盤渦，湖光同滉漾。明明千萬山，到此低頭讓。人難攀作梯，我且懸為帳。月夜抱白雲，同眠此橋上。

偕楊君廷三冒雨遊三生石，車掆折矣，縛接松柴而歸

遊山為雨阻，未免為山嘲。勇哉楊夫子，冒雨來相招。為言三生石，新得峰巒好。何不當奇書，同往作搜討？一重復一重，怪石果穹隆。如將胸塊壘，替我安空中。歸來走陂陀，忽爾折車腳。客歌花緩緩，鳥啼泥滑滑。輿夫無計施，縛以松樹枝。路人笑且疑：樵叟乘車歸。

余生東園大樹巷中，周晬遷居。今六十五年矣，重過其地

六十衰翁此處生，重來屋宇變柴荊。想同買德尋鄰叟，誰復婆留喚乳名？蓬矢掛時桑已盡，兒裙湔處水猶清。斜陽影裏千回步，老淚淋浪獨自傾。

海寧陳氏安瀾園席上作

百畝池塘十畝花，擎天老樹綠槎丫。調羹梅也如松古，想見三朝宰相家。

鳥歌花笑有餘歡，新得君王駐蹕看。分付窗前萬竿竹，年年替海報平安。

福地郎嬛主亦佳，留賓兩度午筵開。逢逢海上潮聲起，還道催花羯鼓來。

渡錢塘江無舟，蒙查耕經廣文讓舟，自言曾讀《袁太史稿》故也。感謝一律

天涯乍作通名客，江上同為未渡身。一隻孝廉船肯讓，三更燈火話尤親。故鄉有意推前輩，當路無心據要津。他日瀛洲三島路，期君還作後來人。

登鑒湖快閣弔主人任處泉先生

三面雲山一閣收，昔賢於此築菟裘。中年解組尋丹壑，半世看花到白頭。賀監高風誰得似，羲之樂死又何求。我來為踐前詩約，尚恨遲來二十秋〈（詩見第六卷）〉。

過剡溪，水急舟不能上

看山不嫌復，看水不嫌曲。剡溪百里中，兩景皆到目。烏篷船小沙石橫，當時訪戴難為行。想見風流王子敬，青天月照烏衣明。我來正值春潮起，白浪滔滔打船尾。纖斷桅崩行不前，一落深愁沒溪底。水哉水哉聽我言，人生且住為佳耳。到海分明會有期，問君何苦狂如此？

將近蒿壩，望煙村中有瓦屋數間，欣然慕之

有溪有竹有桑麻，隱隱煙村澹澹花。瓦屋幾間田幾畝，幾生修到那人家？

嵊縣坐廟石上遇舊僕琴書

無端銀鹿遇他鄉，泥首風前淚數行。面目已非聲口是，身材還小鬢毛蒼。樓台燕子飛雖久，雞犬淮王夢未忘。知否隨園廿年事，幾人無恙幾人亡？

謝新昌明府蘇公（名耀，宣化人）

未投名紙謁清塵，早見傔人候水濱。羈旅忽逢傾蓋客，文章曾是受知人〈（公言讀我製藝登科）〉。留賓館借亭台地〈（呂氏園）〉，送酒車生頃刻春。多感賢侯似孫宰，《彭衙》一曲證前因。

新昌道中

朝出新昌邑，青山便不群。春濃千樹合，煙淡一村分。溪水好攔路，板橋時渡雲。僕夫呼不應，碓響亂紛紛。

斑竹小住

我愛斑竹村，花野得真意。雖非仙人居，恰是仙人地。兩山青夾天，中間茅屋置。佳人出浣衣，隨人作平視。仙禽了無猜，神魚不知避。我坐支機石，與談塵外事。人語亂溪聲，釵光照巒翠。可惜遊客心，小住非久計。一出白雲中，又入人間世。

戲霞裳

一盞瓊漿一手扶，劉郎安穩阮郎孤。不知一夜桃花笑，果是天台玉女無？

司馬悔橋（相傳司馬承禎被召，至此而悔，故名）

到此方才悔念生，我來橋上笑先生。山人一自山居後，夢裏為官醒尚驚。

入天台路上雜詩

一灘復一灘，層層灑急雨。四面寂無人，萬條龍作語。

狹路相逢處，牛多人跡稀。采樵肩一撞，落葉滿車飛。

匼匝萬重山，斷絕無行處。未到不許來，已到不許去。

怪石當頭壓，清泉與腳爭。輿夫如水鳥，終日踏波行。

竹桴

剖竹為桴狀，能行水淺深。淩霄當日事，浮海此時心。但有平安報，從無欸乃音。濟人兼涉險，高節尚森森。

水碓

一輪安水上，雙杵動如飛。雨後勢常急，雲中聲漸希。功成誰索謝，巧極轉忘機。歎息閨中婦，年年自搗衣。

天然砧杵臼中鳴，世事原無勉強成。帆借順風春借水，也知樂得做人情。

立夏日過天姥寺

正是清和節，剛來天姥峰。青蓮曾入夢，老衲又鳴鍾。覆水竹千挺，迎人雲萬重。路旁雷劈樹，正統四年封。

雷劈樹

阿香燒劫火，曾劈樹千尋。立地雙株鐵，驚天一樣心。同招丹鳳駕，分作水龍吟。日暮風聲起，虺虺霹靂音。

相傳前代弟兄同爭此樹，一旦雷劈兩開，枝幹愈盛，蓋古杉也

兄弟爭荊意未平，一雷分作兩家青。至今根腳燒痕在，飛過枝頭少鶺鴒。

將至天台，溪急嶺高，勢難遽上

身坐兜籠上竹牌，輿夫十步九徘徊。山靈似怕詩人到，澗水橫衝萬馬來。

一陂一磴一溪煙，水自攔人人自前。挽上陂槃三百丈，天台原本在青天。

赤城有田橫廟

我遊天台山，先從赤城始。上山已百尋，出郭才五里。遠遠渥赭明，重重雉堞倚。名城果不虛，號赤良有以。石幕勢若吞，古寺藏其裏。不圖齊田橫，廟食乃在此！想是血戰餘，英魂作霞起。

五百人墓

五百英雄骨，相傳葬此鄉。韓彭雖列土，高塚在何方？

一行禪師塔

仰天畫策救人死，手捉七星安甕底。千年曆法一分差，身應皇唐聖人起。一朝蛻骨歸山丘，五峰回環七塔幽。絕無高僧能布籌，門前溪水還西流。

從國清寺到高明寺看一路山色

山徑鑿何處？半在山腰裏。輿夫作蛇行，狹處僅容趾。明知臨深潭，一墜寧復起。拚將命換山，遇險那肯止。行過小石梁，舍車換屐齒。俄而升雲中，俄而落釜底。手方招龍象，足又踐屏幾。將斷勢仍續，既背形復倚。更有嶔崎峰，欲比無可擬。一笑語山靈，奇絕太無理。

同寂明上人遊圓通洞，觀唐時貝葉經、朱砂缽

高明寺裏夕陽明，僧引圓通洞口行。八面窗虛嵐翠湧，一龕燈照佛香清。經翻貝葉西方字，耳試朱砂古缽聲。愧我前生非智者，也勞七十二峰迎。

過寒風闕到永慶寺看牡丹

行過寒風闕，雙崖出霧中。天常懸石柱，僧各住茅蓬。地冷春常在，花多色不空。牡丹三月暮，猶未了殘紅。

素識海澄師，知其在天台而入山後遍訪不得。忽于華頂遇之，遂招陪遊山

西湖曾共醉斜曛，一別人天信不聞。每到檀林思問佛，忽來華頂竟逢君！溪山路熟煩先導，香火緣深怕失群。兩局殘棋半枝燭，又添公案在煙雲。

海澄為言茅蓬僧有梅谷者，少年能詩，往訪不值

為訪詩僧去，空山不見蹤。茅蓬無鎖鑰，自有白雲封。

履中上人年七十餘，自言金陵人，談予作令事甚悉，眾僧膜手環聽

居官四十年前事，豈料荒山老納談？倘有些些談不得，教儂此際若為堪！

登華頂作歌

天台山勢如爭天，比高欲與天齊肩。到此知自高不去，擲下一朵青花蓮。我來華頂峰，披衣抱雲坐。才覺清風兩袖生，已增白日三分大。老僧拜經處，下視何雄哉！濃青襯淡綠，瑤草雜金苔。眾山八面齊安排，如坐如臥如奔走，為獅為象為嬰孩。《雜卦傳》中所罕譬，《郎嬛記》內所難該，一一眼前羅列而崔巍。星辰恍從頭上墜，海水飛從腳底來。可以吞九點，走八垓，遨嬉蓬島，鞭驅雲雷。倘乘紙鳶竟飛去，何由知我非仙才？可惜煙濛濛，空將老眼揩。疑是仙人故意遮步障，不許望見扶桑以外金銀台。玉色兩重泉，相傳出龍爪。人疑山頂高，如何不枯槁？我道高處有淵泉，如人頭上有髓腦。想見仙人羽化時，渴飲金漿不知老。山僧留我宿上方，五更看湧金輪光。我意殊難留，將欲往石梁。但說此來一大願，僧其聽之毋笑狂。安得放倒天台四萬八千丈，喚取縫人刀尺細細空中量！

從華頂左折而下，至上方廣雨行十五里為雲所遮，一無所見

濃雲片片雨漫漫，一路聞灘不見灘。十萬煙鬟齊掩面，不容騷客盡情看。

且向雲中笑口開，莫將缺陷惱天台。世間盡有青盲客，已見還如不見來。

到石梁觀瀑布

天風肅肅衣裳飄，人聲漸小灘聲驕。知是天台古石橋，一龍獨跨山之凹。高聳脊背橫伸腰，其下嵌空走怒濤。濤水來從華頂遙，分為左右瀑兩條。到此收束群流交，五疊六疊勢益高，一落千丈聲怒號。如旗如布如狂蛟，非雷非電非笙匏。銀河飛落青松梢，素車白馬雲中跑。勢急欲下石阻撓，回瀾怒立猛欲跳。逢逢布鼓雷門敲，水犀軍向皋蘭鏖。三千組練揮銀刀，四山崖壁齊動搖。偉哉銅殿造前朝，五百羅漢如相招。我本錢塘兒弄潮，到此使人意也消。心花怒開神理超，高枕龍背持其尻。上視下視行周遭，其奈泠泠雨濺袍。（下缺）







卷二十九（癸卯）


霞裳就婚汪氏已五朝矣，芳訊杳然。賦詩調之兼呈新婦

昨年遠走天台路，此日真攀玉洞花。從古劉郎為婿樂，胡麻飯吃女兒家。

八載青衿入泮池，婚期太覺阮修遲。隨園烏鵲爭填路，助汝銀河喚渡時。

入市羊車久擅名，今宵燈下見卿卿。佳人不語低頭喜，消受檀奴過一生。

杏花紅嫩柳條粗，點綴妝台入畫圖。底事清明尚飛雪？想同仙子鬥肌膚。

五日槃槃住洞房，定知努力作鴛鴦。槁砧滋味親嘗後，示我《房中曲》一章。

《關雎》彈出正聲希，回首桑間事事非。從此倉山桃李樹，好花不逐亂風飛。

繡被原該覆鄂君，書來何必借殷勤？只嫌山裏名香少，還倩荀郎身上熏〈（霞裳來借錦被）〉。

戲題花葉寄妝樓，好作羹湯代束脩。莫惱袁絲太無賴，奪人夫婿出山遊〈（約彌月後同遊黃山）〉。

轉眼秋風桂影高，明春郎賦《鬱輪袍》。斷機勸學何人事？應替先生一半勞。

海棠下作

堆滿萬重雲，西窗日漸曛。海棠香自有，祇要靜中聞。

同霞裳遊黃山，過采石登太白樓

霞裳美少年，絕似崔宗之。攜登謫仙樓，懷古有餘思。春樹尚披錦，江聲學詠詩。重重碑題滿，繼響知為誰？惟有蕭生畫，揮毫得天倪。歲久壁泥蝕，我來見已遲。昔人不可作，後來孰與期？急沽鬥酒至，臨風兩手持。仰呼太白星，下來飲一卮。

采石東去磯上，有賈似道鐫「聯璧」二字

千尋危石劃江開，賈相當年興太佳。家裏《蘭亭》八千匣，尚來此處作摩厓。

從平溝行至三溪作

雞唱平溝客起遲，荒原漠漠草離離。竹輿行過三溪口，漸漸青山來引詩。

琴溪相傳是琴高騎鯉處

琴溪山，若待人，終朝鶴立向水濱；琴溪水，清可弄，穿出平橋十一洞。洞中丹書不可識，浪引寒煙搖石壁。溪草溪花秋復春，仙人一去無消息。我笑琴高子，終竟非仙才。但騎鯉魚去，不騎鯉魚來。

榆嶺

榆嶺高難上，肩輿喚步行。見山生足力，聽水惹吟聲。路狹煙雲讓，人稀鳥雀迎。息勞坐岩石，刻竹自題名。

到新安遊雄村曹侍郎園，隨同令弟顧槃太史泛舟小南海

遊園必到辟疆宅，詠勝必登給事堂。況復雄村十五里，水容山態相迎將。主人邀我入瑞室，曆盡陂槃三百級。牆外風帆入座飛，林中怪石迎人揖。層層水木湛清華，對景懷人意倍加。不知朝裏青雲客，何日歸看綠野花。難弟同遊小南海，江中別有金焦在。不是人間香火時，鳥聲歡動闌干外。共指溪河水一條，東行便是浙江潮。白頭未免鄉心動，即欲乘風上小船。

何素峰居士招飲仇樹汪園，座中黃甘泉、巴雋堂、汪漁村等十一人，各賦一詩

何遜風騷主，招為野外吟。引涼高樹早，聞笛老懷深。美酒出金穀，群賢聚竹林。新詩歸各詠，漢上續《題襟》。

余十二歲入泮即讀吳冠山先生文，今五十六年矣。雄村歸後方知先生家住溪南，相離不遠，缺於一面心殊眷然，賦詩奉寄

文章早歲便相師，垂老相逢願屢違。千里名山空蠟屐，兩朝前輩未摳衣。溫公獨樂郊居久，魯殿靈光海內稀。咫尺丈人峰未上，鳥飛已過倍依依。

同秀才黃世塏、劉誌鵬登齊雲山

登山非登舟，輿夫多曳纖。想見齊雲高，飛鳥猶股戰。初臨雙松橋，再入桃花澗。離樓灌木陰，屈曲陂槃旋。路斷一洞開，石裂諸天見。懸崖高冪張，吞覆碧池面。遊人在下行，驟雨衣不濺。但訝珍珠簾，掛空千條線。趺坐未片時，陰晴狀又變。

天門有單復，一重又一重。我欲謁真宰，二客為先容。哀壑勢杳{穴條}，怪峰形窊隆。橫皴疑斧劈，密縫類雲封。駭駭門列鼓，硠硠厓懸鍾。三姑既已接，五老重相逢。開口戲相喚，應者聲滿空。遙望西天門，欲往未可窮。且宿百子樓，正對香爐峰。此峰真豪傑，崛起山當中。

從江村冒雨至黃山湯口

不獨晴行雨亦行，江村卅裏盡溪聲。無心見客草冠好，有意上山行李輕。榴火照人紅冉冉，秧針搖水綠盈盈。芙蓉萬疊雲中立，知是山靈抗手迎。

湯泉浴

萬仞蒼槃覆浴堂，早知勾漏有砂床。一泓碧玉暖如許，半日熏風坐未央。酌飲最憐香氣味，試來難轉冷心腸。何時得上知章表，乞作幽人湯沐莊？

過回龍橋聽土人說起蛟事

行過回龍橋，山痕破群綠。怪石何崩奔，滿坑堆犖確。土人為我言，此處龍起陸。一龍將升天，八百蛟相逐。噴雷兼灑雨，撒沙且飛雹。尾學蚩尤搖，頭作共工觸。未免恃龍威，摧殘到草木。龍視蛟如奴，縱之忘束縛。蛟視山如無，氣欲吞五嶽。送龍入海後，蛟仍返舊壑。當其得志時，力可移山嶽；及其失勢後，瑟縮泥中伏。往往三冬氓，伐蛟食蛟肉。感此氣化機，玄黃有《剝》、《復》。山川尚逢劫，人世真局促。勸蛟慎行藏，勸龍管僚屬。頑石聽餘言，點頭滿山谷。

一枝

一枝筇竹仗，直上白雲端。性命關呼吸，雲山始大觀。仙禽奏音樂，古柏作闌干。五月端陽近，重裘尚覺寒。

宿慈光寺觀前明萬曆宮中賜普門和尚袈裟、金缽

古缽金光耀紫煙，袈裟針腳尚新鮮。禪師披出難消受，千個如來坐滿肩。

從慈光寺步行，穿石洞上木梯到文殊院

青天豈可削，黃山峰如刀。刀上豈可躡，黃山路莫逃。初入雲巢洞，再上脫凡橋。一梯既升天，萬嶺如湧潮。趾未納二分，雲已埋半腰。仗手不仗足，手可攀樹梢。選石如選幾，一坐償百勞。土人指峰名，附會真堪嘲。逼視頗不肖，遙睇偏相撩。到寺魂小定，滿胸山尚搖。

一路望天都、蓮花二峰半為雲掩，到院少頃始露全峰

山如新婦羞相見，故使雲為半面妝。坐待片時才卻扇，天公教我捉迷藏。

端陽阻雨文殊院，雲來遮門一無所見。午後小晴步至立雪台，望前、後海諸山

端陽開門人世換，不見人形但聞喚。身入玄黃渾沌中，但聞雨腳聲聲滴不斷。大風西南來，勢若奔萬馬。老僧生怕寺飛去，扛取奇峰壓屋瓦。須臾雲氣重重開，我乃支筇立雪台，前海後海看崔巍。許看不許看，全憑雲主張。趁此雲歸家，亟亟左右望。可惜黃山大兩眼小，萬簇青青看不了。且倚松身當床臥，更折松枝把苔掃。除卻雙桃、獅象、玉屏風，只愛傴僂一峰有似老人老。

章亦周秀才與山僧同迎至朱砂峰下

老僧揖我右，秀才揖我左。儒釋一齊迎，不覺笑言差。秀才負高懷，久斷紅塵鎖。時時把孤琴，到此峰頭坐。彈開雲數重，驚落花幾朵。不負山外山，真乃可人可。始知曠達人，世間不止我。

雨後自文殊院左折而下，過百步雲梯、一線天、鼇魚洞，是黃山最險處

雨過灘勢急，水與人爭路。危磴高且滑，飛鳥行難度。鞋苦犖確穿，杖恐軟沙誤。鄧艾難裹氈，堇父但懸布。劍戟下自天，頭仰驚石怒。小卻學蚓屈，徐引作蛇赴。疑虛背怯倚，審固趾才措。豈徒三次休，兼貪四面顧。安得億萬身，一峰一翔步。

平生見慣天，忽然一線小。且喜雙槃夾，雖跌不得倒。石覆黑如夜，罅露白成曉。乳竇閉沉沉，靈泉滴悄悄。扶人松可感，迷人云可惱。才為井底蛙，俄作升天鳥。有意示人難，造化鬥奸巧。銳進固有拒，退縮亦難保。不能乞山靈，放平憐我老。只好息喘呿，忍死往前討。

鼇魚張口吞，入者貌都慘。我獨勇登先，所恃惟一敢。穿腹乃踏背，入坎復出坎。遠望煉丹台，松針似鋪毯；近看蓮蕊峰，幽露含菡萏。因之語遊人，自視慎毋槃。果有猛進功，萬境無不攬。何必肉飛仙，虎目睨眈眈。只須趙子龍，渾身都是膽！

坐蒲團石回望，慈光寺在萬山之中如落釜底

小坐蒲團望碧霄，眼空下界察秋毫。如何低極慈光寺，昨日來時只覺高？

坐光明頂上老僧送茶至

風吹帽落帶繞頸，履踏蒼苔濕至脛。看山看到眾山無，自知身到光明頂。此頂寬平容萬馬，前後兩海界井井。眾嶺森羅腳底來，憑我恣餐如列鼎。或指九華浮遠翠，或說雙丸騰倒景。或誇陵陽青百重，或詫宛陵煙萬頃。我從絕險得坦途，小坐片時心耿耿。譬如聽過鈞天樂，雖有他樂不敢請。又如強弩射潮回，魯縞再穿力不猛。方學渴猊思飲海，忽見老僧來送茗。和雲帶露一吸乾，滿腹金莖仙露冷。

上蓮花峰至半途以風大而止，遣人登頂取香砂，嗅之果然，作詩二首

非關足力差，實畏終風暴。莫怪青蓮花，顧我祇管笑。

想因香界諸天過，咳唾隨風落作砂。我把鎖雲囊裹去，散來人世作天花。

宿獅子林，晨起登清涼台看雲鋪海

清涼台高迥絕倫，我登正值山鋪雲。一匹布將大地裹，千條練許山靈分。初散後聚結作片，左缺右補團成群。青峰幾叢未滅頂，風行水上成奇文。誰持銅鬥向空熨，壓軟萬頃玻璃紋？疑是王家元寶鬥國富，樹樹絹掛南山勻。又疑裴氏藍田新開墾，耕煙種草龍殷勤。王母瑤池砌白玉，秦陵江海流水銀。葛洪傾熔丹鼎汞，羊欣亂書白練裙。相較都覺有痕跡，不如此處自然一氣吹氤氳。更喜此身立雲上，任他白衣蒼狗來紛紛。為我一謝雲中君，高歌此曲聞不聞？

觀鋪海時甚苦太陽，思有掩覆之者，忽然雲生，竟得倚松而坐

人心一念動，天上片雲起。高雲起空中，低雲起腳底。高者若張蓋，遮日殊有情；低者若遊戲，鋪海尤分明。俯首看蜃市，仰首謝碧落。倘非雲上雲，安得樂中樂？

望天都峰不果上

天都高絕與天鄰，欲上頻看七尺身。底事望雲頻縮足？雲中不見下來人。

登始信峰（接引松、觀棋、散花、進寶諸峰俱在此）

雙峰若雙闕，壁立青天近。久聞人世傳，不信今始信。陡上最艱難，占卦類得《困》。盤旋蟻封曲，出沒鵝鸛陣。愁台身屢繞，澠池翼勉奮。裁到此峰前，開目得一瞬。危者小石橋，跨空僅盈寸。途寬尚可返，勢迫惟有進。賴松來引人，援手如相認。

穿出石罅後，別有山重重。天女花盡散，仙人棋未終。啞然笑富媼，多峰以為寶。幸喜諸兒孫，頭角都要好。下有沉沉溪，望之如下天。縱使身墮下，得到知幾年！我欲投長繩，量他深幾許。又恐半空中，蛟龍來攫取。

到西海門看落日，山中藏山頗似天台瓊臺

媧皇煉石石無用，秦王驅山山太重。一齊放向西海門，棱棱萬古猶飛動。門外屏風遮迣周，門中武庫藏戈矛。嵌空精鐵盡壁立，瓊臺突起勢未休。處處惹人作危想，失腳一落誰相留？自非生死度外客，到此誰敢開雙眸。我胡留連不肯去，來世或到今生不。其奈金輪閣槃上，海未來捧山先收。不得已乃下山走，遲恐星辰亂打頭。

從朱陵塢繞出天都、蓮花二峰之背，到雲谷看九龍瀑布，乘輿下山

青山長住人不住，看過青山人欲去。但從腹背盡經過，看山才領全山趣。朱陵塢下路陂槃，過此陂槃平不頗。明知未到峰無數，但舉知名到已多。賓朋相迓色欣欣，世上人迎世外人。我亦回頭隔兩塵，衣裳尚帶煙霞痕。雲谷飛泉走石隙，銀河倒落三千尺。似怕歸途太寂寥，特遣九條龍送客。關心甘苦互乘除，痛定思痛樂有餘。自從足繭千山後，才信乘車是大夫。

土人能負客遊山者號曰「海馬」，作歌贈之

黃山有氓真健者，雲海橫行力如馬。慣負遊人絕頂遊，人亦渾忘馬是假。自言少小學飛猱，千岩萬壑行周遭。勇可習也膽可養，足所踐處無卑高。老我遊山不自量，目極危槃心想上。仗妝行纏縛上肩，衝沙犯嶺雲爭讓。初登始信兩三峰，繼極蓮花千萬丈。暗中偷眼往下注，純是死生呼吸處。不信飛廉果解飛，且學孟舍能無懼。疑人不用用勿疑，托孤寄命憑他去。果然負重力能勝，個個身如著翅行。有時故意作疾走，萬山隨我同奔騰。地雖無土總能踏，天如有階亦可升。上比商丘開，出入水火無驚猜；下比昆侖奴，飛行絕跡何殊乎！八日遊山事已了，策勳那更如渠好。不著黃騦肯負人，並非赤兔能先鳥。祇我思量轉自憐，七十老翁猶繈褓！

悼松

黃山之松世少伍，不在高長在奇古。根未離地身已曲，性似畏天頭早俯。森布儼同華蓋張，崛強慣從石縫吐。不階尺土真英雄，接引遊人類佛祖。擾龍破石菩團名，載入詩歌畫入譜。一朝人力少周防，甘受樵夫斤與斧。拉雜摧燒漸漸空，八九依稀存二五。奇峰不見瘦蛟蟠，絕空餘弱草舞。老僧膜拜力難救，青山無言色慘阻。果為梁棟支明堂，松縱受戕心亦許。其如當作腐草看，半入煤蓬炊瓦釜。古來劫數總皆然，萬事原非天作主。車鞭駿馬背負鹽，盤槃美人頭作脯。世充書卷盡沉河，阿房一炬偏遭楚。可憐松亦與之同，帶露含霜變灰土。我欲上表通天台，玉皇敕下群官府。栽培保護三千年，或者奇松還再補。河清可俟人壽難，獨對荒山淚如雨。

筆花峰

危石尖如筆，當尖松樹斜。濃雲如潑墨，開出後凋花。

小心坡

險極坡難過，小心各自持。勸君平地上，還似過坡時。

音樂鳥

仿佛歸昌律，《簫韶》奏太虛。漢王真識曲，鳴鳥愛樊衢。

木蓮花

雲海蕩波濤，一碧千萬頃。蓮花認作池，誤生高樹頂。

捨身厓二首

捨身如捨錢，但須值得耳。樂哉此厓乎，莽莽仙雲起。安得李清繩，墜我直到底？再過一千年，依舊我歸矣。

千重煙水萬重槃，絕似瑤池白玉臺。多少貴人身忽捨，可能捨到此厓來？

（下缺）







卷三十（甲辰）


新正二十日阿遲上學

白髮生兒喜不支，公然又見讀書時。傳家事業從今始，識字聰明上口知。秋稻晚栽期望大，春鶯初囀發聲遲。阿翁手授無他物，畫日歸來筆一枝。

花朝後三日作嶺南之遊，留別隨園六首

三年遊屐未曾停，又作珠江萬里行。老驥不知筋力減，閑雲只覺往來輕。天涯禽向寧無伴〈（謂霞裳）〉，海外韓蘇合有名。寄語羅浮丹灶客，早教仙蝶下山迎。

姜被吾家久寂寥，阿連幾度手書招。弟兄尚有來生約，煙水寧辭去路遙！兒女開單求粵產，親朋作餞趁花朝。夭桃莫帶消魂色，待我歸來葉未凋。

臨行無可係心腸，略有丁寧語數行。墦祭教人還故里，歸寧替女掃新房。圖書雨久勤搜蠹，蘭草秋深早護霜。一事思量終抱歉，未能親課兩兒郎。

龍門何不挈清娛，遊是單身易起居。天上送行千里月，客中娛老一船書。懶開黃曆占良日，愛上青山製小車。到處逢迎常意外，不知此去又何如〈（余出門不占日）〉。

從古繁華說嶺南，及時領略我猶堪。尋梅或有三更夢，飲水何妨一勺貪！未卜花船誰綺麗，可知仙荔正紅酣。武夷峰色匡廬瀑，歸路還思次第探。

曳雪牽雲意灑然，金陵回首隔蒼煙。春風替我為前導，白髮笑人學少年。所到總能增閱曆，無求何處不神仙！兒時記得曾王父，八十歸來粵海天〈（曾祖象春公八十一歲作粵遊）〉。

蕪湖阻風六日，喜諸故人畢至

蕪湖賢士多相識，擬到蕪湖留一日。何圖舟阻石尤風，六日舟停行不得。故人聞信紛紛來，爭攜魯酒談《齊諧》。赭山亭邊倚檻坐，蟂磯廟裏剪波回。阻風領得嬉遊趣，翻怕風來吹我去。但願前途再阻風，都像留人在此處。梅岑弟子情更濃，朝朝閑話來舟中。祝風留我風不答，偷卷長帆當投轄。

次日風順

六日帆不張，一朝風忽利。真如暴貴兒，得權大逞勢。舟子船頭眠浪花，老夫篷底笑啞啞。封姨此情恰不領，我是離家非到家。

舟行十五里至澛，梅岑饋肴烝遣人剪江而至

樓上金燈月下煙，六宵情話已纏綿。掛帆又送先生饌，香遍春江浪一天。

荻港燈下聞笛

荻港燈殘夜色深，一枝風笛遠愔愔。分明九曲長江水，都作回波上客心。如訴如啼水一涯，江風何處《落梅花》。此聲只可衰翁聽，業已蕭蕭兩鬢華。

登小姑山

江心湧一山，卓立冠霞表。錫以「小姑」名，千年長不老。時逢三月初，煙鬟梳更好。高閣雲層層，修篁枝嫋嫋。長江頭盆寬，石鏡妝台小。我來拜神前，代把落花掃。不敢問彭郎，嫁事何時了。只乞少女風，一送東飛鳥。

過彭澤縣愛其風景清絕，有懷靖節先生

繞郭江聲響，青山滿縣堂。先生宰彭澤，盡可傲羲皇。多事督郵至，惹人歸興忙。千秋一枝菊，從此倍芬芳。

泊石鍾山正值水落，見怪石森布，絕無鍾聲

古有石鼓無石鍾，此山疏解從坡公。道是風水相衝擊，四更月下相隆隆。我來曳杖走山腳，水落潮平見磽確。滿地橫陳怪石供，洞庭不奏鈞天樂。僧雛引我禮上方，一湖春水煙茫茫。古松穿石枝亂舞，頗似相助吹笙簧。高坐懸厓發遐想，平生所到無虛賞。且學孫登長嘯聲，替他代作蒲牢響。

鄱陽湖

江盡入湖口，漁歌四面聞。鞋山標一塔，鼉鼓憶千軍。浪與人爭立，天隨水不分。匡廬雖在望，尚隔幾重雲。

客裏

客裏清明記不清，但逢楊柳便關情。泊船難得有山處，拄杖忽驚新月生。十里村莊喧社鼓，一堤兒女鬥風箏。湖心為訪蝦蟆石，又學飛鳧踏浪行。

老去

老去無心戀歲華，嬉春天氣遠離家。鄱陽湖裏推篷坐，不看梨花看浪花。

到廬山開先寺，讀王文成公《紀功碑》二十四韻

兵豈書生事，先生用獨殊。安劉有成算，克段在須臾。少主雖涼德，強藩敢覬覦！烽煙搖太白，聲勢動全吳。虎穴南昌取，狼心北上孤。指揮銀兔節，分散木魚符。主帥方嘗膽，將軍忍惜須。兩甄鳴臥鼓，三戰獲雄狐。力阻親征駕，安排所獻俘。河陽緩巡狩，垤澤免追呼。耿耿憂民意，堂堂治國謨。誰知公射隼，正值嬖攘俞。不賞陳湯績，翻招鄧艾誣。調停十常侍，勝縛一庸奴。暮解三千甲，朝持百八珠。蒲團雙膝坐，戎馬片言無。冰雪心如見，豚魚信可孚。《鐃歌》書露布，椽筆駕珊瑚。石壁匡廬鑿，龍蛇字畫粗。歸功天子聖，垂戒甸人誅。鳥鼠驚師律，風雲想陣圖。山河雖鼎革，苔蘚未模糊。學異朱元晦，功同周亞夫。《燕然銘》自好，相較恐全輸。

香爐峰觀瀑

掛起西江水，青天作畫看。四時常灑雪，萬古此狂瀾。松鬛休嫌濕，銀河本不乾。磨崖多少字，麻列白雲端。

行十里至黃崖，再登文殊塔觀瀑

黃天上生，對面作浪起。我頭不敢昂，誠恐浪壓己。豈知下望深，青天反作底！山外有山立，山內有山倚。頗類人衣裳，幅幅有表裏。忽然暴雨來，人天一齊洗。避登千尋塔，正對一條水。瀑布從高看，匹練更長矣。始知開先寺，相離咫尺耳。只為絕巘遮，紆行十餘里。

宿瞻雲寺

一宿豈偶然，前生有緣在。廟額題瞻雲，兩樟立門外。古之宗生庵，重修自昭代。琳宮既巍峨，金像尤宏大。相傳王右軍，舍宅作香界。尚有墨池存，清瑩色可愛。花隱叢竹中，鳥啼磬聲外。豈不想留連，前途有山待。

早起遊萬杉寺過三峽澗，坐橋上聽水

萬杉無一樹，三峽猶存橋。未到橋上立，已聞橋下潮。白龍從空來，騰踔無晝宵。誰排石作陣？不許逞狂驕。一阻生萬怒，格鬥聲刁騷。猛者滅頂過，弱者伺隙逃。徐者作回波，疾者奔飛猱。聚疑狂泉沸，散似玄珠跳。五百天魔舞，十千戰鼓囂。老僧指殘碣，有字記前朝。橋造祥符年，石紐猶堅牢。玉淵金井字，仿佛天書雕。歎息來和聖，哲匠皆倕２。懷古氣彌斂，起行目尚搖。只覺兩耳中，刻刻生波濤。

棲賢寺贈道念上人

棲賢寺裏果棲賢，留客濛濛雨一天。多謝僧雛為買酒，袈裟紅濕杏花煙。

觀舍利

舍利盛金碗，騰光似寶珠。取觀還一笑，未必老身無。

尋湯池沒在荒草中，騰騰升氣，水淺難浴

湯池如處女，生長落荒村。不以無人浴，而忘本性溫。客雖相訪少，泉是在山尊。轉惜華清水，繁華易斷魂。

過柴桑亂峰中躡梯而上，觀陶公醉石

先生容易醉，偶爾石上眠。誰知一拳石，豔傳千百年！金床玉幾世恒有，眠者一過人知否？不如此石占柴桑，勝立穹碑萬丈長。

謁靖節先生祠

先生非隱士，直乃顏、閔徒。不貪米五斗，偏栽柳五株。尊中酒或有，琴上弦並無。饑乞一頓食，冥報心瞿瞿。絕不作身分，隨人作步趨。及其入蓮社，攢眉強支吾。為佛且不喜，何況為官歟？出山白雲似，還家春風俱。偶然吟一篇，太羹玄酒初。品高情轉近，詩淡味乃餘。東坡大才人，和之形神殊。奚論王朗輩，敢學華子魚？我願生當時，長為扶籃輿。

路上憶隨園桃花

柳漸芊綿水漸波，隨園此際好煙蘿。桃花千樹開如雪，讓與漁郎看得多。

上五老峰遇雨迷路，到萬松坪已二鼓矣

為尋五老峰，走入三里霧。地號犁頭尖，險絕不容步。正在盤紆間，暴雨來如注。輿夫不知雲，踏空如踏路。棘蒿亂刺人，十步九欲仆。退縮無可歸，前行日又暮。僮僕齊嘈嘈，今夜宿何處？用瓦衣亦漏，似虎石可怖。昌黎不敢哭，奉先屢悔誤。賴聞叫呼聲，隱隱出深樹。似海得指南，有寺雲中露。急將危苦狀，從頭向僧訴。自笑三年遊，此是一劫度。

清明

卅年丘壑慰平生，垂老誰知福更清。萬朵芙蓉千尺瀑，匡廬山頂過清明。

從萬松坪東下，一路冰條封山，過大林寺舊基，愛其水石奇險，坐觀移時。或云即石門澗也

清明斷雪此語欺，廬山三月冰花飛。我從萬松坪東下，昚錚踏破千珠璣。行過靜庵禪師塔，忽見絕壁高巍巍。三峰縱橫立水上，其勢截形厜㕒。波濤噴薄萬壑響，似有深洞蟠蛟螭。恨無李清縋身繩，又乏溫嶠燃妖犀。姑學兒童飛堶戲，投以石子傾駭之。須臾不見風雷作，得毋羊館龍皆癡？或云即古大林寺，頹垣尚存舊日基；或云此乃石門澗，水風獵獵時吹衣。我亦難考景外景，且贈一首詩人詩。

佛手岩

如來初出世，一手指天生。豈料此間石，還存往日情！空拳擎寶座，指月起鍾聲。有負相招意，詩人祇管行。

天池

清絕天池水，澄澄漾碧空。金仙常照影，鐵瓦不愁風。日月千峰上，江湖一氣中。周顛遺像在，無復弄神通〈（寺有周顛等四仙祠）〉。

到黃龍寺尚早，偕老僧往探龍潭

欲見龍潭清，先招佛子伴。誰知水作聲，隔樹龍相喚。

從寺東下仍過犁頭尖、歡喜亭兩險處，步行數里到棲賢寺宿

險途人重經，如痛定復作。其如山上客，欲下竟無奈。棄車徒步行，自主轉膽大。空空仙下天，盤盤蟻旋磨。索索蟹橫爬，岌岌箕屢簸。非不欲三休，陡下不得坐。所恃性命忘，一勇敵百懦。屏氣羊腸踏，攢眉虎尾過。棲賢長老來，且笑且相賀。急呼繩床鋪，踵息勸少臥。誰知蹀躞餘，麻鞋已全破！

遊東林寺不果

東林未到小車回，非戀紅塵忘講台。知道遠公今寂寞，無人送過虎溪來。

白鹿書院

少室山人舊草廬，隔朝換作紫陽居。一松門外張華蓋〈（路旁古松枝葉蔽芾，號「華蓋松」。）〉，五老雲中看讀書。白鹿仙蹤流水遠，青衿燈火講堂虛。人間何處尋精舍，稷下淹中恐不如。

回舟星子謝丁竹江明府

先生作宰常欲笑，如此廬山少人到。忽然有客西湖來，白髮看山頭屢掉。先生大喜召役夫，為負行李扶籃輿。入山七日如一世，歸來嵐翠盈衣裾。握手便尋何處好，我道黃崖最幽渺。對面千尋瀑布飛，當空一塔煙雲繞。先生更喜所見同，細加甲乙談群峰。想見文章有定論，千秋一榜傳宣公〈（壬申湖南鄉試，吾鄉吳雲岩學使預決五人，果皆五魁，先生其一也。）〉。詰朝置酒愛蓮亭，招邀太守聽啼鶯〈（王文湧）〉。未逢千荷池上白，且看五老杯中青。貽我雲箋索題句，奈被風吹船不住。半戀名山半戀公，身自長行心未去。

泊滕王閣感舊

弱冠曾為王子安，滕王閣下倚闌干。清風一席吹西粵，丹桂三秋折廣寒。海內文章傳誦易，人生春夢再尋難。誰知五十年前客，依舊長江檻外看！

蔣苕生太史病廢家居，因餘到後力疾追陪，作平原十日之飲，臨別贈歌

先生示人杜德機，儀容清癯似植鰭。前年乞病辭丹墀，一帆歸臥江之湄。傳聞不一多異詞，云生云死云垂危。忽然我到君驚疑，如以仙藥投肝脾。登時起坐喜不支，張王神氣開鬚眉。詞鋒滾滾同平時，箋妖語怪談神祗。口所謇澀筆代撝，右手偏廢左手持。劈裂箋素磨隃糜，旁行斜上龍蛇飛，錯落蝌蚪皆珠璣。雖枯半體坐若欹，吐氣尚懾千熊羆。其宅幽渺樹四圍，長廊疏寮窈窕池，鼠姑花開香拂衣。朝朝飲我酒一卮，繁肴綺錯堆盤匜？恍如玄度離京師，真長九日十見之。膝前森立三瓊枝：長君獻賦趨南畿，仲子鳴鞭試禮闈，三郎長齋步步隨，搔摩屙癢扶履綦。見贈五言玉雪霏，才子孝子人中師。手抱萬首藏園詩，拜述爺命言偲偲。屬我細讀加檢披，意若難逢某在斯。士安一序千秋垂，其餘作者肱可麾。琥珀拾芥針引磁，濠梁莊惠琴鍾期，此中心契非阿私。我手加額重思維，先生遭逢亦數奇。少年才名海內馳，殿上簪筆侍軒羲。一篇吟成萬口推，頃刻官可登台司。無端奉母江南歸，天子時時歎不羈。東山再起欲有為，抒所蘊畜佐明治。不圖崔崔心事違，今之相者但舉肥。鴬鳩閼遏鸞凰姿，文光雖耀未閃屍，天心翻悔生公非。平生嗜義如渴猊，專趨人急心孳孳。晏嬰食祿無餘資，九族貧者待舉炊。耳鳴陰德古所稀，以先生擬真庶幾。自然食報理所宜，不於其身於其兒。大昌厥後今始基，松根生蘭蘭生芝。左視右視堪娛嬉，含飴便足當參耆，何須更覓倉公醫！賢者形衰神不衰，王夫人言豈我欺。先生未必不期頤！恨我粵行難久稽，遨遊山川老更癡。上堂再拜將歌《驪》，先生掩面心淒其。自取《行狀》付我窺，公雖不言我已知：果然賤子死或遲，貞銘舍我將尋誰！我亦自傷兩鬢絲，臨行涕下如綆縻。今生休矣來生期，雲龍相逐苔岑依，天上地下無參差。長江知我難別離，逆風日日船頭吹。

重過百花洲

九曲亭台三面湖，南州要算小蓬壺。喜逢花柳暮春好，記得畫船當日無。網罟事稀萍藻靜，笙歌人散水雲孤。







卷三十一（乙巳、丙午）


乙巳元旦舟中與霞裳聯句

舟中度元日，江上領春風。宿雨猶沾樹，（袁）朝陽乍出宮。喜無賀歲事，（劉）轉有賦詩功。家近心尤急，（袁）天遙霧正濛。開窗迎紫氣，（劉）解纜促篙工。寸步行皆喜，（袁）千山看未終。醉人眠舵側，（劉）爆竹響波中。吉語時聞耳，（袁）祥焱替轉篷。遠村梅蕊白，（劉）鄰舫鬢花紅。伐鼓兒童競，（袁）敲棋師弟同。紀年更甲乙，（劉）認水辨西東。想見深閨裏，金錢卜幾通。（袁）

新正十一日還山

自覺山人膽足誇，行年七十走天涯。公然一萬三千里，聽水聽風笑到家。

迎門兒女慶團圞，鄰里爭當遠客看。不是桃源真福地，如何雞犬盡平安。

香雪階前撲面飛，喜從香裏解征衣。老妻指向諸姬笑，不為梅花尚不歸。

一雙孔雀豔歸裝，惹得傾城士女狂。為要誘他開翠尾，麗人來往盡濃粧。

賓客連宵坐滿庭，問山問海問花名。急抄詩與諸公讀，省得衰翁說不清。

重理殘書喜不支，一言擬告世人知。莫嫌海角天涯遠，但肯搖鞭有到時。

七十生日作

士龍《百年歌》，七十始長歎。可知上壽難，古人見詞翰。我今危得之，自取平生按。解龜四十年，著述百餘卷。多少顯榮人，隨風作雲散。而我獨逌然，青蓮留一瓣。愛惜一山雲，不肯三公換。悟徹萬緣空，不屑空門竄。食不喜重味，而恰精肴饌；氣不識金銀，而亦多清玩。心安身即行，陰陽非所憚。理足口即言，往往翻前案。樂自尋孔顏，學不拘宋漢。新從兩粵歸，萬里江山看。攬揆三月天，滿園春色爛。偕老妻尚存，遲生兒亦丱。奚僮蒼頭多，諸姬白髮半。開池成巨波，種松成古幹。弟子來英英，老夫時灌灌。夷甫尚鮮明，韓嬰頗精悍。雖乏李清繩，遽把仙丹判。且學魯季孫，六檟東門辦。住隨白日留，去憑天公喚。詩成鳥共吟，酒到花能勸。忘老當作孩，視昏猶若旦。厭聽麥丘祝，自作《東方贊》。

不染鬚

留鬚鑷鬚染鬚都有詩，四十年來能幾時？今年七十染不必，一白而已鬚事畢。記得當初未有渠，意氣淩雲渺八區。一回吟詠一回老，不惱韶光只惱鬚。我既不能諱老求官祿，又復不能暖老求燕玉。有如孀婦此心灰，永不粧臺理膏沐。人言本色是英雄，我恰掀髯笑未終。二十一科黃榜客，捫心可是白頭翁？莫嫌老去人無用，有時老亦因人重。且免身充玄甲軍，兼堪彈出銀絲供。君不見蒲輪車，上尊酒，不向終童家裏走？又不見香山圖畫，洛社耆英，都是皤皤黃髮形？我須容易白如許，頭責何須勞子羽。開窗只替海棠愁，一樹梨花將壓汝。〈（「有時老亦」至「將壓汝」原缺，據乾隆校本、四部備要補。）〉

考據之學莫盛於宋以後，而近今為尤。余厭之，戲仿太白《嘲魯儒》一首（本篇原缺，據乾隆校本、四部備要補。）

東逢一儒談考據，西逢一儒談考據。不圖此學始東京，一丘之貉於今聚。《堯典》二字說萬言，近君迷入公超霧。八寸策訛八十宗，遵明朅強分疏。或爭《關雎》何人作，或指明堂建某處。考一日月必反唇，辨一郡名輒色怒。干卿底事漫紛紜，不死饑寒死章句。專數郢書燕說對，喜從牛角蝸宮赴。我亦偶然願學焉，頃刻揮毫斷生趣。撏扯故紙始成篇，彈弄雲和輒膠柱。方知文字本天機，若要出新先吐故。魯人無聊把沈拾，齊士談仙將影捕。作《爾雅》非磊落人，疏《周官》走蠶叢路。當時孔聖尚闕疑，孟說井田亦臆度。底事於今考據人，高睨大談若目睹？古人已死不再生，但有來朝無往暮。彼此相毆昏夜中，畢竟輸贏誰覺悟。次山文碎皇甫譏，夏建學瑣乃叔惡。男兒堂堂六尺軀，大筆如椽天所付。鯨吞鼇擲杜甫詩，高文典冊相如賦。豈肯身披膩顏袷，甘逐康成車後步！陳跡何妨大略觀，雄詞必須自己鑄。待至大業傳千秋，自有腐儒替我注。或者收藏典籍多，亥豕魯魚未免誤。招此輩來與一餐，鎖向書倉管書蠹。

戲夢樓

夢樓見佛不見我，一望蒲團頭欲墮。鄙人見我不見佛，行遍香台不作揖。君不必爭佛有，我不必爭佛無；只問此中方寸意何如。請看世上尊官貴人亦盡有，我果無所求，則亦視有如無免應酬。

遣懷雜詩

一笑老如此，作何消遣之？思量無別法，惟有多吟詩。譬如將眠蠶，尚有未盡絲。何不快傾吐，一使千秋知。

早貴如早起，所見人事多。早退如早眠，心神常安和。吾生有天幸，熊魚竟兼兩。每聞宦海波，設想吾其倘。

雨腳三月斷，火龍當空蟠。偶有一片雲，狂風驅還山。老人苦炎烝，風前將書攤。磨墨如車水，隨車隨時乾。筆燥觸紙響，何能生文瀾？硯田尚如此，農田更可歎。願揮渾身汗，當作時雨頒。

萬物蟄於冬，而我蟄於夏。赤帝一當關，群客可以謝。我其蝀蜳歟，蒙頭不出舍。書卷盡情翻，衣冠終日卸。平生所著述，往往趁此暇。可奈正憑欄，秋隨一葉下。

女媧摶黃土，濛濛沙塵飄。百千億萬年，回轉無停鑣。而我生其間，泰山一鴻毛。雖則一鴻毛，矜矜頗自豪。三十早歸田，二十早登朝。在邦無怨尤，在家無喧呶。逢花皆采折，無山不遊遨。李杜韓歐蘇，相逢足解嘲。官或比我尊，壽都輸我高。誰是七十翁，握筆猶嘐嘐。

凡才欲其大，凡誌欲其小。才大事易辦，誌小量易飽。譬如挽強弓，我力十石餘。情願挽九石，其氣恬以舒。君看韓彭輩，不如滕與薛。更看袁公路，不如黑山賊。阿鬥與黃奴，以懦全其生。李誌與曹蜍，以庸傳其名。

一見動相慕，未見早相惡。問其所以然，有緣無緣故。緣法苟未終，臨死補一面。如其無緣者，抵死不相見。豈徒今人哉，於古亦如此。或佞我愛之，或賢我不喜。緣之所由來，其中豈無因？知者其天乎，板板偏不言。

竇融在河西，光武欲招之。適融遣使來，彼此歡不支。隗囂亦遣使，中途被仇殺。遂致生釁端，彼此兩不察。其一富貴終，及其子若孫；其一勤干戈，禍至滅其門。其時佛未來，緣法已如此。佛因敷衍之，曉人當如是。

宋儒談性理，漢儒談典章。或疑《尚書》偽，或道《周官》亡。聚訟數千年，長夜無燭光。我聞沮渠遜，言人浮海洋。親見孔聖人，弦歌聲未央。七十二弟子，羅立自成行。何不往詢之，所苦無舟航。傷哉觸觸生，捕影枉自忙。雖有記事珠，不如返魂香。

有心積陰德，殊非高士懷。而況讀《葬經》，貪鄙尤可哀！古有端木叔，六十而散財。彼豈真老悖，不念子孫哉？實見身後事，非我所安排。宣尼大神聖，晚年伯魚災。昭王溺於楚，成康非禍胎。看破此機關，浩浩與天偕。出門不選日，入廟不持齋。陰陽非所忌，仙佛難我紿。隨雲去處去，隨風來處來。

明月幾時有，問天天不知。縱雲有開闢，開闢始何時？往往眼前事，考究無窮期。與其張目想，兀兀發狂癡；不若合眼眠，一笑姑置之。

少年愛讀書，硜硜守章句；衰年愛讀書，消遣領其趣。雖然讀輒忘，過眼皆吾有。書味在胸中，甘於飲陳酒。

漢有符節郎，請發不韋墓。謂是秦火前，所藏多竹素。求書至發塚，早被莊周譏。我意覺可惜，發或竟得之。不見陳伯茂，曾發郗曇墳。大獲右軍書，幅幅生煙雲。

鋤地得寶者，斷非望氣掘。世世出公卿，不聞謀吉穴。彭鏗壽最長，何曾談服食？百戰百勝將，兵書字不識。

天之所付與，不必人營謀。何苦蚩蚩氓，奔如燒尾牛！知進不知退，力欲爭上流。豈無烘開花，一開花已休。

代公未遇時，盜鑄略人口。及其成大功，黃龍且授首。國{父者}竇懷貞，無恥眾所訾。及其簿錄日，俸外少餘資。盧杞亂天下，家無妾媵妍。杲卿大忠烈，乃索花粉錢。寄語腐儒輩，觀過於其黨。放開眼界寬，流覽史書廣。

劉誠允善飲，苦無酒伴陪。或薦一軍校，可以千百杯。問其量何如，曰醉不敢放。愈到沉酣時，愈作謙謹狀。劉乃笑搖頭，此未足為量。凡事一改常，識者所不尚。

嘉祐頒陣圖，德用諫不可。道兵貴神速，泥古恐相左。錢乙善醫疾，往往心忖量。道是病萬變，不可拘古方。觀此二公言，可悟作文術。提筆學化工，一味活潑潑。

貪生學仙少，畏死學佛多。生死兩相忘，仙佛如餘何？我道佞佛者，其人必諂諛。未知靈與否，尚向木偶趨。奚況權貴門，炙手可熱歟。

邢尹一相見，涕泣服其美。賈充郭夫人，見李屈膝矣。青蓮服崔顥，不敢再題詩。李郃愧劉蕡，登科願讓之。真美人才子，大抵心多虛。木虛為琴瑟，竹虛為笙竽。後代妄庸人，不肯為人下。山膏形如豚，厥性但好罵。

侂胄魏公孫，並非宦寺流。伐金雖賈禍，志在復國仇。偶作《南園記》，思擬《晝錦堂》。不喜鄭棫作，而慕放翁名。出其四夫人，玉手擎杯觴。下士肯如此，便是為善資。毋怪放翁作，勤懇加規詞。一朝事機失，頭顱敵國葬。士論群吠聲，放翁名節喪。豈知論成敗，所見尤卑庸。符離大喪師，謀者張魏公。何以不加誅？人異事則同。太丘吊張讓，不失為君子。一切苛刻論，都從宋儒始。

青耕能禦疫，跂踵好降災。窮奇見善去，觟隆觸邪來。物性大不齊，人性亦參半。所以孔子言，上智下愚判。子輿道性善，學孔翻孔案。

漢有崔子玉，隨官葬洛陽。唐有辛藏之，亦葬萬年鄉。道死果有知，吾豈守墓者？如其死無知，枯骨何取舍？我意亦如此，隨園旁起墳。雖學嬴博達，終愧首丘仁。

報德必以德，聖人有明言。宋人獨反之，攻擊先恩門。魏公薦王陶，陶劾其縱恣；歐薦林之奇，林發其陰事；允文薦蕭杲，杲乃首疏彈。旁有朱晦翁，嘖嘖加讚歎。嗚呼報施絕，忠孝何由來？且冷朝士心，何人肯愛才！惟有範文正，大賢獨多情。一受元獻薦，終身稱門生。

屋造鼠即至，池開魚即生。問其所由來，蹤跡不分明。大抵天地間，氣化先形化。青寧程馬間，生生相代謝。洪荒無匹偶，人類自萌芽。伊尹生空桑，詰汾無母家。

人言晚景佳，恰比少時好。我意道不然，行樂還須早。譬如美衣裳，少艾可光軀。老雖著金紫，不稱白髭須。又如美飲食，壯佼不嫌多。及其既衰矣，未饜腹已皤。我少雖好學，無力購書看。而今眼昏花，萬卷徒空攤。又嘗思窈窕，貧莫能致之。而今作枯楊，生稊亦可嗤。所以徐諤言，人生壽七十。生長富貴家，一日抵兩日。

夢遊淡岩石上鐫此四句

一回開闢一乾坤，物換星移日日新。盤古如麻朝玉帝，不知誰是領班人！

題鄒若泉《牧羊圖》

白草黃沙望眼迷，荒荒落日雪山西。群羊似解孤臣意，翹首南雲一剪齊。李迪丹青筆最超，鄒生粉本更親描。擬教添個蘇卿婦，幾點胭脂染節毛。

誰家

誰家低唱《玉瓏玲》，流管清絲夜不停。一曲歌終人一世，那堪頭白客中聽！

哭陸朗夫中丞

持節長沙有正人，泊舟野叟謁清塵。誰知望重蕭夫子，早識風流賀季真！傾蓋未消衡嶽雨，停春已失楚江春。傷心萬里《西征賦》，為了三生一見因。

栽樹自嘲

七十猶栽樹，旁人莫笑癡。古來雖有死，好在不先知。

哭蔣心餘太史

西江風急水搖天，吹去人間老謫仙。名動九重官七品，詩吟一字響千年。空中香雨金棺掩，帳下奇兒玉筍聯。如此才華埋地底，夜深寶劍恐騰煙。

君家花裏別君時，君起看花力不支〈（三月四日）〉。一慟自知無見理，九原還望有交期。應劉並逝空存我，李杜齊名更數誰！教作《藏園詩稿序》，已成未寄倍淒其。

自驚

蕭蕭落葉滿階庭，冉冉流光老自驚。世事過來惟有夢，古人一去總無聲。千年仙鶴歸何晚，兩個金丸打不清。悟得輪回文字孽，張衡才死蔡邕生。

哭章公子

傳來消息滿城悲，玉樹凋傷第二枝。心力豈緣書局盡，姓名已受聖人知〈（公子纂修《四庫》書，議敘員外。）〉。蘭方飲露花先隕，鶴正淩霄翅忽垂。從古天心忌才子，不教終賈鬢如絲。跋扈飛揚氣絕群，偏於野叟最殷勤。每吟佳句先呈我，豈料衰年反哭君。賴有舒祺延弱息，更無阿鶩嫁秋雲。而翁倘作西河慟，莫遣堂前大母聞。

香亭卓薦後欲賦遂初，忽以前任霍丘事鐫級，聞其歸舟已過峽江，喜而有作

聽說君歸喜欲顛，更聽君到峽江邊。去官難得因微罪，行樂公然尚壯年。骨肉兩家人健在，星霜五載夢纏綿。開窗屢探春風色，月照荊花影又圓。

代謀精舍老身忙，硯北溪南費酌量。陸賈裝雖無巨萬，阿連居要有池塘。水邊斑管高吟處，竹裏棋枰小戰場。準擬安排來告汝，白頭一笑共扶將。

端江作別淚交流，那料重逢歲兩周？雲路似君真可惜，風帆依我竟須收〈（大府出考語甚佳。）〉。門前五柳心思種，海上三山浪打舟。天意玉成知感否？好燒紅燭夜同遊。

從此青溪水不寒，高風六代有人攀。陸機文史東西屋，何點琴尊大小山。棠棣花雖兩處種，桃源門可一家關。唐生相我言如驗，五載猶能作往還〈（相士胡文炳相余六十三歲得子，壽七十六。其一已驗。）〉。

袁郎詩為霞裳補作（有序）

在粵東時，袁郎師晉年十七，明慧善歌，為吳明府司閽。乍見霞裳，推襟送抱，苦不得一沾接。再三謀得私約某日兩情可申，忽主人奉大府檄，火速鑿行，郎不得留，與霞裳別江上，涕如綆縻。餘思兩雄相悅，數典殊希，為補一詩，作桑間濮上之變風云。

珠江吹斷少男風，珠淚離離墮水紅。緣淺變能生頃刻，情深誰復識雌雄？（下缺）







卷三十二（丁未至己酉、庚戌）


春日偶吟

萬里遊歸說武夷，江山成就六年詩。而今自笑無遊處，閑步柴門數竹枝。

三兩人家設綺筵，招儂同醉落花天。緣何不掃陳蕃榻？生性吳蠶怕獨眠。

春暮陰生滿苑苔，曉風吹急小窗開。濕煙繞瓦雨剛去，寒翠撲人山要來。

草木爭春各不同，碧桃文杏兩般紅。竹因葉密聲招雨，蘭為香多性愛風。

堅冰乍散水生煙，小草知春比樹先。荷葉自舒蕉自卷，性情生就總由天。

攏袖觀棋有所思，分明楚漢兩軍持。非常歡喜非常惱，不著棋人總不知。

明窗淨幾太嫌多，無計分身喚奈何。只好安排閑筆硯，聽憑老子自婆娑。

不獨憂除樂也除，衰年事事付空虛。聽來忽有心開處，鶯囀高枝兒讀書。

支頤閑坐可憐宵，何處旃檀遠遠飄？鼻觀氤氳心忽靜，方知香要別人燒。

白髮蕭蕭霜滿肩，送春未免意留連。牡丹看到三更盡，半為花憐半自憐。

浮生何必苦安排，隨意閑行心自開。失物每從無意得，懷人恰好有書來。

幾個傳人占古今，浮雲何處問升沉？杜家兄弟多榮貴，官小名高是阿欽。

逝者如斯喚奈何，桓伊何必定聞歌。數來傍曉星何少，過去飛鴻跡太多。

戒詩

戒詩如戒酒，屢戒復屢開。又如茹素人，欲炙涎流腮。

蠶絲一以抽，金刀不能裁。始知性所昵，一旦難相乖。江淹才已盡，白傅興方來。詩中有馮婦，叟其自號哉！

筍方作竹多有萎者，名之曰「竹殤」而弔以詩

群竹方淩雲，其中數枝傷。頗似楊家烏，無端忽暴亡。人世有嬰鬼，園林有竹殤。壽者是何幸，夭者是何殃？與其生不育，何如勿生良。栽培傾覆意，何處詢蒼蒼？〈「嬰鬼」見《易林》。）〉

裁袍

閑居無所事，緩步自逍遙。底事裁袍短，平生怕繫腰。

夕陽

水竹光雖滿，桑榆景已斜。夕陽不肯去，想是戀桃花。

灌花

久旱天無雨，呼童汲井陰。雖然杯水力，也表惜花心。

嘲畏熱者

君莫畏炎風，炎風期漸滿。不及待秋涼，除非君壽短。

冰

一片輕冰到，蒼蠅盡轉身。許儂登席上，能救熱中人。

六言四首

酬應則吾老矣，嬉遊則吾尚少。老少憑儂自為，不免旁人一笑。

夏五日長如歲，況兼無事閑居。傍晚回思早起，宛然三代唐虞。

一切總求徹底，便生無數疑端。不若半明半昧，人間萬事相安。

宣尼待子如客，想見胸襟灑然。不是趨庭獨立，聞《詩》聞《禮》何年？

題駱秀才《乞食歌姬院圖》

乞食平康一笑生，衲衣手板拜卿卿。此中定有憐才者，較勝王侯門下行。

冷炙殘羹味若何？妝樓行慣有誰嗬？只愁一碗桃花粥，中有佳人紅淚多。

造生壙

莫笑先賢造化台，何人不向此中來？譬如華屋身將住，可不梅花手自栽。三板暫教風月閉，一門且待子孫開。香山墳畔泥濘酒，先與群公醉幾回。

重赴泮宮詩（有序）

余以丁未年入泮，今又丁未矣，仿「重赴鹿鳴」故事作歌。

憶昔袁絲年十二，簪筆學趨童子試。門前已送好音來，階下還騎竹馬戲。其時學使王交河，面取經書諷倍多。李泌《圍棋》雖未賦，何郎雅樂已能歌。一番正試兩番覆，道路爭觀人簇簇。喧傳泮水出芹芽，豔說童蒙充棫樸。巍巍雙闕聖門開，將命疑從闕黨來。並行敢逐先生後〈（受業師史玉瓚先生同入學。）〉，倚寵仍眠大母懷。諸姑伯姊欣欣到，替我梳頭向我笑。看著青衿試短長，勸拖錦帶休顛倒。恭逢先帝御明堂，服采新頒詔數行。已入黌宮換短褐，更教雀弁耀銀光{{*|（雍正四年奉旨各官帽上加珊瑚水精諸頂，生監用銀。）。東家笞兒苦相羨，西家奪婿招相見。童子翻增滿面羞，佯采花枝弄筆硯。此事於今六十年，茫茫滄海過雲煙。阿婆喜說新婚日，羸馬驚聞上苑鞭。膠庠舊伴今誰在？孤花碩果真無奈。寄語新知眾秀才，老身願作同年待。特設隨園酒一卮，強顏首唱《泮宮》詩。從來白髮傷心處，最是青年得意時。

哭慶兩峰觀察（有序）

丁酉七月兩峰觀察赴任湖北，過隨園留別云：「交情共指青山在，別意相看白髮多。」餘讀而傷之。旋聞以孤身出鎮塞外，非其任也。不逾年，病還京師。又一年卒。餘賦詩哭之，即用其第四韻為起句。

別意相看白髮多，今朝永訣奈君何！平原自是佳公子，劉秩原非曳落河。翠竹淩霄難鬱抑，良金受鍛易消磨。可憐絕代風騷手，空把穠華委逝波。

假山成題曰巫山十二峰自嘲一首

看遍真山造假山，公然十二好煙鬟。如何老去風懷寄，還在高唐雲雨間？

書所見

人老惜分陰，一日如一歲。但問一歲中，幾度得心醉？人生行樂耳，所樂亦分類。但須及時行，各人自領會。我生嗜好多，老至亦漸忘。惟有兩三事，依舊歡如常。攤書傍水竹，隨手摩圭璋。名山扶一杖，好花進一觴。談文述甘苦，說鬼恣荒唐。七十苟從心，逾矩亦何妨。形神偶相交，忽然竟有我。及其既散時，空雲無一朵。來非我有心，去非我有意。物物有一生，人人有一世。所以達觀人，遊行在空際。來共雲卷舒，去隨風搖曳。不談佛與仙，恐受彼拘係。既已說長生，何以悠然逝？既已悟無生，何必又詞費？

水精屏歌（有序）

香亭弟假水精屏一架為老人消暑，喜賦一詩寄之。

六月溽暑天炎烝，阿連貽我千水精。為盤為盞為盆罌，高低錯落架作屏。使我老眼如再明，急陳座右當瓊英。蒼蠅遠望雙目瞠，側翅欲上飛又停。兒童聚觀喜且驚，欲摸怯寒手戰兢。我聞琉璃世界誇晶瑩，佛家妄語未可聽；又聞冰山雖高容易傾，誰能倚恃為長城？何如此寶羅階庭，如白龍皮掛迎涼廳，頃刻習習秋風生。峨嵋之雪萬古凝，藍橋之霜飛滿楹。陽烏欲鬥氣不勝，銀蟾下矚疑繁星。三更尚作長明燈，客來相對心怦怦，人人都化聖之清。我覺下筆尤空靈，頭銜豈止一條冰？

對書歎

我年十二三，愛書如愛命。每過書肆中，兩腳先立定。苦無買書錢，夢中猶買歸。至今所摘記，多半兒時為。宦成恣所欲，廣購書盈屋。老矣夜猶看，例秉一條燭。兩兒似我年，見書殊漠然。此事非庭訓，前生須夙緣。名將不兩代，文人無世家。可憐袁伯業，對書空歎嗟。

《荊楚歲時記》七月八日雨名灑淚雨蓋調牛女也戲和香亭五絕句

才過七夕雨如絲，說是雙星別淚垂。怪底淒淒聲不響，想應瞞著怕天知。

烏鵲橋空行路難，銀河風急起波瀾。織來雲錦三千匹，盡拭啼痕恐未乾。

惹他兒女盡消魂，都想乘槎一問津。侵曉夫妻兩行淚，不知先落是何人。

雨散雲飛夢易乖，人間多少別離哀。倘教都學黃姑樣，海水還愁天上來。

羨殺匏瓜樂未央，生來無匹影幢幢。有情便有年年恨，就作天星莫作雙。

極淨之室日光照處，濛濛然碎塵忙擾，感而有作

漫空野馬鬧紛紛，窗漏朝陽看便真。我覺伯夷清不必，人生一世在紅塵。

為花樹撩蛛絲有感於運氣之說

草木都須氣運扶，旁觀只少靜工夫。灰絲蛛網欺蒙處，病樹常多好樹無。

得玉尺詩（有序）

余失去案上玉尺尚不知也，忽陶怡雲持來相示，方知被客攫去，轉售陶家，怡雲素識此物，即以歸趙。餘歎造物之巧，感友誼之重，不能無詩。

一條玉尺廿年持，忽起波瀾匪所思。失去未曾三日別，得來如有六丁追。量才事業慚無分，返璧心情喜可知。不是曹公風義重，文姬歸漢是何時？

附陶怡雲和作

偶逢寶器落風塵，知是隨園席上珍。璧返相如原有數，珠還合浦豈無因？物多著意求難得，巧到無心樂更真。容易量才持玉尺，若除公外竟誰人？

九月五日招春圃、香亭觀芙蓉，兩弟俱以高官解組，乍見煙雲花草意倍欣然，各以詩見寄。餘賦七絕句答之

秋雲遮日樹遮風，同看芙蓉上短篷。難免芙蓉花一笑，弟兄三個白頭翁。

天邊消息近重陽，花正迎霜未拒霜。十斛胭脂千匹錦，秋娘臨水盡紅妝。

消遣閑情弄釣槎，招呼網戶挺魚叉。登時潑剌銀刀響，撲斷青蘆幾節花。

細雨濛濛濕小舟，貪看花色尚回頭。可知客把芙蓉戀，不是芙蓉把客留。

謝傅無官倍有情，愛拈棋子鬥輸贏。千秋乞墅添佳話，今日羊曇又外甥〈（兩弟與健葊甥對弈。）〉。

看罷芙蓉坐小齋，自家棠棣又花開。家常雞黍燈前供，也算紅雲宴一回。

送別殷勤語阿連，最難平地作神仙。希文經略西邊日，再憶圭峰定惘然。

題漪香夫人《采芝圖》（附來書）

月尊周氏端肅問隨園先生萬安：尊讀先生之書，十有餘年矣。又時時聞中丞道先生言論豐采，口無虛日。海內老師宿儒、奇才異能之士，至中丞左右者，莫不盛稱先生之才。其在先生同輩諸公，亦極口讚揚於無既。尊覺耳目所及，海內名流無若先生者矣。尊凡陋之質，叨侍上公巾拂，身世無復所憾。惟幼耽翰墨，妄生好名之心，不肯沕沕終世。乃生少聰明，兼多疾病，蛩寒蟬寂，終不成聲。於今悔歎廢棄，始信天限之弗可渝奪。又無絕技殊能高於輩行，可托傳於名人著述以垂永久。他日晏然隨化，懣然神傷而已！前在中州取義山「十年長夢采華芝」句作《采芝圖》，畫工既劣，更不能擇手題詠，誠無可觀。今特寄呈，求賜宏製。斯人斯圖雖不足當大方題品，誠欲藉傳姓氏於集中，則生平之憾始釋然也。小兒嵩珠年甫三歲，近已種花，以為遲郎福命宜兄弟所致。先生與中丞誼重交深，聞之必喜，用敢附及。冒昧幹請，臨啟惕然，附呈微物導意。

空山雪花飛滿地，雪中一葉仙書至。道有《真靈位業圖》，教儂小綴蠶眠字。開圖驚見魏夫人，蝶繞雲鬟花繞身。手采靈芝覓仙種，果然天上降麒麟〈（謂公子嵩珠。）〉。欣傳嫁得尚書婿，明珠九曲穿無數。朝衣熏罷便題箋，寶髻梳成還作賦。尚書愛士古人同，海內名流走下風。誰知日具千人饌，都是周家絡秀功！〈（尚書署中客無不頌夫人賢。）〉山人欲乞簪花格，特寄《隨園圖》一冊。上元靈笈未曾披，玉女真容已先得。〈（方以《隨園雅集圖》索夫人題，而夫人之圖先至。）〉急爇旃檀十斛香，拜幹阿奶喚蓉祥。〈（阿遲寄夫人膝下，取名蓉祥。）〉偷描一幅天人貌，供向慈雲大士旁。

答似村以詩見寄

屢接吟箋喜不勝，珍珠圓轉水雲清。心從天外來千里，人在詩中過一生。字寫燈前應落月，信傳江上正啼鶯。宛然不係舟邊立，當日郎君笑語聲。

海內何人不讚歎，雪中南北兩袁安。漁歌鎮日憑欄聽，棋局千盤袖手看。我已白頭遊五嶽，君方紅日臥三竿。巢由人物從來少，生長侯門隱更難。

題成嘯崖《夢遊清涼山圖》

人生惟有夢最好，千山萬山許搜討。縱有蕭何法律叔孫儀，難把夢魂管得了。金陵諸山清涼高，嘯崖公子人中豪。忽然夢到清涼頂，是誰相約誰相招？露戎戎兮鋪草，亭高高兮淩煙。松蒼蒼而蔽日，江遠遠以浮天。待天雞之喚醒，仍枕席之依然。清晨大笑告吳友，吳也驚疑但掩口。道是昨宵我亦夢來遊，底事路上雲遮不拱手？毋多談，且載酒，果肯尋夢夢還有。呼車同向清涼走，指看今日諸煙巒，還似昨宵光景否？雪泥鴻爪怕消亡，請付丹青傳不朽。我聞古莽之國以夢為是覺為非，列子此語不我欺，嘯崖此夢亦如之；又聞天姥之峰李白遊，夢中詩句傳千秋，得毋嘯崖前生即是李白不？我家清涼山腳下，山神昨日來相訝，說丁未孟秋詩人兩個都過隨園門，如何不速先生駕！

題吳秀才《醉竹圖》

竹醉露，人醉酒，詩人生在竹醉日，似與此君相識久。科頭獨坐萬竿中，奴捧酒壺不放手。把竹數一枝，取酒斟一斗。澆竹便為竹葉春，自飲便為竹林友。竹醉人扶竹不知，人醉竹扶人知否？是人是竹渾難分，一醉之外別無有。此之謂與天為徒與物化，君不見藕中之仙橘中叟？

插芍藥數枝詩示香亭

數枝紅藥膽瓶斜，頃刻蕭齋變館娃。心醉異香如中酒，眼驚神女轉忘花。翻階尚記中書省，多寵還輸小宋家。我亦將離人世客，賴卿相伴送年華。

香亭插芍藥三十六瓶，喜以詩賀

阿連春想一肩擔，羅致名花露正酣。三十六瓶香欲湧，百千萬朵色相參。藏嬌不惹諸姬妒，絕色何妨盡力貪！半世黃金擲虛牝，者番擲得最心甘。

左足病瘡作

雙趺虛左便無聊，欲走堂前怯路遙。甘把足拳師野鷺，只愁人老變山魈。千峰踏月心還在，七步成章興已消。何日浮圖重起躄，白雲紅葉一肩挑。

戲答香亭弟問足疾

知君手足最情多，問我蹣跚足若何。我學禽言吟向汝，道行不得也哥哥。

松頂立一白鷺，賦詩贈之

飄然白鷺鷥，風中不知冷。有意示人清，獨立青松頂。汝身閑若斯，汝立高若許。知否紗窗中，有人羨殺汝？

哭李猗南（諱開第）

君官石城北，我家小倉山。相離未三里，車騎常往還。君年逾花甲，須鬢未曾斑。疑有仙家術，遊戲在人間。春秋風月佳，彼此具盤餐。看花至日昃，說鬼到更闌。吏隱雖分途，言笑常同歡。不圖半月別，已作千年看！我在吳得信，驚駭摧心肝。願喚黃仙鶴，騎之叩天關。但許贖此人，百身非所難。

我昔遊珠江，迢迢五千里。歸來老妻言，李君真俠士。袖攜一笏金，來賜雙稚子。教以勤讀書，助其買果餌。我聞世俗交，分手便忘矣。君胡獨不然，體恤同毛裏？未受主人托，能使舉家喜。我忝長十年，而乃後君死。有如報恩雀，含環向誰視？感君不能忘，思君不能止。惟有淚兩行，彈入湘江水。

贈蘇州奇麗川方伯

皖江官舍接風標，桂嶺重蒙折簡招。衣上酒痕香未散，燈前花影夢難消。寒梅老更思春切，倦鳥飛偏怕路遙。恰好天心稱人意，一輪卿月照楓橋。

謝方伯贈春衣

清遊已屆嫩涼天，未帶春衣意惘然。偶漏一言緣酒後，竟蒙雙襲賜尊前。輕華似挹浮丘袖，長短剛宜子貢肩。惹得山人忘歸去，披來又泛五湖烟。

（下缺）







卷三十三（辛亥）


今春風雪連綿梅花殘損，為賦一詩

梅花無語似含悲，雪虐風欺十二時。嫁與東風真薄幸，不曾一日得舒眉。

補山宮保見和挽章中有自挽之言調羹未畢遽想騎箕恐商岩老人見機不如是之早也再呈小詩以當大諫

軍門頒下挽章來，讀罷袁絲笑口開。自是少微歸位日，敢勞星象動三台。

蒼生方賴謝安石，紫府誰迎韓魏公？就使升天同作佛，也應前輩讓衰翁。

水星聞說命宮居，十載旌旗住有餘。但恐賡歌無謝朓，江南閑煞沈尚書。

清涼山下好松楸，露冕行春望見不？一隻太牢文一首，累公告墓我先愁。

和簡齋先生《自挽詩》（孫士毅）

夢返清都鬥帳溫，數篇《蒿曲》自招魂。不須易水衣冠送，定見班超入玉門。

鹿繞庭除鶴護扉，道山人去是耶非？文章星鬥惟公在，莫把虛名應少微。

久聞奏事重端明，又說蓉城主曼卿。未必九天香案吏，肯將賢路讓先生。

丹還底撥藥爐灰，暖老房中玉作堆。自有堅牢仙一種，不關美釀勸君回。

文書眯目驗吾衰，腹痛憑誰奠酒杯？囑備一奩磨鏡具，他年高會望公來。

五嶺曾叨折柬呼，〈（余於粵中初見先生。）〉來正喜傍菰蘆。十年果踐星家語，請譜《蒼山二老圖》〈（上年持節西川，吳山錢道士寓書告知水星入身宮，十年方出。未幾即拜量移兩江之命。現為先生題《隨園圖》，故云。）〉。

寄霞裳

記得離筵燭影孤，兩人倚枕聽啼烏。無端忽下傷心淚，灑向君衣乾也無？

清明再

寄假葬倉山有玉人，郎行誰把紙錢焚？清明儂掃先人墓，為汝分羹奠細君。

送補山宮保作相入都

甘霖不終日，歲星不周天。江南諸父老，相對心茫然。或欲嗅靴鼻，或欲拗馬鞭。引領問春歸，如何不少延？我道叟休矣，所見毋乃偏。從古皋夔佐，俱在堯舜前。都俞一二語，恩澤周八埏。八埏尚且周，三江胡缺焉？但看陰陽調，便知卜相賢。汝曹宜相賀，抱孫且晏眠。

巧宦空挾術，天鑒難彌縫。廉吏不曉事，亦復慚尸饔。惟公獨坦率，而能兼明聰。剔弊如理發，為政如張弓。精神及木屑，判決驚雷風。〈（有某官訴違限被劾之誣，公檄取所過州縣囚糧簿勘之，冤不訊而已雪。）〉賜達由也果，古賢將毋同。所頒教敕條，鄉城寫百通。至今歌唱者，沿街聲嗈嗈〈（鄉城將公告示演為唱本。）〉。

公廉不知貧，公勞不知苦。公貴不自矜，公能不自詡。洞把重門開，不設早晚鼓。稱名答下僚，迎賓至堂廡。折節布衣交，勤求芻蕘語。薦賢百口保，劾貪餘勇賈。燭燼方詠詩，雞鳴又演武。南河水百條，西江城萬堵。一一身所經，歷歷績可數。惜哉老師丹，聞十僅記五。

貴人能御下，便是第一流。所以壅蔽故，養尊而處優。惟公獨不然，迅如鷹脫鞲。八騶赴縣倉，芚倒自校讎。二卵棄幹城，行部無督郵〈（公不設前驅。）〉。懸庭魚或受，飲水錢必投。傔從三五輩，良馬八九頭。易事而難悅，霜威凜若秋。一朝相陽綰，風采動王侯。郭令應撤樂，黎幹定減騶。

三江名勝地，從古生英豪。無人提唱之，文心苦鬱陶。公本名諸生，文場百戰鏖。揚威萬里外，結習猶未消。下車即課士，披沙兼拔茅。探取舊玉尺，裁量新俊髦〈（公屢撐督學、主試、總裁之任。）〉。試題皆斬新，知者頗寥寥。翠媯玄扈問，人人都傳抄。可奈山雞舞，明鏡已北行。得毋珂馬上，似聞春蠶聲。孔席雖不暖，時雨已滂沱。遙知東閣開，搜羅才更多。

賤子遊南海，才覘公光儀。一識然明面，便蒙國士知。自此八年中，雲泥兩相憶。喜捧百函書，恨無雙飛翼。忽然九霄鳳，來作三山翔。鷦鷯大歡喜，草木生輝光。補羸贈紫桂，暖老遺良裘。推襟送袍意，絡繹無時休。不料璽書徵，袞衣留不住。寸心抱區區，送公渡江去。江水明於雪，照人垂老別。對公淚不彈，還家衣已濕。或者意外去，亦復意外來。一息苟尚存，夜夜望三台。

送李寧圃太守調任松江

金陵賢守去吳淞，才送春歸又送公。身本西清老詞客，人欽北海舊家風。參苓屢贈情何厚，簫管同賡曲未終。一旦官民齊惜別，就中難別是衰翁。

公餘幾度訪林泉，想見心遊物外天。水榭花明朝聽雨，柴門馬響夜傳箋。官清只帶銅琴去〈（公市得銅琴一張，上鐫「薛道衡」三字。）〉，詩好真如滄酒鮮〈（公籍滄州。）〉。我感薛瑤英許見，明春還想拜堂前〈（公有姬人國色，只許枚見，故用元相國待楊炎故事。）〉。

遣興

今春天漏影沉沉，一日佯晴十日陰。幾樹海棠紅淚滴，向人似訴雨難禁。

日長未免學邊韶，腹笥便便要受嘲。不是詩人誰救我，南柯國裏把門敲。〈（余正思睡，芷衫、淡泉諸君忽以詩來，睡魔逃矣，余甚感之。）〉

竹繞柴門水繞廬，卌年於此賦《閑居》。鷺鷥也漸通文墨，高立松梢看著書。

安老原應百事休，誰知晨起便生愁。征銘索序兼題畫，忙煞人間冷應酬。

愛好由來落筆難，一詩千改始心安。阿婆還是初笄女，頭未梳成不許看。

獨來獨往一枝藤，上下千年力不勝。若問隨園詩學某，三唐兩宋有誰應。

但肯尋詩便有詩，靈犀一點是吾師。夕陽芳草尋常物，解用都為絕妙詞。

平生作字類塗鴉，況復衰年腕力差。爭奈家家索親筆，不容老樹不開花。

難得生逢玉燭清，人生行樂及時行。只慚不及蕭恭達，苦被詩書管一生。

不夷不惠機全忘，無想無因夢亦稀。剩有兒時清興在，拋堶驚起野鷗飛。

七齡上學寫魚蟲，七十揮毫尚未終。倘聚諸毛論勳伐，應封多少管城公。

諱老人難對鏡光，衰容欲避費商量。寬心只有燈前影，壁上從無兩鬢霜。

終軍弱冠愛橫行，梅福中年變姓名。一局殘棋回想好，才拋幾子便收兵。

兄弟怡怡事恐差，衰翁及早替分家。尚留一點文心在，無計能分莫惱爺。

記得歐陽詹語佳，起居玩好見人才。一瓶一榻兒知否，都是心精結撰來。

雪泥鴻爪去匆匆，觸著難禁老眼紅。六十年前舊家信，偶然翻出亂書中。

人人望子作公卿，每到趨庭絮不清。我道兒孫是何物，世間不過一蒼生。

棋局長安自古談，塞翁得失豈難參？盧同不宿王涯第，七碗清茶吃正甘。

人生有壽原為福，同輩無人眼孰青？愁煞當年文潞國，四朝閑話有誰聽。

六春秋相士言，老夫行矣尚何論？〈（三十年前相士胡文炳許壽七十六。）〉急將手錄三千卷，臨別從頭理一番。

知己恩深報未能，蕭蕭白髮已鬅鬙。買絲若把英雄繡，不繡平原繡信陵。

鄭孔門前不掉頭，程朱席上懶勾留。一帆直渡東沂水，文學班中訪子遊。

倉山西去我幽宮，壙外還餘地數弓。陪葬蒼頭工匠滿，九原還作主人翁〈（余不信風水之說，生壙外葬工匠、奴婢三十餘人，親鄰之貧者與焉。）〉。

成仙成佛總模糊，一任茫茫造化爐。但見玉皇儂要問，果然天外有天無？

消夏八首·曝書

問富數書對，收藏卻最難。趁茲三伏好，分作幾回攤。線脫忙教換，雲遮怕未乾。蠹魚應一笑，未必子孫看。

消夏八首·滌硯

硯面如人面，難留半點塵。浴分仙掌露，清見紫雲身。宿墨都無跡，揮毫自有神。《湯盤》原示訓，一日一回新。

消夏八首·招風

冷客雖難請，相招亦有媒。肯將高閣敞，自有故人來。消息青蘋訪，動搖團扇催。笑他漢武帝，翻築避風台。

消夏八首·待月

嫦娥疑怕熱，六月懶升天。待到星無影，還防樹有煙。與誰同出海，累我不成眠。此後來宜早，山人已暮年。

消夏八首·補竹

竹孤嫌寡偶，補種十餘叢。綠葉鋪成海，青天易起風。爭高牆角外，添響雨聲中。誰是新來者，森森自不同。

消夏八首·采蓮

何處采蓮去？清池泛小槎。自慚雙鬢雪，還愛六郎花。香霧多生水，西湖恍在家。手擎荷葉傘，遮得夕陽斜。

消夏八首·避蚊

白鳥成群至，驚同刺客看。聞聲雙耳怯，披甲一身難。羅帳長城築，天衣沒縫鑽。此翁惟墨水，不中汝曹餐。

消夏八首·辭客

熱客名先惡，炎天來者當。明知秋信近，何必火攻忙？水竹相依慣，衣冠已漸忘。請看牛女宿，隔水尚相望。

辛未、壬申間余與魚門太史廣購書籍，有無通共。今魚門亡僅十年，其家欲賣以自贍，屬余檢校，已亡失十之七八矣，感賦一章

奇書交易兩家抄〈（壬申春寄魚門之句。）〉，三十年前事未遙。祇道堯編同骨葬，何圖《論語》當薪燒！丹黃批抹人如在，魚蠹叢殘紙亂飄。我亦苦搜三萬卷，不能自念不魂銷。

讀昌黎集戲作

偶讀昌黎誌墓篇，《殿中少監》最淒然。吳人三世悲如許，彭祖何堪八百年！

余所梓《尺牘》、《詩話》被三省翻板，近聞《倉山全集》亦有翻者，戲作一首

自梓詩文信未真，麻沙翻板各家新。左思悔作《三都賦》，枉是便宜賣紙人。

秋熱

騰騰節已屆中秋，羽扇頻揮尚未休。老健倘如秋後熱，衰翁還有幾年愁！

嘲蚊

穿破輕紗與葛巾，黍民如箭復如雲。方知絺綌還須表，宣聖當年也怕君。

紙鳶

紙鳶風骨假棱嶒，躡慣雲霄自覺能。一旦風停落泥滓，低飛還不及蒼蠅。〈（余前有《憎蠅》之作。）〉

有所嘲

魯人獵較本尋常，縮屋稱貞欠大方。但得經綸如謝傅，心中有妓亦何妨！

謝奇方伯

賜裘兩度輕裘遠寄將，〈（余前有《憎蠅》之作。）〉餘溫分到水雲鄉。傳觀鄭服三英粲，剛稱曹軀九尺長。鶴氅同披堪踏雪，天衣無縫不知霜〈（袍前後不開衩。）〉。老身著慣忘恩重，轉說今冬暖異常。

庖人楊二事餘有年，忽然化去，不能無詩

護世城中失好廚，鬱單天子召雍巫。誰知教導儂非易，犢鼻裙穿幾灶觚。

代庖後此誰能繼，舉箸先教我欲愁。辜負芙蓉開似錦，不曾招客泛扁舟。

賴有婆挲老孟光，重番洗手作羹湯。勝他當日黔婁婦，枉祭先生祝尚享。

品味

平生品味似評詩，別有酸鹹世不知。第一要看香色好，明珠仙露上盤時。

莫怪何曾喚奈何，肴佳原不在錢多。靈霄炙與紅虯脯，未必蓴羹遽讓他。

落葉

落葉如人老，依依戀夕曛。都從霜下落，也有後先分。

汪芝圃姬人李氏，國色也，亡後來索挽詩

當年平視學劉楨，老眼看花早吃驚。道是姮娥天上降，人間未必許長生。

連喪佳兒事可哀，美人未死已心灰。可能追向重泉去，抱得雙珠再轉來。

老夫久不渡江津，倘到華堂也愴神。安得潛英東海石，披帷重見李夫人。

春夢難尋月易斜，同喪簉室兩親家〈（去秋余亡金姬，蒙君賜弔。）〉。替君拭淚為君囑，莫種人間得意花。

前詩未寄而芝圃又來催促，戲答一章

汪倫老去情何重，挽妾征詩嬲不休。笑殺東山謝安石，不曾同樂要同憂。

朝起

朝起萬般有，宵眠一念無。不知人世上，何物是真吾？

哭談毓奇郎中三十八韻

每數從遊彥，晨星一個懸。門生兼老友，風燭共衰年。

忽聽山陽笛，吹來雨雪天。驚魂空淚落，往事復情牽。憶作河陽宰，來稱弟子員。咫聞何博洽，才語更蟬嫣。手板才通謁，麻沙已代鐫〈（余少時《雙柳軒稿》君為代梓。）〉。束脩無影質，批閱有丹鉛。酒滴花間露，琴彈海上弦。赴官辭絳帳，秉鐸擁青氈。講席推胡瑗，文名說鄭虔。士皆通六藝，堂可集三鱣。卜式重輸粟，蘇君遂入燕。秋官司訊刺，郎署暫周旋。愛唱《思歸引》，輕回弱水船。飄然辭組綬，莞爾到林泉。彼此芳鄰結，春秋樂事偏。白頭重立雪，綠野許隨肩。月榭梅花白，風廊桂蕊鮮。羊頭羹入饌，黃雀臛開筵〈（君喜食二味。）〉。擊缽朝分韻，張燈夜擘箋。論文師不讓，角藝老猶顛〈（君酷好時文，手不停披。）〉。窗嵌玻璃片，爐燒艾納煙。亦趨還亦步，遊藝復遊仙〈（君鑲窗、燒爐悉仿隨園。）〉。鷗鳥機心忘，禪僧衣缽傳。何圖磨耗宿，暗伏笑談間。身受東床累〈（為彭太守寄頓事。）〉，家將大宅遷。化居雖折閱，眠食尚安便。且喜藏書富，能教後嗣賢〈（君有「貯書還望子孫賢」之句。）〉。牟尼珠八百，《靈寶》卷三千。算法秋儲纂〈（階乎。）〉，醫經仲景編〈（蓉塘。）〉。看孫登蕊榜，課僕種藍田。竇氏靈椿茂，顏家《庭誥》宣。松筠方健在，旗鶴遽蹁躚。回首三生夢，通家四代緣。輸君一歲長，占我九原先。渺渺雲歸壑，茫茫水逝川。相期師與弟，來世倍纏綿。

謝張茝亭觀察賜裘

千里狐裘一介馳，開箱先有好風吹。蒙茸不信毛如活，輕暖方知老更宜。愛著忙呼刀尺製，貪披忘卻夜眠遲。從今五體應投地，都是慈雲覆庇之。

除夕告存戲作七絕句

三十年前相士胡文炳道餘六十三而生子，七十六而考終。後生子之期絲毫不爽，則今年七六之數，似亦難逃。不料天假光陰，已屆除夕矣。桑田之巫不召，狸辰之夢可占。將改名為劉更生乎？李延壽乎？喜而有作。

天上匆匆守歲忙，天公未必遣巫陽。屠蘇酒熟先生笑，此是盧循續命湯。

八十三齡阿姊扶，白頭內子笑提壺。倘非造化丹青手，誰寫《隨園家慶圖》。

手種梅花四十春，暗香疏影盡纏綿。花神似向諸天奏，還乞林逋管數年。

生壙司空久造成，家家生挽和淵明。如何竟失閻羅信，唱殺《陽關》馬不行。

天上堂題辛刺使，海中龕待白香山。主人久別不歸去，未識籬門關不關。

相術先靈後不靈，此中消息欠分明。想教邢璞難推算，混沌初分蝙蝠精。

（下缺）







卷三十四（壬子、癸丑）


二月二十八日出門重遊天台

一息尚存我，千山不讓人。重攜靈壽杖，直渡大江春。柳絮飛如雪，桃花吹滿身。親朋齊莞爾，此老越精神。記得前年住，湖樓樂有餘。窗招花月入，燈照水雲虛。遊子登山屐，佳人問字車。者番尋舊夢，風景更何如？

到杭州

不到西泠已二年，重來風景更清妍。條桑葉綠初抽雨，野菜花黃直接天。廢寺僧無鍾磬響，幾家墳有紙錢煙。湖光似鏡頭如雪，照見今生已了然。

身似晨星影太孤，故鄉同伴孰招呼？九原前輩知來否〈（錢璵沙）〉，萬里累臣尚在無〈（成衛宗）〉？感舊空吟潘嶽賦，傳經又畫伏生圖。宋家姊妹多才思，爭把新詩質老夫〈（謂碧梧姊妹）〉。

閒行

飛絮飛花有宿因，重尋春夢最銷魂。關心七十年前路，處處閑行認履痕。

越溪舟中喜晤李曉園太守

再訪天台過會稽，欣逢賢守急摳衣。停船便取金杯酌，揮麈頻聞玉屑飛。八郡志書方纂輯，四方名士盡歸依〈（謂朗齋、斗泉諸君。）〉。尚書兩代憐才慣，克繼家風世所稀〈（公為河帥香林尚書之子、湛亭尚書之孫，俱以愛賢禮士稱。）〉。

杜陵遊興老還濃，幸得依棲嚴鄭公。特遣蒼頭扶白髮，更將畫舫換烏篷〈（公命家人將坐船送入天台。）〉。千林紅雨飄征蓋，一路青山問舵工。不必瓊台登絕頂，此身已到九霄中。

衰翁遊罷有餘情，閑步山陰聽政聲。二百朱提周驛吏〈（趙質彬）〉}，三千白骨葬蒼生。〈（公野墐三千餘棺。）〉東平為善心逾樂，房豹居官水變清。我到江南怕傳說，惹他父老望干旌。

斑竹贈潘校書兼調香嚴

陡遇仙山一朵雲，小樓春暖百花熏。昆邪自覺衰如許，不入氈幃惱細君。

寄語摩登掃淨房，香嚴童子貌相當。巫山努力行雲雨，一夜溪聲助汝忙。

未死春蠶尚有絲，白頭無奈兩瓊枝。遲眠私取銀燈照，要看桃花受露時。

答問

昨夜燈前酒未乾，今朝曉露濕征鞍。重來一問尋常話，奈我衰年答最難。

徐朗齋讀此詩而哀之，為代答一首

八十華顛千里路，後期重訂謝紅妝。餘杭酒熟吾還到，只恐麻姑鬢有霜。

到華頂有懷霞裳

賈勇登華頂，無言度石梁。桃花含薄怒，向我索劉郎。問得張思曼，何如劉阿稱？衰年貪有伴，古佛也傳燈。

茅篷訪梅穀僧不值留詩托履中上人代寄

十年前訪君，君往城中去；今年再訪君，君又往何處？前年我亦城中行，君來相見歡喜生；今年我竟自崖返，未免此別難為情。二千里外龍鍾叟，意外重來事竟有。留下茅篷字數行，遠公歸後相思否？

將到上方廣即聞瀑聲

我來非拜佛，僧誤認燒香。鍾鼓一齊作，袈裟披曳忙。心雖如水靜，髮已比松蒼。瀑布如相迎，聲先響上方。

從天柱嶺到天宮寺一路險絕前所未經賦詩以詈導者

平生說山遊，天台為最樂。峰高不礙車，地險可受足。何圖此番來，老僧竟餘毒！教走天柱嶺，晚到天宮宿。路斷多崩沙，草深少樵牧。直下五千仞，旁無三兩曲。欲休不得休，肩輿屢脫輻。迷雲入大荒，傍澗臨絕壑。踏石石先動，攀樹樹已禿。往前惟有飛，退後無從縮。自慚羝觸藩，羨殺猱升木。輿夫氣力盡，揮汗狀觳觫。縱以性命殉，渠死我何托？背聳若就沐，尻高坐離褥。譬如碗盛水，碗欹水便覆。我今身在輿，輿掀身應落。苦以手據，臂痛口呼郤。痛久倘不禁，一仆寧能作？既無李清繩，難把趙羅縛。將學冉猛顛，惟有昌黎哭。直待諸劫盡，才得百身贖。殘星為招魂，炊粱為裹腹。寄語天下人，萬事無欲速。大道自坦夷，小徑終局促。導師慎指南，一誤悔難復。

從天宮寺出山竟還斑竹，將國清、高旻兩寺忘卻不遊，亦為導者所誤

兩處伽藍景最幽，肩輿已過始回頭。想應福地郎嬛好，只許張華一度遊。

棠溪遇顧伴檠孝廉，拉遊南明寺觀石佛

天台自崖返，余情尚鬱陶。幸逢顧野王，棠溪將我招。輕雲遮日炙，雜花隨風飄。老人學黃鳥，上樹啄櫻桃。〈（吳園櫻桃紅鮮層累，余登樹攀而啖之，不及摘也。）〉紅珠折累累，插蓋車搖搖。行至南明寺，山形尤岧嶢。鑿成天然殿，朗徹無邊撩。中立一石佛，其狀淩煙霄。雕自元嘉年，成於梁武朝。掌擎千僧膳，口含五石匏。似學修羅王，啖月月必逃。倘作誇父渴，飲海海亦消。金裝到乳盡，名香抱腳燒。有猿入耳住，無鵲借頂巢。差免踏醉象，或可驚山魈。我來耳目新，彌增遊興豪。敢獻《小言賦》，為解大佛嘲。洪師昔上天，自顧成僬僥。教念須菩提，一念一丈高。我若得此法，頃刻誇曹交。神通隨變換，芥子須彌包。勿侈形軀怪，而忘工匠勞。試觀天龍笨，何如獅子超！

舟行越溪見山腰有一圍白處，徐小汀雲此即射的山也

挽臂操弓易，當場命中難。仙人今不見，懸的與誰看？

曹娥廟

久說曹娥廟，今才打槳尋。滔天江上水，抱父女兒心。黃絹題詞在，青苔古墓深。燒香來此處，絕勝拜觀音。

遊四明山作

從嵊縣入四明山，不過山之一角耳，業已險絕。宿石屋禪林，一夕而返。

四明山高莫名狀，兩峰夾空作屏障。長篇大股氣鬱蟠，絕地通天自開創。奇松伸臂似來攫，怪石攔人不肯讓。白雲偶被風蕩開，僧樓影落青天上。僧樓可望不可登，回盤曲折崖千層。業已攀藤擁樹氣力盡，忽然飛泉截路如奇兵。籃輿欹，竹短；心愈急，路逾遠。吩咐輿夫行緩緩。縱墜深潭也不妨，松花鋪地如棉軟。僧樓已到坐須臾，盲風怪雨起四隅。佛堂鍾磬亦大作，似與風雨相唱喁。客子吹燈暫休息，兩耳喧騰灘水急。徹夜誰將屋柱搖，打門疑有蛟龍入。分明身臥海潮中，明日先生行不得。誰知晨起來，陽光照窗縫。未午山路乾，樹枝風不動。依舊松陰一路歸，但添瀑布千條送。夜雨朝晴樂不支，洗心亭上立多時，天公於我若有私。早知此老遊山清福尚如許，何必前年乾啼濕哭廣徵生輓詩？

錢忠懿王墓

新昌路旁古墓欹，大書忠懿錢王碑。更書南京尚寶某，為十世孫德洪題。其壙旁隆中窪陷，頗似發掘遭赤眉。在昔錢王薨逝後，宋主恩禮無少衰。賜葬洛陽賢相裏，不聞此地曾輿機。或者子孫衣冠葬，七百載事難參稽。從來正史與碑碣，往往傳聞多異詞。崇韜枉哭子儀像，安生誤受熊光欺。我非成精老桑樹，難呼翁仲說是非。且題數行書所見，郢書燕說存其疑。

題武肅王像求觀鐵券不得

遊桃源歸，過護國寺，僧洪乘說錢王鐵券藏王村錢亨恂家，即往訪之。主人故農也，合家款客，出武肅像與觀，雲券現在天台縣城中族長文川公處。

展卷驚逢王者來，如日出海雲為開。垂頤廣顙目閃閃，是人是龍心疑猜。良久方知武肅像，天生乾坤命世才。擲卻鹽車便用武，越水吳山裁有主。黃腰獸至走若，妖鳥羅平變為鼠。劍氣能寒十四州，潮聲尚怯三千弩。餘杭美酒千斛馱，灑作故鄉春水波。小名悉憑鄰姥喚，《大風》且唱高台歌。八十金尊九十玉，次第分頒與民樂。白頭醉倒手親扶，赤子遮留馬前伏。石鏡重看舊冕旒，山龍更掛新衣服。過眼滄桑七百年，銅駝石馬盡寒煙。將軍衣錦今何在？我亦遺民過惘然。相傳鐵券王孫護，走訪方知傳者誤。只有農氓荷鍤歸，手舂黃粱留我住。想見君王愛士心，家風此日還如故。不肯填西湖，不肯號皇帝，保障生靈有深意。花開陌上送妃歸，婆留老矣還娛戲。可惜稱臣漢賊前，仲謀略損風雲氣。嗚呼！君不見南朝三十六英雄，曾無一個肯受朱三封；但聞聲聲苦勸討賊羅江東！

兩賢大夫詩（有序）

門下士陳尚誌，作涇縣校官，為同官某試禮部濫出印結，致擬城旦。安慶太守孫公憐其衰老，為之贖罪。素無交也。陳感深次骨，求餘詩以紀其事。

陳琳贖城旦，邂逅遇英雄。直把千金贈，曾無半面通。仁心羊太傅，高義狄梁公（「藩」）。我為書名姓，留詩待采風。

朱君家濂刺光州，以邪教事為撫軍陳某勒辦，批牒現存。後別案發覺，部議嚴切，而陳全卸過於朱，朱隱忍不辨。有開封司馬李林字西園者意大不平，為力爭於後撫楊公，致遭怒謫以喉疾亡。朱故引陳例徵詩。

干卿緣底事，開口直如弦。不覺身無位，惟知上有天。迎風花易謝，觸樹瓦難全。此際當權者，應羞見九泉。

到鏡湖寓庵訪平瑤海太史，臨別有贈

櫓響客將到，開窗君已迎。湖寬多得月，地僻只聞鶯。松學蒼髯色，詩分貝葉聲。觀音含笑坐，得句定先呈〈（寓庵供綠衣觀音一座。）〉。

羨我人緣好，欽君道氣深。趨朝前世事，看水一生心。護世城中膳，成連海上琴。此來雙領取，垂老別難禁〈（先生肴饌精絕，於枚詩文矜寵過當。）〉。

遊天台歸留別武林諸友

要訪桃源第二回，攀藤抱樹上瓊台。果然涉險能忘老，始信成仙別有才。杖底雷聲溪水急，雲中花影石門開。笑他劉阮都輸我，一到人間不再來。

歸舟何處訪煙霞？又到雲門與若耶。武穆祠堂瞻賜敕〈（起復岳王賜敕，高宗親筆。）〉，仙靈古寺認袈裟。〈（仙靈寺藏基公金絲袈裟，有緯無經，不知當時作何織法，厚三分許。）〉百般隨喜都尋夢，一動塵心便憶家。寄語諸公休戀別，他生還看故鄉花。

從杭州起身到蘇松、毗陵、京口，所過故人家輒留一宿

七十七翁老如許，三年一看西湖雨。歸來處處作勾留，累得家家具雞黍。諸公休問重來期，此事茫茫非我主。慣說不來偏又來，無顏再作欺人語。

聞麗川方伯實授巡撫，喜而有作

四省屏藩匹馬馳，十年勳績九重知。民看牙纛思公久，帝重封疆下詔遲。畢竟天隨人意轉，肯教雲受野風移？〈（公久受天眷，有忌公者尼之。）〉於今江左同稱慶，半壁東南某在斯。

閒鷗江上冷如冰，也學山雞舞不勝。待我情同歡喜佛，欽公心是水精燈。事無掣肘經綸易，胸有包羅福量增。更幸秋闈監試近，高軒一月駐金陵。

五月二十一日到家

兩度天台返，曾無七百年。迎門妻子笑，到底不成仙。

分付兩兒子，行囊富不支。急營牆百尺，掛我送行詩。

意外東風好，長江一葦杭。人愁三伏近，天送七宵涼。

讀悅親樓詩為祝芷塘給諫作

手編珠玉寄江東，白首袁絲拜下風。華嶽三峰從筆起，混茫一氣接篇終。分明任昉來天上，何必王球定侍中。〈（給諫少年以風貌見推。）〉我怖君詩似孫策，有誰旗鼓鬥英雄！

讀楊蓉裳駢體文喜而有作，時牧靈州寄來

白草黃沙萬里秋，珠璣吹下古靈州。上追六代攔難住，下取千秋得始休。月下吹篪能退賊，盾頭磨墨竟封侯。文章的的傳薪處，惹我燈前掉白頭〈（君宰伏羌，守城三日，賊兵退走。）〉。

聞蘇州丁姬事有感

附草休教附蒺藜，落花何必落汙泥。玉兒一死真難得，可惜蕭郎貨色低〈（用徐世�向梅蟲兒語。）。〉

賀王尉柏崖生子

筵開湯餅醉春風，五十商瞿笑未終。冷署忽聞簫鼓響，〈（洗兒日演戲。）〉上林初放杏花紅。已欽梅福成仙尉，更喜張堪號聖童。二十三科前太史，祝兒名壽與余同。

讀《張朝傳》（有序）

江陰沈吉士作《張朝傳》。朝九歲賣張為奴，張從溫將軍征金川，隨營辦事。賊圍登春，朝拉主人突出重圍，夜得騾一頭騎而奔，朝步行相從，為賊所擒。欲降之，不可，口呼主人而死。

賊勢三更逼，奴星一點明。雪中將馬讓，刀裏帶頭行。難拾還鄉骨，遙聞喚主聲。汪錡勿殤可，宣聖有餘情。

汪義士歌

西泠有義士，姓汪名耀川。幼不習《詩》、《書》，而能率性天。曾事宋令尹（樹穀），結交諸名賢。槃槃才既大，觥觥誌亦堅。宋公故廉吏，謫戍到窮邊。妻孥泣相顧，親朋睨不前。耀川愾然請，公行無憂煎。精衛尚填海，頑石亦補天。公雖有八口，儂豈無一肩。願以家事付，竭力為周旋。宋公感其義，相誓為昆弟。從此一諾終，便結千秋契。縫人將衣供，廩人將粟繼。助婺賃屋錢，為兒辦婚費。亡何宋公亡，羈魂墮遐荒。君又駕素車，歸骨葬故鄉。於今二十霜，道路皆感傷。我聞李次孫，東漢聲隆隆。卵翼幼主人，兩乳為流湩。身作太守歸，走拜墓門松。於今千餘載，誰能繼此風？獨有耀川子，行事將毋同。如看西湖山，南北兩高峰。

題王雲上《西莊草堂圖》

僧祐愛山棲，虞山結衡宇。蘧廬兩三椽，錯落橫煙渚。既已坐臥便，更把丹青取。寫作《西莊圖》，風月淡如許。愔愔獨坐時，孤懷少儔侶。雙槳聽音，七弦作琴語。但酌村中醪，不停戶外屨。鴻妻亦最賢，農談相爾汝。

伊小尹司馬供張棘闈，中秋夜作詩見寄，即次原韻

棘闈風靜燭花涼，鈴鼓沉沉夜未央。天作中秋掛明月，人攀丹桂試新香。諸生落筆春蠶響，主試衡文玉尺忙。只有高才白司馬，冷吟殘醉管茶湯。

謝慶佑之世講贈衣（有序）

枚出文端公門下五十五年矣。公督兩江時，佑之才三四歲，嫛婗學語，彼此不知誰何也。今年奉命杭州勾當公事，入山見訪，歡若平生。別後，憐餘衰老，遠寄棉衣三襲，貴重華美，賦詩謝之。

遠製襜褕教我披，買絲真個繡袁絲。〈（猩紅一口鍾最華。）〉不圖一叟悲秋日，忽像三軍挾纊時。輕似春雲看便暖，長堪覆足寢尤宜。袁安從此堪高卧，雪滿空山也不知。

（下缺）







卷三十五（乙卯）


福敬齋、孫補山兩相國，和希齋大司空，惠瑤圃製府，同征西藏，軍中各寄見懷之作。賦詩答謝。{〈孫公詩及答謝詩已刻集中，故不再錄。〉

答敬齋公相

聖世韋平兩代賢，瑤華來自大西天。百僚誰敢奔趨後，一士偏蒙淑問先。塞上風雲搖彩筆，山中熏沐展長箋。梅花香裏千回讀，繞屋先生五色煙。

弱冠終軍早請纓，旌旗所到將星明。崆峒掛劍碑留字，蠻海班師浪洗兵。招引降王朝紫闕，〈（領安南國王入朝）〉平反冤獄活蒼生。〈（廣東黃養水一案）〉卿雲直把山河覆，豈止朝朝捧日行。

履曳星辰下殿遲，黃銀腰帶好威儀。千金有賞如揮土，萬馬無聲聽詠詩。已作鹽梅調鼎鼐，更懸冰鏡照茅茨。箕山潁水巢由事，都被皋夔一笑知。

記識先公玉殿旁，非常矜寵夢難忘。掃門未得瞻麟角，芳訊猶通及雁行〈（謂我齋諸公。）〉。半世因緣誰介紹？一門天性愛文章。執鞭莫笑侯嬴老，留與他生願轉長。

附來詩〈（並來劄）〉

余自束髮時，即耳隨園名，知為當代作者。而南北相睽，不得一見，心輒向往。甲辰春扈從金陵，思一訪隨園，適奉命他往，遂不果。今又將十年矣。向見《隨園詩話》、《新齋諧》二書，雖遊戲之筆，而標新領異，已遠勝《滄浪》、《虞初》諸書，攜之行篋，把玩不置。茲來衛藏，軍事之暇，適補山相國、瑤圃製軍咸共朝夕，談次時及隨園。和希齋大司空攜有《小倉山房全集》，因得讀之。才氣浩瀚，茫無津涯，快為目所未睹。餘於役萬里，征討絕域，出青海而眄碣石，登昆侖以睇星宿，復過衛藏以西數千里，歷古未通中國之地，殊形詭狀，不可臆度，惟隨園之才庶幾仿佛似之。竊以餘髫年侍直禁廷，不及讀中秘書。遊曆幾遍天下，所過名山大川，竟未能著所聞見，形之詠歌。讀隨園之詩，乃不禁怦然動也。聞補山相國適有劄覆，附寄四律，亦以見傾倒之有素爾。

獨開生面領騷壇，萬首詩成墨未乾。傳世何須《一品集》，買山肯戀十年官？諸天歡喜隨緣住，泛宅煙波著意看。曾是六朝金粉地，此中容得老袁安。

敢誇旗鼓兩家軍，蹤跡原如歧路分。客過玄亭常載酒，我從東野願為雲。聰明自占無雙福，翰墨先收第一勳。知否有人三藏地，把君詩卷佛香薰。

曾識先人紫閣中，披襟玉殿對和風。士逢知己心難忘，誄善言情讀忍終〈（集中有先文忠公挽詩四首。）〉！君早歸田真作達，余慚專閫又從戎。雁行亦有相知雅，獨恨神交路未通。〈（我齋侍衛二兄曾有投贈之作。）〉

五嶽遊成杖復搘，壯懷仍似少年時。赤城天半標霞綺〈（隨園近作天台、雁蕩之遊）〉，粵嶠春深擘荔枝〈（數年前聞啖荔嶺南。）〉。跌蕩未教閑蠟屐，逢迎到處識霜髭。小倉山畔梅如海，踏雪還將與鶴期。

答和希齋大司空

星象三台動，雲箋萬里來。居高偏下士，為國自憐才。五字長城重，千秋隻眼開。江淹斑管禿，何以報瓊瑰。

少小聞《詩》、《禮》，通侯即冠軍。彎弓朱落雁，健筆李摩雲。罷獵隨拈韻，安邊更策勳。擎天兼捧日，兄弟各平分。

忘卻天人貴，甘居弟子行。長途憐老馬，古劍識干將。招隱心何切，撝謙道愈光。平生知己感，東海水難量。

地位雲泥隔，精神夢寐通。光分青海月，遠照白頭翁。西笑儂無分，南來日望公。定知唐節度，即是漢司空。

附來詩（並小劄）

隨園先生為當代龍門，余耳其名，無由一見。得《小倉山房詩集》，讀而愛之，攜置行篋，日夕玩詠不輟，得詩二首，以誌服膺。

不信紅塵裏，神仙攜眷居。曠觀百歲事，大隱六朝墟。天女皆從學〈（聞多女弟子。）〉，梅花伴讀書〈（隨園有梅七百株。）〉。世間饒熱客，應亦薄金魚。

數卷《倉山集》，先生道性靈。錦心羅萬象，妙手運無形。侯合依前席，彭應侍後庭。因緣知有日，天不墮文星〈（予向慕有年，自合在弟子之列。今先生年登大耋，神明無異少壯，竊幸領教正有日也。）〉。

答瑤圃中丞

聞昔裴令公，金甲受降時。念及香山叟，軍中常寄詩。我公鎮西域，笳鼓連天響。亦復懷隨園，秋水蒹葭想。先和生挽詩，再和《告存》作。愛之欲其生，高歌相延祝。我如深秋草，含霜翻得露；公如佛國雲，萬里相遮護。有緣公漸近，移旌來漢陽。中有紅鯉魚，銜書可寄將。想思渺無極，相見知何日？黃鶴樓雖高，借鶴騎不得。安得吹公來，江右擁八騶？鳳鳴野鳥答，一笑三千秋。

附來詩（並劄）

余與隨園先生向有唱酬之作，實則宦轍東西，未展嘉覿也。壬子臘尾，余因凱旋駐前藏，從補山相國處讀其《除夕告存》詩七首，若嘲若解，較淵明自挽尤為作達。古人云相由心生，從此知術士之說不足憑，而先生嘯傲江湖，洊登上壽，余益竊幸奉教之有日也。爰次其韻以廣先生之意，並博嗢噱焉。｝

除夕人家百事忙，先生讀《易》辨陰陽。待他漏盡無消息，一笑濃薰五木湯。

紅男綠女共相扶，酒勸屠蘇倒玉壺。浩劫已隨殘臘去，倩誰一寫《再生圖》。

休悵斜陽近暮天，柳枝雖老任吹綿。從茲避得黃楊厄，此後光陰不計年。

豈緣姹女大丹成，神鼎居然煉七明。我為白頭添一笑，冥官勾牒不教行。

探春常泛青溪水，選勝還遊白下山。竹杖芒鞋隨處好，風吹不到鬼門關。

相推生死豈皆靈？此夜空教坐到明。忘卻點蒼山舊路，閻羅原不管猿精。

物外逍遙任舉頭，恒河沙數記添籌。天公留得文星在，長管風騷不管愁。

錢

百物皆可愛，惟錢最寡趣。生時招不來，死時帶不去。

蒙瑤華主人寄贈二律，恭答四章

九霄咳唾落煙霞，氣湧祥雲筆吐花。宗子久欽龍鳳質，仙才多出帝王家。汝陽眉宇天人異，蕭統文章《錦帶》誇。瀟灑早忘金紫貴，花箋書款署瑤華。

禮士親賢萬口傳，一朝芳訊到林泉。能兼三絕詩書畫，聽喚千聲儒佛仙。道合何須煩介紹，神交原不隔人天。舉頭便見梁園月，何日抽毫命仲宣。

記從弱冠試明光，甲子推排六十霜。白髮尚存唐進士，彤廷及見楚元王〈（己未挑選進士，誠親王與和親王並坐。）〉。鄒、枚接席知誰在？雞犬還山壽轉長。多謝天孫貽玉尺，萬人如海教橫量。〈（主人賜玉界尺一條。）〉

束筍詩箋墨未消，〈（蒙寄詩三十餘首。）〉空山三月似聞《韶》。《周南》已當《王風》讀，韓、孟還將險韻挑〈（見贈詩用乖埋等韻。）〉。賢比河間多著作，勞非姬旦更逍遙。野人瓦奏匏宣曲，敢和鈞天碧玉簫。

附來詩（並序）

倉山太史寄《隨園詩話》見示，奉答二首。予與太史曾未謀面，而數十年來耳熟先生之名者竟歲月相集，神交既久，寓懷於言。

臘風吹玉到軒階，半世知名悵晤乖。近代征明堪伯仲，古人方朔有詼諧。我慚雞鶩同登俎，君自蛟龍早入懷。五十年來林壑興，想應靈藥井中埋。

漢廷梅福晉陶潛，隱逸神仙那得兼？澹泊寧貪鍾鼎貴，疏狂不惹宰官嫌。汝南月旦時開帳，白下雲峰盡入奩。消息春風憑社燕，年年芳草對銀蟾。

寄懷阿雨窗轉運

福星一路頌鮮于，儒者經綸自有餘。飲水不糜度支費，隨身只有讀殘書。張筵東閣花開後，待鶴桐陰月上初。〈（公有《桐陰待鶴圖》命題。）〉嘗罷鹽池心轉淡，他年調鼎更何如。

千里神交未識荊，龍門初謁倍心傾。幾回握手忘車笠，一樣論詩重性情。安放仙舟迎蠟屐，〈（公命坐船在湖上伺候。）〉平分清俸送歸旌。回頭尚戀蘇堤月，只覺公來色更明。

相國嵇文恭公輓詞

黃扉人去白雲鄉，青史哀榮寫未央。帝把重臣呼老伴，公移生日避君王〈（公改生日在聖壽之後。）〉。皇孫拜奠天家酒，中使傳宣諭祭章。千里銘旌官護送，江流不及主恩長。

瀛洲仙客盡趨門〈（公兼掌院學士。）〉，重宴瓊林又四春。正色立朝風度好，求賢若渴性情真。漢廷久缺三公座，《秦誓》終思一個臣。〈（公薨。大學士缺半年尚未有人。）〉試夾金甌掄指算，先皇耆舊有何人。

七齡公子貌妍華〈（受茲侍講，小字熹官。）〉，招我傳經設絳紗。通榜心勞梁補闕，逢人口說賈長沙。退朝陪吃先生饌，〈（公侍直南書房，日失歸來，輒陪晚膳。）〉賜宴分簪上苑花。記撤金蓮歸娶日，牙牌還借相公家。〈（公亦詞林歸娶，有奉旨完姻牌，故借之。）〉

中年賤子賦《南陔》，公亦思親乞假回。兩處萱幃齊繞膝，幾番賓主又銜杯。山塘一別黃壚遠（二十年前與公虎丘作別。），華表千年白鶴哀。寄問九原隨武子，何時叔向也歸來？

謝鏡詩（並序）

余有鏡癖，家藏古銅、玻璃三十餘種，每一張燈，熒煌炫赫，自以為豪矣。今年浙江方伯張松園先生投其所嗜，以大洋鏡相貽，如月到中天，群星盡避。喜作一歌奉謝方伯。

平生性愛金鏡朗，三才萬象都成兩。只愁量狹物難容，未免太丘道不廣。張公槃槃海樣才，水精菩薩空中來。親喚波斯造大鏡，神光閃爍金銀台。月宮八萬四千戶，頃刻吳剛斧鑿開。其高八尺橫六尺，海水飛來堂上立。身橫九畝可傳真，光照諸天如沃雪。我來摩挲拜下風，一時兩個隨園翁。主人大笑脫手贈，教他二叟時相逢。峨峨巨扁千夫扛，讓鏡高臥占上艙。我如侍者蹲其旁。揚子江心夜有光，毒龍水怪齊遁藏。入城先怕前途隘，園丁高啟柴門待。果然雲母好屏風，現出玻璃真世界。三千書卷鬥然加，十二金釵掠鬢鴉。對面青山齊弄影，升堂白鶴誤銜花。客來多怪先生巧，海市蜃樓帶到家。老幼欣欣恨見遲，賓朋簇簇共題詩。鏡無招引花偏入，我有樓台鏡盡知。風不能搖雲不掩，看照兒孫到幾時。千金難買奇珍供，遠近多傳顯者送。但覺花開四壁榮，誰知鼇載三山重。秦宮古制久聞名，我道西洋鏡更精。照到衰翁心膽上，「感恩」兩字最分明。

題阿雨窗轉運《秋林待鶴圖》

先生妙德清於雪，人不能知鶴能識。高軒乘罷坐秋林，待鶴歸時如待客。鶴若自矜身分高，欲來不來蹲松梢。高鳴一聲震九皋，洞天仿佛吹笙簫。先生吟詩答鶴語，揮毫頃刻珠璣吐。一池墨水硯頭流，萬朵白雲山上舞。我亦婆娑鶴發翁，年來雙翅久氃氋。感公相待殷勤意，千里飛來拜下風。

答張船山太史寄懷即仿其體

我昔弱冠遊幽燕，於今五十有九年。金蘭簿上三千客，回頭一顧如飛煙。忽然洪太史〈（稚存）〉，誇我得奇士：西川張船山，槃槃大才子。我因猛記當年車笠盟，中有思曼年最輕。得毋與渠有瓜葛？寄聲相問心怦怦。蒙君答書禮甚恭，道是尊人太守公。我如吳通晉路得狐庸，又似宋家掘井忽得翁。始知文字因緣勝香火，不然兩家天南地北何由逢！太守聞之喜動色，萬里馳書道相憶。更問當年趙世家，可憐蕭瑟無從說〈（謂趙學齋總憲父子。）〉。船山養誌求親悅，勸儂遠踏峨嵋雪。我道君言亦自佳，無如老身衰矣精力差，星飯水宿愁天涯。只望君持旌節江南走，定遣花輿迎太守。我當左扶筇，右執酒，遠迎故人到江口。故人見必驚且狂，縱談十日猶未央。南山風吹已作地，東海沙湧都栽桑。古強勸瞍莫笞舜，孟岐摩足扶成王。此雖荒言杳渺無足據，後生聽者亦覺奇古非荒唐。但怕武夷君，高唱人間可哀曲。我願太守來，同為劉阮相征逐。我三到天台，但吃胡麻飯便回，桃花笑我非仙才。倘得髫年好友結伴去，或據華頂，或登瓊台，定有群仙招手相追陪。不許兩家兒子高揭零丁來尋覓，直待七世以後皤皤二叟各攜玉女同歸來。

附來詩

公八十，我三十，前世已堪稱父執。我庚戌，公己未，二十三科前後輩。人海何茫茫，望公如隔世，因緣畢竟緣文字。忽枉隨園一紙書，纏綿五十年前事。五十年前事可知，先生不恨我生遲。似將戲語分明寄，曾見而翁年少時。老親七十顏皤然，識公應在庚辰前。倉山花柳眉山月，兩地而今鬢如雪。大江南，劍門北，天涯聚散無消息。何意兒童數首詩，重聯音問如疇昔。家書昨夜到都城，老親問訊心怦怦。喜極翻成譽兒癖，敢憑驛使呈先生。先生展讀疑今古，定對長江欲飛舞。我願先生興發不可收，飄然竟作淩雲遊。手弄桃枝竹，足濯涪江流，老親扶杖迎仙舟。白頭對酌麻姑酒，仿佛神仙入世同攜手，使我西南士女譜作傳奇傳不朽。

貴人出巡歌

一龍上天百蛟舞，狐假虎威威勝虎。龍虎無心欲害人，此輩獰獰爭攫取。婢下有婢號重儓，奴外有奴難悉數。投鼠忌器隱忍多，積習成風人世苦。君不見霍家奴欲蹋御史門，御史跪奴乞奴恩？又不見爾朱僕，主人敝衣僕華服？輿夫兩臂金釧雙，身坐高車人側目。蜀中男子張君嗣，受人送迎疲欲死。人自敬丞相，與張無與耳。趙儼偶然問服散，頃刻藥物堆如山。方知言語正不易，捕風捉影生波瀾。古來豪貴皆如此，此弊於今尤甚矣。門外已費千黃金，門內未飲一杯水。我戒貴人慎出巡，重門洞開休養尊，先能察下才安民。不然懸魚瘞鹿徒作偽，一琴一鶴能汙人。

重陽

重陽時節雨昏昏，座上黃花笑欲言。莫道催租無吏到，恐催詩債要敲門。

哭錢籜石先生（有序）

先生名載，字坤一，嘉興人。乾隆丙辰與餘同舉鴻博，召試保和殿。壬申入翰林，官至禮部侍郎。予告還家，得風痹之疾，年八十七而薨。

詞科同日賦《長楊》，甲子迢迢六十霜。陶令山中琴早掛，郗詵殿上桂初芳。屢操文柄無遺彥〈（兩次典試江南。）〉，曾祭堯陵有奏章〈（有辨堯陵奏疏。）〉。四十二人《徵士頌》，伯恭此日倍神傷。

前歲扁舟訪病身，病中能坐板輿迎〈（公在家，二婢扛轎見客。）〉。雖枯半體神猶旺，聽說三朝語更清。豈料別來成永訣，但留詩在即長生。臨風一奠君知否，彼此都應老淚傾。

題祝芷堂給諫《接葉亭圖》

記曾接葉亭中住，〈（丁巳秋餘試鴻詞報罷，為椒園先生權記室事，得居此亭。）〉彈指於今六十霜。倘學麻姑管閑事，定談人世幾滄桑一卷丹青乍卷開，依然當日好樓台。分明玉洞桃花發，又許漁郎到一回。

多少名流在卷中，珍珠密字墨猶濃。與儂大半有瓜葛，恍惚靈山會上逢。園林到底仗人傳，少宰宮詹兩謫仙。添個吾鄉真御史，勝他後漢有三賢〈（兩謫仙：湯右曾少宰、張鵬？宮詹。）〉。

秋非不暖也，而草木依然黃落

秋宵如此暖，落葉一般飛。想見衰翁健，終非善者機。黃花香色好，白髮故人稀。笑問倉山鶴，他年歸不歸？

重陽苦熱

炎官張傘宴重陽，客怕登高汗似漿。只有孟嘉秋興好，風前落帽不知涼。

麗川中丞五十壽詩（並序）

壽詩非古也。古之人隨時可以為壽，《詩》所稱「介壽」，史書所稱「為某壽」者，俱不指生日而言。今之人以生日為壽，隔十年而一大慶，必有詩文申其頌揚。其中有公焉，有私焉。公者，其人之德之才克副所稱，如歐公之《晝錦堂記》是也。其私者，各有恩知，不得不以文報德，如高僧智之於高令公是也。有公無私，則鋪敘陳跡，尊而不親；有私無公，則但可作一家言而不可以供眾覽。其他敷衍酬應者更無譏焉。枚之以詩壽麗川中丞也，其在公與私之間乎？枚受公知，從皖江始。聞人稱公之賢，亦從皖江始。未幾，公遷粵西矣。枚到粵西，聞賢公者如在皖江也。未幾，公遷蘇州矣。枚到蘇州，聞賢公者如在粵西也。又未幾，公以方伯遷巡撫矣。枚在金陵，聞賢公者如在方伯時也。公如明月在天，南北東西照臨如一，而枚恰如微星螢火，往往附月而飛。公之賢久而不變，枚之受知則久而愈深。初以文字相契，繼以縞摐相貽，繼而觀過知仁，再繼而略形骸，忘貴賤，衣公之衣，眠公之榻，坐公之舟，或千里相迎，或數旬留宿。其神交意合光景，旁觀者不知其所以然，公與枚亦不知其所以然。惟其不必然而竟然，無所為而為之，是以天合，非以人合也。古之英雄，愛其人者，至於鐫金鑄像；報其人者，至於摩頂捐軀：大率類是哉！今當公五十生辰，一時士大夫祝釐者道枚必有詩。枚自問當有詩，即公亦未必不料枚之必有詩也。然而枚衰矣，才盡氣索，何能操禿管美盛德之形容？況寂處空山，久不與人間事。凡公尊主隆民之勳業，無從探聽而張皇之，只可就其所見者、所聞者、所身受者，學《嵩高》之頌申伯，《鋋宮》之祝魯侯，韻其詞以獻。所以數止於九者，亦古人九如稱祝之義也。

兩江何處不恩波？〈（公本皖江布政。）〉五十中丞鬢未皤。鄧尉剛飛千尺雪，吳娘齊唱《百年歌》。生逢冬日人原愛，開到梅花春正多。我欲借詩當圖畫，將公豐采一描摩。

（下缺）







卷三十六（乙卯、丙辰）


元旦

爆竹鄰家響未終，開門賀客已匆匆。天晴好著黃綿襖，奴老都成白髮翁。千樹梅花迎我笑，三朝文獻有誰同？諸公莫羨衰顏好，昨飲屠蘇臉尚紅。

香亭家居八年，年逾六十依然赴都候補，作詩送之

兄弟皤皤兩鬢霜，新年攜手上河梁。阿連別我休垂淚，尚有來生別不妨。

知君心也戀煙雲，庚癸頻呼耳怕聞。半世黃金擲虛牝，誤人端是孟嘗君〈（同官借去者六萬餘金。）〉。

鄉住溫柔奈老何〈（弟詩中句。）〉伯輿天性患情多。腰纏此後應珍重，莫負丁娘《十索歌》〈（丁姬聞弟不仕，垂泣三日。）〉。

茫茫宦海渺無涯，就有神仙不敢猜。但願善人天默佑，神光仍照管寧回。

讀《論語》有感

天下歸仁理自超，誰知此柄也難操。諸侯圭幣爭相聘，一個桓魋手握刀。

公西束帶登朝日，點也嬉遊沂水天。同在聖門心事別，至今瑟響尚鏗然。

邗江雅集詩（有序）

野叟山居，忽作揚州之夢；春江水漲，遂拖白下之舟。纜係隋堤，花迎阮屐。則有台使香泉先生，早登仙掖之班，出視淮南之漕。幸相逢而握手，蒙枉顧以移尊。扶輦門生，我攜雕武；當筵歌者，君愛何戡。坐忘春夜之寒，少男風聚；人奪燈花之豔，玉樹枝聯。當金迷紙醉之餘，為換羽移宮之舉。一則才稱狂簡，願依謝傅門牆；一則歌帶書聲，堪作袁絲弟子。深深下拜，兩兩傾衿。折簡以敘同門，聽呼小友；升堂而問奇字，互喚先生。更喜江左王珣，朝歌吳質，牽雲曳雪，聯襼掎裳。或讚禮以通名，各交歡而盡意。昔人西園之集，南皮之遊，其克具此豪情，方茲韻事也哉？僕方來跨鶴，旋去揚帆。識歐九之風流，忍向龍門而揖別；忘江淹之才盡，命操禿管以成文。記就一篇，詩成三疊。此日平山堂下，齊聽佳話之傳；何年群玉峰頭，再續雲仙之會？

華筵移置阿咸居，〈（計五官，謝公賜字賦琴。）〉一朵瓊花載後車。絕好齊梁詩弟子，何妨師事沈尚書。

入座風神玉樣清，可憐毛髮亦聰明。賦琴新把嘉名錫，乍喚知卿聽尚生〈（計五官，謝公賜字賦琴。）。〉

解記多情杜牧之，寄聲山裏說相思。仙桃無福移來種，還托東皇好護持。

到溧陽看鵬姑，再宿紅泉書屋作

十四年前宿婿鄉，余溫猶在舊眠床。入門最是傷心處，不見歡迎白侍郎。

侍郎閑話每三更，頭觸屏風耳尚聽。今日蕭蕭白楊下，可憐鶯語尚丁寧。

欲看園林似舊無，女兒指引外孫扶。桃花對我嫣然笑，似識前來一老夫。

諸郎排日飲衰翁，盤盞銀光射眼濃。上有兩江清俸字，分明即是孔悝鍾〈（文靖公曾署兩江總督。）〉。

鵬姑才似女相如，健婦持家綽有餘。記否當年燈火夜，替爺數典替抄書。

安世侯傳二百春，更聞天上降麒麟。翩翩喜見佳公子，三試都為第一人〈（謂元圃世講子錫疇新采芹。）〉。

衰年臨別意綢繆，借看圖書又上樓。絕似飛鴻憐爪跡，閑花野草尚勾留。

三宿紅泉酒未消，春風吹雨濕征袍。回頭尚有關心事，未奠喬公一太牢〈（未掃文靖公墓，此心缺然。）〉。

彭鏗一見慰離懷，便似曇花不再開。他日夢中如識路，定教著翅再飛來〈（謂彭賁園先生。）〉。

舟中寄彭賁園先生

彭夫子，負異才，清炯炯明鏡揩。偶見隨園詩，傾衿誦百回。仿佛任華推李白，孔融思伯喈。書來苦道願相見，自傷衰頹願屢乖。聞說先生八十有三歲，我當兄事何疑哉！急買溧陽棹，笑劃江水開。路離君家八九里，我尚未到君先來。手扶筇竹杖，腳曳雙青鞋，仙風道骨顏如孩。形病神不病，齒衰身未衰。野王二老既相遇，誰為浮丘誰洪崖？欲把四十年事一口說，要將八十一家文字同編排。相約詰朝到君室，擘蘭燒錦飲百杯。誰知天帝驚，有意相遮礙。道是昌黎《二鳥歌》，業已駭真宰，更有青田《二鬼行》，憑空發光怪。那堪更使文星聚，鐫殘造化天難耐。急命雨師風伯起波濤，淋浪隔斷彭衙界。只許君推袁，不許我訪戴。我如南海禮佛人，一見觀音不可再。君如雞黍款茅容，枉自欽遲將客待。馬行淖而蹄傷，舟衝波而帆敗。此情耿耿海同深，後會茫茫年各邁。愁腸轉轆轤，老淚飄巾帶。只好高歌杜甫詩，九原泉路交期在。

附賁園（光斗）先生和詩

先生曠代之鴻儒，九苞蘊采含智珠。弱冠名騰入中秘，翱翔蘭署暨石渠。天寵奇才姑小試，俾膺民社來江湖。惠政群歌顧建康，清風不減範萊蕪。現宰官身試遊戲，辭香案吏賦遂初。遙指倉山孕靈秀，急營小築安琴書。吾愛吾廬洵樂地，山花山鳥供清娛。名齊鑿齒傳四海，行蠟阮屐周寰區。迄今壽考屆八秩，精神不與龍馬殊。試問先生何所癖，憐才愛士實若虛。苔岑異質常滿座，葑菲野味充山廚。即如鬥也素守拙，荊州未識徒嗟籲。辱公嗜痂頻齒及，聊寄敝帚供掃除。先生不鄙情益摯，郵箋懇款手足如。古云知己勝感恩，己無足知感亦愚。只祈邂逅覯一面，三生願遂幸不孤。今春伏枕方苦疾，喜聞玉趾臨蓬廬。披衣急起走迎候，握手話愫病欲舒。狂焱肆虐淫雨驟，乍逢旋散仍回車。來朝急遞賜華柬，長歌千字何瞿瞿。為言此別艱後會，九原相訂誓不渝。讀罷淒然頓掩卷，淋浪涕淚沾髭鬚。斗雖早死骨未朽，祝公百歲善保軀。

送阿遲就婚苕溪沈氏

東陽族姓一村稠，弄婿人來定不休。只恐金閨有徐淑，催妝索句替兒愁。

記得兒生鬢已絲，向平有願畢無時。今朝看汝成婚日，喚作遲郎竟不遲。

到西湖住七日即渡江遊四明山，赴克太守之招

湖樓再住興闌珊，兒自完婚我看山。一渡曹娥江上水，烏篷船仄鳥綿蠻。

路過慈溪水竹村，祠堂一拜最消魂〈（五代祖察院槐眉公有祠堂，余入翰林、香亭成進士匾額俱存。八十年來，從未一到。）〉。不圖劉阮歸來早，已見人間七世孫。

久聞天一閣藏書，英石芸香辟蠹魚。今日櫝存珠已去，我來翻擷但唏噓〈（廚內所存宋板秘抄俱已散失。書中夾芸草，廚下放英石，云收陰濕物也。〉。

莪亭尺牘善收藏，三百年人聚一堂〈（鄞縣範莪亭孝廉藏前明尺牘千餘家。）〉。采到袁絲真有幸，塗鴉也廁兩三行。

天童寺

十里古時松，蒼蒼護梵宮。殿餘千片瓦，佛坐一天風。樹老根全露，僧窮禮愈恭。無多香積飯，肯供白頭翁。

招寶山望海

招寶山頭坐，茫茫望大洋。波濤如起立，人世定洪荒。水合天無縫，雲生島盡藏。有誰溫帶下，親手折扶桑？

放光松歌

放光松，貌奇古，雷火不能焚，工垂不能斧。老子雖猶龍，學禮頭轉俯。考父背傴僂，下民誰敢悔！長無八九尺，壽有千萬年。松根騰騰生紫煙，松針平鋪十畝田。松濤依稀奏管弦，左枝欲斷右枝聯。升者拗怒伏者眠，風為轉折雲盤旋，或為貉索或龍牽。甘心入土復出土，不敢朝天似避天。相傳阿育王，遺失舍利子。掛在此松梢，夜夜寶光起。方知松有神，十方皆頂禮。於今廟宇雖凋喪，此樹毿毿神所相。飽餐風雪愈槎丫，未死蛟龍猶崛強。我欲作青詞奏玉皇，將松移種東海旁。常陪紅日照扶桑，勿與山中魑魅常爭光。

遊四明雪竇七章，錄呈楓村太守兼寄雪堂僧

捨卻肩輿換竹兜，為探雪竇作仙遊。一峰才了萬峰起，似上青天我欲愁。

秧針綠滿寺門前，未見禪堂早見田。幾個高僧叉手揖，袈裟吹滿稻花煙。

一條瀑布有聲聞，噴出山腰認不真。覽勝須登峰絕頂，興豪應讓舍身人〈（瀑布旁有捨身崖，甚峭。）〉。

中天卓立妙高台，穿破浮雲眼界開。四面山如兒女伏，一聲呼喚定飛來。

狂客由來愛四明，果然風景似蓬瀛。不知人世藏何所，但聽仙禽奏樂聲。

上通惡像果超群，傳說開山是此君。伏地當時參佛祖，衝天可號大將軍〈（相傳上通禪師即黃巢也。）〉。

十日天晴豈偶然？舟車全賴主人賢。黃堂便是西天佛，替了靈山會上緣。

回首僧房紫竹床，難禁一宿戀空桑。此身已落紅塵去，還寫雲箋寄雪堂。

重遊山陰石屋

十六年前地，重來景未忘。山多迎我笑，人竟比松蒼。雨氣諸天濕，經聲晚課忙。為尋於少保，急急步禪堂〈（廟聯云：「花雨欲隨岩翠落，松風還傍洞雲寒。錢塘於謙題。）〉。

再過招寶山觀海四首

再看海方信，東南地缺多。三山雖宛爾，一笑奈風何？天后來招寶（〈相傳上通禪師即黃巢也。）〉，觀音住普陀。相逢定相約，聖世莫揚波。

九點煙如許，中原算一枝。天心無畛域，地界有華夷。魚目三更日，蝦須十丈旗。宣尼果浮海，語怪也驚疑。

若個探深淺，歸墟隔幾重。九天烝日月，萬怪走魚龍。善下斯為大，能虛自有容。江河似邾莒，爭敢不朝宗！

弔古能無感？追思漢與秦。戈船尚來往，炮位更橫陳。徐福三千士，田橫五百人。成仙與作賊，強半此藏身。

記遊一篇留寄太守

滿頭白髮披過耳，聽說青山心尚喜。向平願畢才兩日，康樂束裝竟千里！楓村太守風雅士，館號招賢從隗始。片葉輕搖范蠡舟，一江直渡曹娥水。初登招寶山，鯨波將眼洗；再拜阿育王，摩挲舍利子。雪竇參天石鏡開，徑往從之歇行李。胸羅青嶂影層層，腳踏紅霞舄幾幾。僧能憐老杖先扶，天許看山雲不起。鍾鳴漏盡尚行乎？海闊天空竟歸矣。試問人間八十翁，如此風懷能有幾？羲之樂死怕教兒，列子耽遊將沒齒。旁人倘訝子胡然，我亦無言笑而已。

八十自壽

自笑將開九秩筵，挽詩翻在壽詩先。剛修禊事傾三雅，再宴瓊林欠四年。瀟灑一生無我相，逢迎到處有人緣。桑榆晚景休嫌少，日落紅霞尚滿天。

白雲深處白鳧翁，尚記髫年入泮宮。賈誼登朝裁弱冠，趙玄叉手揖三公。金蓮花燭家家羨，南國甘棠樹樹紅。一旦慈烏思反哺，搖鞭不待管弦終。

買得青山號小倉，一丘一壑自平章。梅花繞屋香成海，修竹排雲綠過牆。嵌壁玻璃添世界，張燈星斗落池塘。

上公誤聽園林好，來畫盧鴻舊草堂〈（甲辰春聖駕南巡，和致齋相公遣人來畫《隨園圖》。〉。

卅載承歡鬢已星，萊衣舞罷此身輕。千重越嶺看花去，兩度天台采藥行。倭國都來購詩稿，〈（高麗使臣李承熏、洪大榮等。）〉佳人相約拜先生〈（孫雲鳳、張玉珍諸人。）〉。九州不信吾還在，陽五都疑古姓名。

甲乙丹黃萬卷餘，兒孫珍重好家居。但看手澤應思我，莫為科名始讀書。平子《四愁》能自遣，香山三泰有誰如？此翁事事安排定，生塚營成傍草廬。

欲為遲郎賦《感婚》，即將此日卜良辰。蟠桃會上看新婦，玉鏡台邊祝大椿。白髮粧成三女粲〈（陸、金、鍾三姬俱老矣。）〉，好風吹滿一家春。畫梁乳燕雙飛處，添個堂前問字人（阿遲婦全寶能詩。）}}。

一枕黃粱夢太長，憑人喚醒又何妨。煙雲起滅山還在，桃李榮枯松自蒼。不解梟盧呼彥道，愛藏金石學歐陽。竇公他日西湖召，擬獻《周官》樂幾章。

逢花逢月客誰招？碩果晨星逐漸凋。怕過山陽聽玉笛，懶從酒店贖金貂〈（性不飲而愛飲客。）〉。牡丹豔豔開三月，聖世看看曆四朝。倘把光陰掄指算，占人多少可憐宵。

閨中妻老尚齊眉，冷暖常先侍者知。同榜一人推首相〈（阿廣廷公相。）〉，及門五代見孫枝（談羽儀郎中家。）}}。詩多幸賴辭官早，累少全虧得子遲。更喜女？還健在，白頭閑坐說兒時〈（陸氏姊八十七歲。）〉。

尚書小楷尚登樓，滴露研朱事未休。清福已經消半世，虛名遑敢望千秋！貧能行樂仙應妒，老不逃禪佛亦愁。擬乞壽言何處乞？抽毫先向自家求〈（一作：「杖過杖朝無可杖，思量只好上天遊。」）〉。

三月二日

杖朝人被四方知，千里人來萬首詩。惹得衰翁心轉怯，牡丹開到十分時。兩家爭把壽星迎〈（又愷侄、楊仁山世講。）〉，兩隻花船載酒行。同到觀音山下泊，蓮花座上慶長生。多謝吳娘金叵羅，為儂齊唱《百年歌》。曲終人散先生笑，又遇人間春夢婆。

讀嵇文恭公行狀，覺前詩有未盡者，再補一首

不曾聽過鹿鳴聲〈（庚戌會試，世宗特旨許大臣子弟一體入場。）〉，便向金鼇頂上行。賈讓治河良策備（公署南北河帥俱有奏疏。），千秋上殿小車輕。封章屢乞歸田里，恩旨纏綿眷老成。寒免趨朝朝免早，翻勞聖主替經營。

《自壽》詩亦嫌有未盡者，再賦四首

自家心要自家安，身自頹唐筆未乾。海客忘機禽便狎，龍門不峻客常歡。孟嘗焚券除煩惱〈（所焚券如魚門太史、高直方明經者九家。）〉，蕭惠栽楊總達觀。只有平生數知己，衰年說著淚猶彈。

不能飲酒厭聞歌，革帶常寬懶著靴。那信陰陽有拘忌，只憑忠信涉風波〈（凡有水路者從不陸行。）〉。空王殿上香煙少，故友墳邊麥飯多〈（補蘿先生墓代祭四十年矣。）〉。奴僕亦知安我拙，相隨都已鬢皤皤。

置驛南陽我不如，客來相見定相於〈（平生客無留門者。）〉。喜除詩外從無債，愛聽泉聲似啟予。十頃水田生計足，四時風月夜窗虛。何圖將相沙場上，萬里馳書訊起居〈（謂孫、福兩公相，和、惠兩制府。）〉。

著到飛棋興偶然，無弦琴好亦空懸。家餘旨畜鄰分潤，園少牆垣賊見憐〈（園無藩籬，恰不失物。）〉。一物有情皆入賞，半生非病不孤眠。休提往日輿人誦，風影訛傳五十年〈（至今村市有彈唱當年德政者，皆《方朔外傳》，附會無稽。）〉。

題侄婦戴蘭英《秋燈課子圖》

禮訓從來出戴家，戴媯生小貌妍華。娟娟國色天仙妒，字字金鑾紫石誇。豪犀梳罷清晨起，便倚妝台吟不止。脫口能傳伏勝經，停針便續班昭史。偶然吹竹更彈絲，多藝多才侍婢知。芳姿似月閨中照，佳句如雲紙上飛。喜結絲蘿歸小阮，寒家戚里人人羨。西湖攬勝共香車，北苑題箋分筆硯。秦嘉聞說也聰明，詩筆終輸徐淑清。不櫛由來稱進士，妝成理合喚先生。一朝夫婿長安去，男兒慣被封侯誤。郎病方教我欲愁，妾憐早唱《公無渡》。剩有嫛婗膝下孤，呱呱知哭阿爺無？購來李翰《蒙求》本，命寫顏家《干祿書》。最苦霜天夜月高，烏啼不住朔風號。兒頭已觸屏風睡，娘手猶持荻草教。而翁曾作宜興宰，我來乍見驚鴻態。不料乖離十四年，霜蘭雪竹容顏改。贈扇題詩當束脩，〈（近亦自稱女弟子。）〉年年春仲望來遊〈（用見贈句。）〉。我來先要含飴問：兒課何書記得否？

魏齊

祖龍一怒萬人愁，大索張良也罷休。底事應侯小嗔喝，半空飛下魏齊頭？

題竹宜夫人《玉堂春曉圖》（畢制府室，姓伊，字竹宜）

朝天人去未還家，偷得閑身掠鬢鴉。莫向風前頻卻扇，恐教羞落海棠花。

一幅生綃煙景清，寄來千里意分明。老人把筆無題處，只好裙邊署姓名。

張素香校書以扇求詩

素女披香倚畫欄，張星須與月同看。《國風》盡寫莊薑美，我道凝脂第一難。

衰翁無計與溫存，只可摩挲一斷魂。絕似武夷君下世，向卿空喚女曾孫。

《碧山吟社圖》為秦小峴觀察題（有序）

前明弘治癸亥，秦修敬先生招陸懋成（勉）、陳天澤（「履」）十人為詩會。沈石田為作《碧峰吟社圖》，藏秦府多年，忽然失去。小峴觀察得之濟南書肆，甚為欣喜，然已失去圖尾諸名流題跋矣）。

碧峰社裡十風人，寫上丹青五百春。底事仙山飛海外〈（用王摩詰故事。）〉？依然神劍躍龍津。文姬自古終歸漢，淮水而今尚姓秦。莫惜標題微有缺，斷圭殘璧總精神。

（下缺）







卷三十七（丁巳）


丁巳元旦

八十又加二，人憐天亦憐。童孫初入抱〈（臘月朔日阿通生一子。）〉，鴻案尚齊眉。努力尋三樂，關門靜一年。好教來歲健，重赴鹿鳴筵〈（明歲即戊午科。）〉。

新正喜晴

今朝才像是新正，梅蕊離離報曉晴。老眼破昏如更少，嫦娥久別倍多情。芳園門外車騎響，好鳥枝頭口舌輕。況我衰年尤愛日，看書要趁夕陽明。

余病痢醫者誤投參耆，遂至大劇

胸橫一「老」字，動手便參苓。譬治萑苻盜，先存姑息心。彎弓忘審的，閉眼亂穿針。始悟中醫好，俞跗何處尋？

不寐有感

老去神衰夜不眠，更籌數盡五更天。乞誰送入華胥國？一夢強於活一年。

人生在世如雲耳，雲去雲來雲本無。生怕易來不易去，惡風攔阻在中途

病中不能看書，惟讀《小倉山房詩集》而已

病中何事最相宜？惟有攤書力尚支。悅耳偶聽窗外鳥，賞心只看自家詩。一生陳跡重重在，萬里遊蹤處處追。吟罷六千三百首，恍如春夢有回時。

病痢劇甚，蒙張止原老友饋

以所製大黃，聞者驚怖搖手。余毅然服之，三劑而愈，賦詩致謝藥可通神信不誣，將軍竟救白雲夫〈大黃俗名將軍。）〉。醫無成見心才活，病到垂危膽亦粗。豈有冘人羊叔子，欣逢聖手謝夷吾。全家感謝回生力，料理花間酒百壺。

周青原舍人劄來，勸勿服藥

明知勿藥喜，當局便迷懵。身困求援急，醫多聚訟忙。補羸無紫桂，厄閏有黃楊。得汝箴規語，如餐續命湯。

憶梅

久已東風到若耶，千枝香雪未橫斜。寒梅似為居停病，忍住春寒緩放花。

兒童走報蕊初含，待到花朝賞尚堪。我欲杖藜扶病起，巡簷一笑死猶甘。

折梅插瓶供之寢室，省往看之勞

巡簷終竟怕迎風，忍折花枝伴老翁。笑汝林家為外婦，不曾迎到洞房中。夢醒羅浮月影涼，美人何在但聞香。呼童慢把衾裯卷，且讓殘花睡滿床。

止原勸病起尤宜珍攝，再謝一詩

張華慮在平吳後，士燮深憂克楚前。同是超超玄箸意，知君不愧古時賢。

病中雜記古人事之可喜可愕者作絕句十六首，命兒輩錄出以擴見聞

商王愛酒酒為池，痛飲晨昏竟失時。特遣官奴問箕子，答云臣醉不能知。（箕子）

主上執鞭迎道左，百官屈膝跪雲台。將軍還要出身正，依舊還鄉舉秀才。（陸遜）

休將伐國問仁人，家數床原上下分。阮籍看人惟白眼，蘇瓊將我入青雲。（蘇瓊）

太師赴宴舉家遊，望見簾中有莫愁。奪得方知自家妾，妾多忘記在空樓。（迭木兒）

宋儒迂謹久傳聞，獨有尚書友誼真。借妾生兒仍返璧，兩家供一太夫人。（潘兆豐）

元代諸科拉雜開，諸王高坐論人才。人才絕好高君玉，可惜科從進士來。（衛紹王）

祿食天家七十春，未嘗一日病纏身。竟忘草木威名重，直犯雷霆救直臣。（張萬福）

太初遭際慶明良，初捷南宮寵勝常。帝為償錢三十萬，竟將私債累君王。（李沆）

元帥功成萬馬馳，滿懷冰雪映戎衣。伯顏平定江南後，只帶梅花兩樹歸。（伯顏）

宮僚花飲擁嬌紅，天子聞知怒相公。公整衣冠前拜賀，太平有象是臣功。（王旦）

閨閣英雄荀灌娘，十三救父改軍裝。後來只有渾公子，乳媼同來入戰場。（荀灌娘、渾瑊）

朝官受賂跪盈庭，獨立昂然宋廣平。賂到臣門臣亦受，一言諸罪盡從輕。（宋璟）

愚孝愚忠古所譏，呼延讚事更堪嗤。全家身刺「勤王」字，刲股為羹自療兒。（呼延讚）

前朝內監太豪奢，萬石胡椒載滿車。抄到奄人劉瑾宅，方知元載是貧家。（劉瑾）

深夜孤軍受賊戕，自將碧血寫封章。抽刀誰似來君叔？忍死須叟薦段襄。（來歙）

一角孤山構草廬，先生梅鶴與同居。如何尚有憐才意，愛寫公卿薦士書？（林逋）

擬重赴鹿鳴、瓊林兩宴詩（有序）

余七十九歲作《八十自壽》詩，見彈而思鴞炙，自覺太早，故藏篋中，次年才敢示人。今春病中無俚，念明後兩年重赴鹿鳴、瓊林之期已近題目大佳，忍俊不禁，各賦十章，聊當枚乘《七發》，以想當然三字虛處描摩，古之詩流往往有之。雖預支年壽，蒼蒼者未必慨然見賜，然詩登集上，則願了心中。質之諸君子，其愚我耶？其和我耶？

丁未年重赴泮宮，鹿鳴筵又宴衰翁。分明六十年前事，聽到呦呦耳尚聰。〈（雍正四年余入泮宮，年才十二。）折桂蟾宮幾度秋，婆娑還伴少年遊。不愁月裏嫦娥笑，只恐嫦娥也白頭。當年意氣似雲顛，頃刻風吹欲上天。今日萬般心事了，僅留一杖傲。群仙主試共將前輩喚，同年多把歲星猜。偏教一路珠簾卷，錯認當年梁顥來。

小醉華堂酒漸消，金鞍扶上馬蹄驕。奈他多少簪花客，攔住衰翁說四朝。代請熊公赴鹿鳴，一篇駢體最風情。不圖我亦修能到，追繼前賢有後生。〈（《代請熊滌齋先生重赴鹿鳴啟》，在《文集》中。）〉記得長安利市街，平康巷裏小徘徊。幸虧叔寶無風貌，不被紅裙看殺來。泥金名紙久模糊，落落晨星影太孤。不識上公憐譜誼，宮門還問簡齋無。〈（阿廣庭相公戊午同年。奇中丞入覲詩曰：「白頭宰相關心甚，問了黃河問簡齋。」「白頭宰相關心甚，問了黃河問簡齋。」）〉宴罷高歌詩八章，諸公莫笑老夫狂。世間幾個盧生在，能作邯鄲夢兩場。萬事輪回若轉轤，光陰飛去在須叟。他年花甲重周日，更有何人繼老夫？

重宴瓊林詩

羽衣人掃大羅天，道有重來老謫仙。不料桑田變滄海，瓊花一朵尚新鮮。記得曾騎白鼻，路旁人指少年誇。而今舉眼誰相識？認得袁絲只杏花。車如流水馬如龍，回首天街似夢中。愁上金明池上照，綠衣郎變白頭翁。新貴森森玉筍班，探花折柳各憑欄。老夫別有閑心相，獨自摩挲銅狄看。九霄臚唱會群仙，仙樂嘹嘈送耳邊。絕似當年趙簡子，重尋殘夢到鈞天。五雲深處幾輪車，西抹東塗笑語嘩。越是阿婆人越看，蟠桃一樹古時花。史先嵇後兩平章，〈（文靖公、文恭公。）〉同撤金蓮進洞房。他日熙朝記人瑞，鷦鷯也得附鸞凰〈（三人皆恩假歸娶。）〉。詠罷《霓裳》廿五科，春明門外邈山河。白頭宮女儂相似，記得開元舊事多。開箱難覓舊冠巾，借得宮袍未稱身。轉悔當年燒尾宴，不曾想作再來人。歡場回首易消魂，世上榮華水上雲。三百銀袍何處去？天留一叟伴諸君〈（己未進士共三百人。）〉。

讀《北魏書》有感

席間夏侯，耳語江文遙。人生多局促，相看先後凋。今約諸君子，生死須招邀。良辰與美景，宴集如今宵。亡何竟逝，又逢上巳朝。江公如其言，設位將魂招。果見夏侯來，杯斟酒即消。幽明雖渺渺，神理殊超超。後有裴伯茂，曾與李渾交。裴亡李率友，靈前進羹肴。一酹一相酌，纏綿往復勞。泣問裴中書，可復知吾曹？我讀兩傳畢，不覺心忉忉。既傷逝者情，又感風義高。奈年登大耋，平輩多寂寥。他日靈床前，有酒知誰澆！

東風

東風又送好韶華，柳漸青青草漸芽。照水莫驚雙鬢雪，幾人能看四朝花？光陰一寸皆為福，樂事三春未有涯。客到祇從籬外聽，笑聲多處是吾家。病中妒晴欲起尋春杖懶扶，百花似雪滿園鋪。虛情不領東皇惠，如此晴光贈病夫。

膳飲留滯舌上苔生戲題

仁粟空吞學吃齋，智牙殘缺易生災。如何妙絕瀾翻舌，不長蓮花只長苔。

昨冬下蘇松喜又得女弟子五人

夏侯衰矣鬢雙皤，桃李栽完到女蘿。從古詩流高壽少，於今閨閣讀書多。畫眉有暇耽吟詠，問字無人共切磋。莫怪溫家都監女，隔窗偷覷老東坡。

枚少受知於鄂文端公、史文靖公，中年受知於尹文端公，晚年受知於孫文靖公。四公薨後行狀碑銘都出枚手書。事後追思，感賦一律

聖世元良四重臣，皤皤一老受恩均。不圖青史傳名裏，都付倉山後死人。褒鄂鬚眉非易畫，皋夔氣象見方真。九原他日相逢處，始信文章有宿因。

惱夢作六言詩

醒時頗少精思，夢裏偏多佳句。無奈漸漸將醒，便覺沉沉遁去。有如追捕亡人，一去竟無尋處。

病起作

天公容老不容健，特教二豎來相困。庸醫知老不知病，誤把強松弱草認。關門養賊助之攻，桂附參耆藥雜進。從此迷懵匝月餘，腹苦彭亨頭作暈。幸遇良醫仲景來，按脈分明敢自信。道是膳飲多滯留，須用將軍破堅陣〈（用大黃三劑。）〉。果如觸犯天屎星，暴下農田十畝糞。漸漸胸膈得舒展，五漿三饋才能咽。其如元氣已凋傷，未免黃楊重厄閏。皋陶面色如削瓜，沈約腰圍減幾寸。直似恢復得空城，雞犬桑麻存者僅。重辦屯田善後方，甘霖潤補雷霆震。又恐蟯瘕消導難，牛炙羊羹都不近。老妻稱藥妾量水，比畜嬰兒尤謹慎。自笑龍鍾八十翁，未必期頤還有分。雲水無心愛出山，舟如藏壑心無慍。晝起即是地行仙，宵橫便算長眠漢。笑斥如來《護命經》，胸有莊生《齊物論》。世間萬事等閑觀，歿固欣然存亦順。君不見，顏含性命自家知，雖有郭璞蓍龜從不問！

示兒

可曉而翁用意深？不教應試只教吟。九州人盡知羅隱，不在《科名記》上尋。葛洪不識樗蒲齒，陶侃嗔將博局投。一個神仙一豪傑，肯教白日付悠悠？

二月十五夜

暗香疏影曲欄東，千樹梅花一老翁。白髮似花花似雪，夜深難辨月明中。

忙

花要泉澆鶴要糧，穿池疊石要平章。巢由料理溪山事，竟與皋夔一樣忙。

常記

常記古人言，思之每爛熟。食蔗漸漸佳，離官寸寸樂。陸扆古賢相，論士尤諄諄。不能一勺酒，便是五分人。靜參諸物性，草木各成家。竹有低頭葉，梅無仰面花。

謝談竹塘贈綿馬夾

四月清和春已歸，春寒猶未去重帷。感君家有長生庫，許我身披短後衣。半體全忘腰下重，一鞭好上馬如飛。只愁八十持竿叟，難換戎裝立釣磯。

題李蕙圃《玩石圖》

青蓮本謫仙，擇交苦無偶。目空世界海，獨與石為友。相對兩忘言，摩挲最耐久。我昔遊桂林，奇峰登八九。幸逢君哲兄，推袁不離口。君時從經師，方騎竹馬走。何圖一星終，尺書魚腹剖！命題《玩石圖》，玉貌還如舊。樹根拗作床，《離騷》縛在肘。一個萬石君，袖著補天手。石丈與石婆，鱗羅侍左右。我乃石戶農，願借少康帚。來掃石上苔，同飲窪尊酒。先題詩數行，問石點頭否（主人即松園之弟。）。

花落書上即夾書中

花下攤書卷，花多落卷旁。想來花意思，也似愛文章。即取書中夾，聊當柱下藏。他年再翻著，還恐有餘香。

贈計賦琴

令君人去香猶在，任育生來影亦佳。莫更披衫臨水坐，恐教羞殺六郎花。

溧陽彭賁園先生年八十五矣，聞其健在喜寄以詩

芳訊傳來喜欲顛，魯靈光殿尚巋然。東方著述三千牘，彭祖家風八百年。屈指誰為天下士，比肩同作地行仙。急書詩{}風中寄，當作鍾期未了弦。

山雀

晨起坐南窗，山雀來簷宇。三五各成群，意態何容與。或踏樹枝搖，或出煙中語。向我啁啾鳴，似識園林主。汝來從何方，汝去歸何所？雖有稻粱謀，而無家室苦。生便有來時，死竟沒尋處。從無飛禽屍，空中墮毛羽。夫豈皆神仙，衝天竟飛舉。此理不能明，教吾常羨汝。夢古今最是夢難留，一枕黃粱醒即休。只有高唐巫峽處，至今雲雨尚悠悠。

雨中送春

東風吹雨灑雕輪，楊柳依依欲斷魂。真個送春如送客，滿山花草有啼痕。雲從懶後都為雨，春到歸時不管花。我恰憐春歸路滑，不知今夜宿誰家。花魂四月尚勾留，姹紫嫣紅鬥未休。一旦東皇如夢醒，子規啼殺不回頭。春如五日張京兆，我是三生杜牧之。初放夭桃初舞柳，教人越老越相思。

簾遮芍藥戲作六言

簾遮芍藥數瓶，關住一房花氣。譬如新得佳人，一月何妨幽閉。

六月披裘

分明荷葉滿池浮，節過端陽冷似秋。天要衰翁作衰樣，今年六月尚披裘。

舊痢又作

老去將身作漏卮，廉頗依舊矢三遺。空增對藥攢眉態，無復熏香擁被時。廳號更衣常覺少，鳥呼脫褲總嫌遲。想緣天廁無人守，重起劉安作主持。解穢思將羯鼓撾，芝蘭臭味向誰誇！呼童傾倒椷窬物，賜與將離早作花。也似愛文章（俗號將離為糞芍藥。）〉滯留掃盡五倉中，從此清明應在躬。莫笑先生太枵腹，劍仙從古號空空。

讀《孔子世家》

讚《易》刪《詩》話恐虛，孟荀筆舌始紛如。尼山道冠千秋處，妙在平生不著書。

病後自覺衰頹而筆墨應酬，人云未老

一病方知老，容顏瘦鶴同。腰圍三寸減，衣叩滿身松。見客先尋杖，看花便怯風。只提雙管筆，不像八旬翁。

《潯陽客況圖》

潯陽江上水，客過便情生。楓葉雖無影，琵琶尚有聲。花開雙蓓蕾，酒飲一經程。







補遺卷一（癸丑至丙午刪余改剩之作）


擬古

無情生山川，無情造舟車。今日君與妾，遂至淚盈裾。盈裾不一語，掩面立別處。此別非昔比，此別抱病去。須臾君不見，殘花堆滿徑。妾聲君慣聽，千呼胡不應？妾身非白雲，君身非青天。一合而一離，悠悠能幾年。

步出燕南門，遙望邯鄲市。挾彈美少年，翩翩似豪士。慷慨一具，同是報仇人。相將偕一泣，攜手入其室。誰謂爾無家，黃金絡絳紗；誰謂爾無堂，瓊樓十二行。金石雜絲竹，音響何喤々！飲至耳熱處，有客蹙額語。主人發衝冠，拔劍出門去。妻兒不敢啼，須臾聞馬嘶。驚起問何之，氣激有所為。一諾酬君子，萬金養孤兒。高義從此聞，長揖從此辭。白雲在天地，未知姓名誰。

瀘溪道中

山石巉岩碧蘚滋，小溪行出櫓聲遲。一灣野色垂楊柳，十里春風聽畫眉。戲縛野亭花作帚，閑敲河底石為棋。龍津尚在江城北，煙雨蒼茫有所思。

放槳

放槳東風逐水流，鶯花深處便淹留。衣冠僧識江南客，翰墨兒呼學士舟。碧柳啼鶯千谷靜，白雲臥犬一村幽。早知尚有桃源境，王粲年來好遠遊。

宿臨江旅店

昨夜華星卸寶鞍，青衫異國倚欄杆。南人已作西人夢，花淚還同燭淚殘。疏雨一更橫枕聽，殘詩四壁拂塵看。瑤池煙草蓬山雪，幾費劉郎玉指彈。

途中寄金二質夫

己未入翰林，我與君翔步。君學自精醇，我才較跋扈。爾我居相鄰，諧笑靡朝暮。各約今年秋，努力攻章句。庶幾砥礪精，元白馳雙譽。何圖誌未遂，驅車我南去。譬彼女蘿枝，斷絕窮依附。如角原頭鹿，委之棄中路。鴻鈞付萬物，去留無喜怒。賤子抱區區，聊復自陳訴。九歲讀《離騷》，嗜古有餘慕。學為四子文，聰明逐陳腐。猶復篝殘火，偷習詞與賦。自謂登青雲，專精莫馳騖。未幾踐玉堂，竊自比徐庾。勉力作象胥，三年墜雲霧。尚期廷試畢，辛苦立門戶。豈知俗緣深，弱水不留住。我皇重汲黯，淮陽竟相付。從此作吏人，仕學難兼顧。申韓習刑名，桑孔較藏庫。況復荒歉餘，保障煩憂慮。不敢理舊妝，作官如作婦；不敢忘本根，愛身如愛樹。繭絲羅我懷，蠹魚撐我肚。欲以彼易此，耿耿不得吐。姜維喜用兵，投降遭國故。賈生能上書，出為長沙傅。造物好違材，鬼神工冒妒。不許逞全力，多端以相誤。兩賢豈相厄，蓬山君獨踞。勉旃扶大雅，用以答知遇。竹木或亂塗，梟盧莫高呼。經學恐難為，瑣屑苦爬疏。昌黎博雅人，蟲魚譏傳注。史家陳興衰，諸子多奇悟。研閱宜千帙，排比應百部。會見邁古流，翱翔逐李杜。乃若歲九遷，尤宜亟時務。經綸竹帛光，富貴草頭露。君固金玉器，狂瀾自砥柱。賤子何復道，別景請重敘。五月事行役，熱雲烝油幕。朝飲醒心泉，夕餐惡草具。蒼蠅齧肌膚，蟣虱起裙褲。夏苗苦短稀，秋霖愁沮洳。朝來逢縣令，清瘦如涸鮒。縣令為我言：江南最難作。皇帝愛民心，民奉為孤注。借此群號呼，饑黎爭欲赴。婦女攀輪轅，嗬官相抵捂。帑金雖百萬，頃刻寧得富？食者未覆盆，餓者已前仆。更聞二麥傷，秋來彌足懼。我聞縣令言，惴惴殊自怖。書生當民社，籌策竟何措？跪拜習鞠鋏，冷熱嘗咸醋。回首謝故人，我與君殊趣。願持吟詠懷，弦歌安士庶；願持編摩手，搜剔除奸蠹。幸寬大吏嗔，冀免鄉人惡。瑟瑟秋風起，木葉下無數。雅度想昆田，清標懷叔度。餘子才槃槃，朝夕首常聚。詩牌肯暫停，酒杯豈空貯？知否南飛禽，目極雲深處。

初抵溧水縣署

津吏傳呼款碧輪，簿書裁見一番新。初官直似為新婦，滿眼何嘗有故人？

贈易主簿祖栻

我聞易君名七年，邈然難接如神仙。都人爭傳紅藥句，天子親題《墨竹篇》。藩王好賢今河獻，朱輪延入梁園殿。上座方知騷客尊，揮毫不管旁人羨。遊宴追陪奉羽觴，牙襦繡勒何輝煌！金罍詞賦驚枚乘，明月風流愛謝莊。江南往歲需人亟，先生慷慨思擊楫。君王顧盼目未停，宰相牽衣留不得。君從八月下江陵，余亦乘風到石城。相逢喜愜三生願，相對同生萬古情。朝廷聖澤真高厚，金饑木穰偶然有。河決全憑禹力回，鴻飛賴有堯天覆。已持手板落風塵，文采風流那復論！開倉汲黯雖無力，立水王尊敢惜身！長沙女兒顏如花，十年不得來君家。洞庭春老湘雲薄，一夜烏啼鬢欲華也似愛文章（君久聘未娶）}}。莫把衙官惱屈宋，茫茫宦海吾從眾。庾乘嘗因末坐尊，杜欽翻以卑官重。我贈君歌君和之，當頭明月照金卮。請看牛鬥雙龍氣，定有風雷拔地時。

偶步

偶步西廊下，幽蘭一朵開。是誰先報信？便有蜜蜂來。

偶成

月行疑踏水，花坐當熏衣。笑問梁間燕，明年歸不歸？

行大雪中口號

珠明衣上水明沙，遠遠炊煙剩幾家？一個馬嘶紅叱撥，千村人舞白題斜。平林直上無飛鳥，天際空行盡落花。料是東皇小遊戲，亂將梅片打行車。

厚薄行難穩，錚昚踏有聲。禪高矜足白，官冷覺膚清。入港水流澀，壓簷人語輕。蒼茫天地外，玉海是前程。

關防承恩寺

面壁禪師此日同，更何關節到包公？不聞人語諸天上，剩有香煙一縷中。也似愛文章（時留香一炷作火種。）}}敲鎖始知來水菜，閉門惟有感秋風。廚師皂隸無分別，只殺圍棋日幾通。

出沭陽口號

征衫斜掛早春天，綰綬潼陽愧兩年。路餞酒傾七十里，贈行詩載一千篇。無情胥吏多垂淚，滿地兒童盡折鞭。平日使君嫌枳棘，者回回首亦潸然。

侯夷門貳尹五十初度，即席索詩

束羊擔酒祝壽星，壽星此日兼文星。文星閶闔叫不靈，長吟直入江南城。江南縣丞報姓名，天使谘嗟大吏驚。谘嗟不用復何益，手板拘人足歎息。信陵公子已灰塵，侯嬴子孫非俊物。發來狂疾公何苦，枝枝大筆張牛弩。軍糧萬斛老妻馱，石臼千斤頭上舞。也似愛文章（公得狂易之疾，載妻運糧，以石臼戴首而舞。）}}匣中雌劍聲嗚嗚，赤腳神仙興太孤。一夕天風吹落葉，十年兄弟聚江湖。江湖秋色橫空起，秦淮莽莽東流水。烏兔齊驅大海中，鳳凰雙立天門裏。飲君酒，贈君車，感君走筆如龍蛇。雙鏡夾鼻眼昏花，倒持書卷帽帶斜。銅缽數聲詩萬字，珠璣落紙風沙沙。回首長安諸舊侶，二十四人散如雨。叔子老如銅雀妓，驢材已作令僕去。世上滄桑且莫論，眼中車馬如雲屯。皋裏先生鬢似銀，草衣山人白袷巾。簾中美人笑且顰，座上歌曲宛復申。田郎纏頭美絕倫，白雲四映菊花春。我若不飲飲不勝，丞不負余余負丞。

俗吏篇

俗吏未必從我始，俗吏當亦從我止。老母迎養病在衙，有子不見常千里。為言不見良如何，朝朝五鼓車馬馱。參謁大吏苦迎送，應答賓客時奔波。金陵內城六十里，約略一轉時光過。歸來但見燈兩廊，夕陽同下如牛羊。繹孀崽子攔滿道，牽裾各各陳衷腸。但恨長官歸來晚，不知長官未餐飯。忍饑息氣排衙坐，欲決不決頭屢顧。既恐羈遲轉累民，又恐倉皇事多誤。亂絲抽割將下堂，猶有秀才呈文章。使君既自翰林出，不加禮貌非循良。星落更沉風轉緊，簿書束束如春筍。滴墨研朱細討論，吏胥乘間猶舞文。回首紛紛幕府進，公事侜張多報信。岸獄稍寬逸數囚，倉穀逢黴爛一寸。抽簿共言糧不足，願把蒲鞭聊示辱。已從漏盡解衣裳，重整精神任敲撲。倦極酣眠門又響，失火民呼公速往。抽豐賓客太無聊，重疊書來請絕交。仰天大笑卿知否，折腰只為米五斗。何不高歌《歸去來》，也學先生種五柳！

揚州曲

揚州渡頭貴官集，揚州船上笙歌急。歌舞攔江醉不開，杜牧乘舟江口來。江頭欲問楊柳枝，倡條冶葉盡參差。朝朝《迷迭》風前賦，歲歲《琵琶》水上詩。琵琶彈罷聲幽咽，紆景流雲風瑟瑟。不持手板傍轅門，先走江關探月色。江關吹動一枝春，耳目驚飄不定魂。拖鬟帶病倚胡床，烏巾束額眉翠長。幽蘭心冷偏宜雪，宮柳情深不耐霜。芳年小字從頭問，嚦嚦嬌鶯傾耳聽。未把纏頭取次傾，先將金合今宵定。須臾朔風船面大，暮雲點點群鴉過。待到仙香天上來，果然明月舟中墮。百花帳冷篆煙孤，一笑春生冷漸蘇。袖長誤拂燈花落，爪短私將翠被鋪。自言九歲便從師，解誦《團雲散雪》詞。朝歌《紅豆》聲長怯，暮舞《黃獐》力不支。愔愔自懺三生孽，絳蠟分明此意知。枕邊言罷悄無聲，冷落殘紅淚暗傾。可憐蕉葉心長卷，不信黃河水更清。雄雞喔喔東方曙，宛轉啼襟辭欲去。丁寧後會是何年，江水茫茫不知處。我生瀟灑吟風月，此日逢卿愁轉結。年少韶光各幾時？天涯相見還相別。遠近飄零蘆荻花，東西亂發江城笛。孤枕長拋暈未消，香囊解下痕猶濕。寂寞空船獨自歸，漫天飛雪荒江白。

出郭

出郭剛三日，看山過幾灘。天陰催晚易，雨細望晴難。樹影千帆亂，溪光一蝶寒。靜中參物化，琴對落花彈。

上方伯陳公德榮

海上青桐琴，金絲久斷絕。不關彈者稀，所悲知音歇。古文三百載，流宕無氣脈。紛紛述作殊，冥冥源流失。少小學為文，寸心若有得。不示并州兒，轉恐資談噱。安州陳夫子，來作江南客。曾辭黃鶴樓，仙人贈雲笈。氣厚如春雲，萬物資潤澤。星辰落眼中，回照搜溟渤。憐我吏治真，愛我文章傑。曰汝學唐人，宋後所不及。或向大吏薦，或問老母疾。春風飛九天，到處生顏色。每一宴風人，稚子許前席。瞻園秋復春，百花爛如雪。脫略長官禮，散坐隨岩穴。酒酣天地寬，情親魚鳥習。歎息浮世例，官階何懸隔！屏藩至縣令，相去一千尺。其體稍尊嚴，手板多踧踖。胡公獨不然，和光忘謙德。喬木覆芳草，草本同枝葉。大江抱清池，池水江中出。夫子學問大，是以契合切。借公舊甘苦，作我新羽翼。多感國士知，大雅願努力。城頭春樹青，城外春潮白。蒼茫憶大賢，風雲同激越。

觀察台公柱

探懷得明月，清光照一躬。瞻依逢仁人，終年皆春風。我公烏台彥，江南來花驄。管領千神駿，不皮相英雄。察事如察眉，肌理劈春蔥。治民如治家，江海包雍容。長髯秀若神，華嶽神氣通。碧天孤鳳凰，偶來青梧桐。落落官爵異，悠悠風雅同。官衙日無事，袖詩相追從。上論漢魏始，下極元明終。詩教原溫柔，公情更坦融。示我一二篇，琅然清廟鍾。願公立朝廷，賡歌如夔龍。皇唐發元氣，《雅》、《頌》陳蒼穹。政和人心古，永永垂無窮。

太守蔡公長澐

繒厚衣不裂，酒厚味不酸。所以古聖人，忠厚愛儒冠。況我金陵民，淳良無黠頑。嚴霜八九月，草木苦秋寒。忽然春風來，萬象回無端。閭閻多額手，父老亦加餐。為聞賢太守，諸事靜且安。嘗觀兩漢治，丞尉濟濟賢。何以致此盛，上不侵其權。太守識此意，大才藏槃槃。真氣溢眉宇，舉動能自然。起視諸吏治，脫手如彈丸。笙歌遍正月，花鳥盈江關。嘻嘻婦子樂，青青野麥攢。誰云太平治，不在張弛寬？大網魚亦得，小網魚亦難。漢代嚴延年，渭水空摧殘。

舟中書懷

煙江遠望欲迷津，鎮日推窗看好春。笑問往來能有幾，順風時節泊船人。

余與同年曾南村、黃笠潭以翰林改官江南六年矣。丁卯秋二人以分校來白下，榜後留宿署中，夜間有作

弟兄難得此黃昏，相對江南酒數尊。荒署偶然聯一榻，蓬萊原是舊諸昆。家僮愛客頻添燭，秋雨多情暗打門。感昔懷今成底事，只談兒女也消魂。

暫時西笑話長安，明日征驂路渺漫。胡馬戀群風送別，秋江吹笛雨空寒。帆飛碧海相逢少，腳落紅塵再轉難。莫道夜闌情未盡，數聲官鼓已摧殘。

滿庭霜影月華濃，葉落天涯萬萬重。宦況本如秋冷淡，歸心休勸我從容。韶光逝水千年夢，聚散關心一夜鍾。珍重白頭咸努力，好隨江上采芙蓉。

送春

淹留三月動征程，從此炎涼逐漸生。笑我送迎真宛轉，恨君來去不分明。山中啼鳥聲聲別，陌上殘花緩緩行。莫道東皇真薄幸，夕陽無限故人情。

丹陽道上留別雙郎

姑蘇春水一帆斜，惆悵丹陽兩岸沙。爭奈行船換鞍馬，淡煙疏雨別梅花。

蝶枕鴛衾夢不成，燈花如雪夜分明。兩行淚落吳江水，愛有芙蓉處處生。

十三名字冠揚州，腰帶猶存瑪瑙鉤。記否空江篷背冷，新年聽雨木蘭舟。

當筵怕唱《六麼》終，頃刻回頭夢已空。寄語篙工緩搖槳，千金難買石尤風。

贏得芳名喚滿窗，枝頭乳燕話雙雙。情知送我終須別，留下香囊伴過江。

珍重梨園檀板餘，幾時重訪範莊居。三秋憶著休貪懶，才歇笙歌便寄書。

送安撫軍北上華陽道中作

華陽古道暫停車，草木荒荒夕照初。一氣盡時看落葉，萬山冷處讀殘書。夢隨棋局飛難定，路入羊腸轉更紆。愁殺班姬舊團扇，伴郎才熱又離居。

偶折

偶折花枝懶惰生，吏人擊柝又心驚。縣庭公案秋階葉，一樣闌殘掃不清。

（下缺）







補遺卷二


宿莊念農河房作

竹枕支床臥不成，與頭曆落總無情。砧聲夜靜家家少，布被秋來漸漸輕。近水易看簾月落，朝東先見紙窗明。披衣急起將詩寫，遲恐茫茫百感生。

到江上送同年馮潛齋侍講，即次原韻

江口同年話別時，隔城敢問夜何其。瓊林宴罷分飛早〈（原注：君館選後即乞假尋親。）〉，南海雲深見面遲。春夢那堪談往事，白頭難定是前期。君歸若對羅浮月，好折梅花寄所思。

題解仲發秀才山莊卷子

不見詩人十五年，相逢彼此各華顛。披圖還是當時貌，細認丹青一惘然。

清涼山下夕陽斜，竹徑茅蓬處士家。我有隨園最鄰近，三春同看一山花。

一句新詩動相公，十年東閣坐春風。而今重過招賢館，酒賦琴歌夢未終。〈（原注：秀才以「多讀詩書命亦佳」之句為尹相國所賞，授館十年。）〉

要從四庫問三生，才得西歸又北征。我是南朝沈家令，衰年難別範安成〈（原注：君效力四庫館，又將赴補。）〉。

題沈秀才《洗硯圖》

伯時好洗玉，倪迂好洗桐。先生獨洗一片硯，所好與古將無同？先將取硯法，部居別白言其略。旋作《洗硯圖》，命丹青手相描摹。梧桐之陰五月涼，先生科頭意若忙。呼九硯來如賜浴，奚奴次第投滄浪。參之太史著其潔，此意毋乃通文章？我聞楮先生管城子，一齊大笑為君喜。硯上之塵尚且無，胸中之塵可知矣。

陶京山六十索詩

花甲筵開深柳堂，南都人祝魯靈光。我來高唱《蓬山曲》，三十三年話正長。

記訪江南第一仙，長安二月杏花天。只今尚有金台月，曾照當初兩少年。〈（君戊午科江南第一。）〉

江左飛鳧遇故交，琴堂幾度聽雲敖。只談風月無餘語，想見襟期華嶽高。

滇南循吏首相推，閩海歌聲遍草萊。誰料淵明家法在，種成五柳便歸來。

菟裘何處築牆東，天為安排一畝宮。絕好青溪起華屋，經綸重展水雲中。

月榭風廊高復低，垂楊飄蕩水亭西。玻璃窗隔三層望，就使神仙坐也迷。

仙鹿呦呦隔院嘩，古梅修竹自橫斜。今年應囑看園叟，添種蟠桃一樹花。

仙家夫婦有劉綱，同醉瑤台紫玉觴。月姊生辰春更早，樊英先拜又何妨。〈（夫人長先生五月。）〉

繞膝瓊枝繞砌蘭，一家風月慶團圓。晉陽刺史真純孝，為捧流霞暫掛冠

滄桑世事且休論，同看宮袍舊酒痕。長願香山兩耆舊，年年白髮說開元。

余以丁未年入泮，今又丁未矣，戲作重赴泮宮詩

記得垂髫泮水遊，一時佳話遍杭州。青衿乍著心雖喜，紅粉爭看臉尚羞。夢裏榮華如頃刻，人間花甲已重周。諸君可當同年看，替采芹香插白頭。

方次耘司馬遣朱郎饋食物，戲書其扇當軟腳錢

家住橫塘煙雨鄉，曾經歌曲唱《伊涼》。憐卿身似小楊柳，才別幾時如許長。

珍物分明海樣投，主人風義重千秋。笑儂頗有高瓊癖，欲把奴星當禮收。

題何蘭庭《紅袖添香圖》

不是騷人太不廉，青編紅袖一身兼。讀書要學燒香法，耐得工夫細細添。

匡床八尺夜橫陳，久坐渾忘枕上春。莫惹一雙紅袖怨，隔生休嫁讀書人。

太白樓

謫仙何處去？太白一星知。秋樹還披錦，江聲學詠詩。高樓離月近，平水過船遲。我欲先生借，長虹作釣絲。

立秋後二日張荷塘世講以詩問疾奉答兩章

五言佳句等長城，一紙傳來讀便驚。肯向山中詢白髮，可知心上有蒼生。通家人少交情重，循吏名高爵位輕。聽說訟堂無底事，吟聲才罷又琴聲。

非公不至宰官家，偏過君門必駐車。入座頻傾白墮酒，分甘遠惠綠沉瓜。（〈蒙惠西瓜。）〉風多暑帶將殘意，雨久荷開不斷花。料得張堪應含笑，今秋民有好禾麻。

張和

山中別業半依城，路僻林深鳥不驚。欹枕窗前聞澗落，杖藜腳底看雲生。榻因好客終朝設，身自辭官卅載輕。數與接談多近道，寸莛直許發鍾聲。

當初葉卜此移家，陌上圖書載幾車。作傳自緣彭澤柳，謀生人識五侯瓜。招尋難得心相印，篇什看來眼欲花。經月匆匆疏問訊，紛然案牘正如麻。

疊韻贈明府

難得詩人共石城，一回詩到一回驚。堂前案牘從容理，筆底風花傾刻生。丹桂心幽招隱易，碧梧秋老下階輕。衍波箋到挑燈誦，愈信《秦吟》是正聲。〈（公涇陽人。）〉

九世同居有幾家？爭禁民看使君車。〈（君九世同居，奉旨旌獎。）〉政如子產非操火，面類皋陶豈削瓜。此日弦歌方滿耳，他年旌節定開花。多君馳驛將詩改，心細還如一縷麻。〈（君嫌前詩起句未妥，遣一騎持箋來換。）〉

張和

寓公老傍石頭城，早有文章海內驚。白髮千莖如雪淨，洪談四座尚風生。暄妍檻外花光麗，陰翳簷端竹影輕。一語堪憑為頌禱，園亭世世讀書聲。

論交原是舊通家，門外來停問字車。欲把藏書倒筐庋，有煩留客具茶瓜。勞生難說心無雜，廢學空慚鬢已華。終擬相從聞道要，因依笑得比蓬麻。

三答

詩才久慕謝宣城，五接雲箋喜又驚。作吏如何耽此事？讀書緣本在前生。七條弦為鍾期奏，萬戶侯因張祜輕。莫道風塵無我輩，鍾山新有鳳凰聲。

翠微亭下野人家，幾度高賢駐小車。豈為後凋憐碩果，轉因不食愛匏瓜。兒童競捉初飛蝶，古佛偏拈已散花。倘得秋涼蘇老病，定來扶杖話桑麻。

四答

相離未隔一重城，兩月乖分夢亦驚。佳句得來勝珠玉，好官從古屬書生。才高自覺風雲闊，情重翻疑華嶽輕。連日清商吹到耳，滿天涼雨作秋聲。

敢把衰年鬥作家，戲隨佛法演三車。饞同束絜思胡餅，〈（君家作餅最佳，故思之。）〉恩感齊桓賦《木瓜》。雨引斷雲歸曲徑，風催老樹發孤花。陶潛樂事君知否？添種柴桑一畝麻。

五答

屢見珠璣落管城，紅箋飛下白雲驚。豈徒吏術堪千古，便作詩人也一生。燕寢風和鈴鼓靜，秦淮水漲畫船輕。何當手弄桓伊笛，閑坐青溪聽政聲。

我是南朝仲蔚家，年過三十早懸車。偶因見獵全忘老，敢說投瓊必報瓜？綠字喜逢青鳥使，白頭愁對紫薇花。一廛幸托神君庇，臥聽鄰姬夜績麻。〈（園中紫薇大開。）〉

六答

隨園已築受降城，露布傳來我又驚。諸葛祁山兵六出，遠公蓮社證三生。才如天馬行空慣，筆似蜻蜓點水輕。聽說輿台沾雅化，滿街嗬殿盡詩聲。

故人風義恤貧家，饋物前車接後車。〈（蒙兩賜點心。）〉月姊瓊酥團作餅，安期仙棗大如瓜。君真《白雪》高難和，我勸優曇少作花。牆上碧紗籠已滿，張顛珍重字如麻。

題實堂主人《雪灘鴻影圖》

人生所到如飛鴻，飄然而下過即空。但須留影記西東，方知某某為遊蹤。當今儒者有吾宗，觥觥束修行己恭。治經已追馯子弓，古文更學王荊公。與余道義相磨，三十餘載無異同。忽持木鐸來吳中，士林仰若泰華嵩。雪灘之旁半畝宮，先賢於茲張釣篷。石橋橫駕青天虹，枝枝楊柳搖春風。先生含笑常支筇，彈琴坐詠先王風。命丹青手描其容，寄索我句開心胸。我思韓孟本雲龍，勝地有此主人翁，何不相逐行傱々？灘上同酣酒百鍾，使我影亦常追從。可奈發禿形疲癃，心雖欲往興已慵。詩雖有盡意無窮，掩卷尚覺雲重重。

宣州道上遇孫敦夫太守作

己未正月，余寓孫牧堂翰林家，公子敦夫才七歲。別四十餘年，孫守宣州，而余遊黃海，突逢道中，奉贈二首。

五馬旌旗狹路逢，下車人忽問衰翁。為言四十四年別，可認當時七歲童。

居停那敢忘君家，春雨盈盈燭影斜。還借君家池上水，照儂初次插宮花。

題畫（有序）

庚辰二月二十八日，唁東陽公子之喪，代檢所藏書畫，得余舊贈補蘿高克明《神駿》一幅。未及十年，哭及兩世，不禁人琴之痛，為題數語，仍付童孫夢蘭收之。

記贈東陽畫，星霜未十年。今朝重過眼，兩世已黃泉。題墨痕猶濕，知音客盡捐。郎君才九歲，交付倍淒然。

將往揚州阻風宏濟寺，贈默默上人

入門修竹倚風翔，下界蘆花九點涼。海內雲煙留勝跡，中朝人物聚文章。江流萬古山僧老，潮打空城草木荒。半偈未留篷又轉，禪關回首正斜陽。

何須撒手問懸崖，仙佛原須絕代才。石幕勢吞高殿起，江帆影射畫堂開。阻風莫悵前程緩，失路方能福地來。累我一官塵幾寸，朝衫今日點蒼苔。

上方九十老支公，煉得容顏瘦鶴同。謁我但參鳩杖左，送人偏過虎溪東。誦經音韻江聲裏，入定神光水氣中。三萬六千回日落，問師親見幾回紅。

拾級攀梯不憚搖，公然耳目到雲霄。舟中夜夜東西笛，江上年年早晚潮。滿壁詩人多聚散，六朝老樹半蕭條。空桑爭道無留戀，何計揚州駐短橈。

為馬所驚補作（有序）

丙寅五月，余宰江寧，捕蝗七里洲，馬為野豕所驚，怒逸不止。余強勒之，馬竄入廢寺，門攔橫木，馬可入而馬上人必折頸以死矣，馬竟騰身而進。余私念死可也，如此慘，人必疑有隱慝焉。此念甫動，馬忽然止，若泥馬然，似有人擋之者。餘從容跨下，牽縛樹間。良久，輿從踉蹌而來。告以故，有驚喜泣下者。事隔四十載，痛定思痛，追作一首。

驚馬忽然止，宛如潮水平。眼前無性命，天上有神明。隱隱是誰救？蕭蕭向我鳴。阿誰到此際，能不憶平生！

讀《唐書》

人老氣衰則鍾情轉甚。唐明皇歸南內後，追念玉環依依不舍。作太子時起兵入宮，上官婉兒執燭親迎，以請睿宗監國表示劉幽求，劉為代請。度以常情，頗應寬宥，而帝不從，即斬旗下。其英武與晚年光景，絕不相侔，何也？

旗下三郎寶劍開，婉兒親自點燈來。奈逢龍子初飛日，了卻蛾眉首不回。

閨怨

分明共枕又齊肩，夢醒蘭衾冷半邊。急起挑燈探消息，兒夫私抱阿誰眠？

甘露

甘露聞奇禍，高天隕角星。麒麟無轡策，鷹隼有雷霆。夢為防秋隔，書因絕塞停。空山留馬跡，孤劍走龍庭。慮喪孫邛首，偏遭鄧艾刑。他時懷李牧，臨陣失甘寧。賀酒仇家飲，書詞海內聽。功高魂自壯，冤甚目難瞑。一代丹書議，千年野史亭。私情與公論，同付淚熒熒。尚有皋陶鬼，能空貫索囚。如何檀道濟，枉唱《白浮鳩》？鏖極皋蘭下，提歸讚普頭。修期馳露布，馬燧賀宸旒。半夜天星動，長城萬里休。五更聲未畢，三丈血先流。誰訟陳湯罪？空懷穀永憂。歐刀秦下相，草索漢涼州。黃雪飛炎海，紅霜淡早秋。傷心丞相議，真報郅支仇。

行役雜詠（有序）

乾隆元年，余才弱冠，赴粵西，一路賦詩甚多。六十歲編集，嫌其少作，盡行刪削。不料嘉慶元年六月，偶觀杭堇浦先生《詞科掌故》，載余詩文甚多，頗有可存者。因命阿通錄出，分入《補遺》。

男兒年二十，漸衰珠玉顏。況乃遠行役，風霜悴其間！看書未終卷，坐看白日還。所著一尺高，不供史家刪。勉旃崇事業，銀管長班斑。否亦煉玉液，金骨到仙寰。生人皆山水，且共耐清閑。

搖筆非搖槳，往往淩風雲。磨墨如磨劍，要使光采新。甘醞非吾好，苦吟情所欣。萬謀窘一字，迫如臨三軍。

南遊過楚江，西征臨越甸。當塗想分割，龍津憶征戰。或營酸棗台，或起明光殿。平畛開歌舞，危收組練。亡何歲月流，悲哉日如電。白骨埋荒煙，朱扃罷華宴。史冊尚流播，山川滅聞見。秦宮無遺瓦，漢苑少殘箭。黃雲自南飛，白日但西暝。闃寂窘遊志，衰颯窮遐眷。桑海不終朝，歎者凡幾遍。平生豪橫心，雖悟不得遣。

舟中遣懷寄諸同學

曩者氣不羈，束之恒怏怏。頗欲學史遷，遠遊恣豪宕。大江既失派，百川誰導漾？慨然投吾筆，飛劍淩逆浪。不圖舴艋登，剛逢江水漲。風曳舟如顛，雲樹同揖讓。偉哉山川勞，奸巧鬥新樣。朽木鬼魅形，野花兒女狀。怪石插天屏，砏然自辟創。披發列水陣，唐突與舟抗。拗怒怯鬼工，經營想天匠。乃藉草為茵，乃折松為杖。或將秦瓦搜，或把漢碑訪。朝愛碧鳥啼，夕驚漁曲唱。臥月如貼玉，背花勝挾纊。夜橫青山枕，曉揭白雲帳。精神交煙水，晷刻相搖蕩。魂夢入菰蘆，清氣亦來往。日月有根柢，乾坤空依傍。望遠誌多闊，曆險氣愈壯。只恨久織路，三月未入廣。喜近入巨河，吝價登小舫。已經蛟涎滑，兼之秋陽亢。屈曲柔腸骨，逼迫窮俯仰。年少不辳戚，路歧亦惆悵。豈為魯連書，射之解燕將；豈為昌黎書，投之唐宰相！悠悠世相嗤，區區天或諒。既肯將我生，自然好安放。遊子雖憔悴，故人應無恙。胡床或忘伊，南樓定憶亮。已為黃鵠遠，庶免鴬鳩謗。當歸莫相寄，遠誌苦無貺。魂飛親舍雲，目極天涯嶂。生平越鳥心，舉坐猶南向。

元日勾當公事，宿牛首叢雲樓作

作宦誰如我，新年肯看山。江城牛背外，歲月馬蹄間。客到日將晚，僧閑門未關。坐收諸景象，不放夕陽還。古塔淩南極，寒光射碧波。殿荒陰氣重，鍾老破聲多。碑碣星霜蝕，銅鈴風雨歌。茫茫煙霧裏，六代舊山河。四壁窗離地，三更月在天。風聲江欲近，佛語磬為傳。飛鳥鞋邊過，空樓樹頂懸。九州人事隔，醒醉總悠然。名山終欲別，官苦不如僧。浮世緣應了，行雲笑未能。采來新野菜，歸踏好春燈。兩眼蕭蕭冷，頭銜木是冰。

赴選長安滁州遇雪

我行滁州道，一車百夫扛。其時天雨雪，凍蠅亂打窗。一山青未了，一山白又忙。瓊瑤三萬丈，扇扇屏風張。如以玉剪刀，裁割青天方。荒荒江海霧，一色水銀光。僕夫與主人，麻衣無短長。瑟縮僵蠶影，掉擢黃泥漿。坐車如坐船，望店如望鄉。安得回馬首，還家醉千�。

（下缺）




