趼呓外编 - (清)吴趼人
　卷一
　　保　民
　　制　度
　　说　刑
　　说　法
　　教　仕
　　孚　信
　　议　院
　　游　历
　　治　河
　　略　分
　　成　见
　　交　涉
　　附录：不自歉斋漫存
　　开　矿
　　律　师
　　出　洋
　　定　例
　　国　用
　　节　用
　　征　书
　　厘　金
　　铸　银
　　自　强
　　圜　法
　　邮　政
　　公　司
　　洋　税
　　专　利
　　劝　农
　　酒　税
　卷二
　　军　政
　　将　略
　　团　练
　　水　师
　　陆　军
　　火　器
　　炮　台
　　专　权
　　观　战
　　渔　团
　　间　谍
　　储　才
　　译　书
　　考　工
　　制　造
　　购　料
　　验　货
　　包　工
　　学　生
　　用　人
　　私　造
　　报　销
　　弭　兵
　　格　致
　　历　数
　　管仲论
　　附录旧作：驳袁子才《论语解》
　　商鞅论
　　荆轲论
　　曹参论
　　刘晏论
　　异端辨







ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1，2，3，4，5

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　








趼呓外编 - (清)吴趼人








裴效维校点





《趼呓外编》序


丁酉戊戌间，闭户养疴，无所事事。时朝廷方议变法，士大夫奔走相告，顾盼动容。久已不欲出外酬应，日惟取阅报纸，藉知外事。暇则自课一篇，遣此长日，积久成帙，自署为《趼呓外编》。盖当有《内编》一帙，专辨理性之学者，然尚未成书也。未几，《外编》稿失落，遍觅不得。今冬陈君铜士过从，偶谈及此书，始知已为书肆取付石印。爰自为检校一遍，书此记之。夫以咋呓之言，出以问世，亦徒滋余之惭惶耳。

光绪辛丑嘉平月，南海吴沃尧趼人氏识于海上趼廛。





卷一


保　民


天子诏百官，各举所知，应经济科，将举六事以试士，首重内政。则有前席以问于吴沃尧者曰：“政令不明也久矣，政令之所统者众矣。今当变法之始，首重内政，当以何者为先？”吴沃尧曰：“保民哉。我中国抚有四百兆，生齿之繁，甲于寰球各国，而民穷财竭至于此极者，何也？不知所以保之也。”先圣有言：“一夫不获，时予之辜。”夫暴弃其民而能国者，未之有也。齐宣王为战国时一昏庸之主耳，孟子犹以能保民许之。今天子英明神武，夫乌有不知保民者哉？其所以坐视之而不知所以保之者，官吏耳。谨按《会典》，编保甲、防盗贼、劝耕种、垦荒地、修堤防、田禁谷禁、捕蝗伐蛟、救灾发赈、减粜借籽、蠲赋缓征、兴工代赈、安集流亡、赈贫生、赡耆民、养老育婴、矜狱囚、资遣犯，均有专条，其所以保卫斯民者至矣。而地方有司咸以具文视之，坐使名实不相副，驯至于饥馑载道，流亡相望。呜呼！斯民何罪而至于此极也。

四百兆之众，欲人人而济之，不亦难乎？曰：是在政令而已矣。古者以农立国，故孟子言井田。今泰西诸邦以商立国，中国既与互市，而不知振兴商务，遂使漏卮钜万，岁岁输诸外洋，君子已知其失保民之道矣。夫所谓振兴商务者，非谓设一商务局，举一二员董，即足以尽之也。学有以引导之，鼓舞之，颠危者扶持之，力不逮者佽助之。盖泰西之商务，半由是而兴者也。（泰西各国遇新创之商局，国家恒假以资本，宽其偿期，甚或按年月津贴之。）曾举商务局章程询于各商贾，求能举其梗概者，盖十不得一焉，则局之有济与否，商民之信从与否，从可想已。且主持局事者，又皆非熟知商务之人，是犹驱南辕于北辙也，庸有济乎？

商民之通病曰剿袭，曰争逐。盖甲举一事而有利，乙起而剿袭之；剿袭之而犹有微利，则起而争逐者，接踵而至矣。欲其不至于溃败也得乎？吾盖观于纺纱、缫丝各厂而深惧焉，不知商务员董曾一虑及否耳？

其所以剿袭、争逐之不已，而甘于溃败者，何也？曰愚也。然则欲保民者，其先开民智乎？开民智之效最捷者，莫如学堂。振商务之效最捷者，莫如工艺。设工艺学堂，其庶几乎？或曰：迩来工艺学堂之设已有所闻矣。曰：是又不然。闻之今之设工艺学堂者，为教养贫民而设也，规模隘小，器量不宏。所教者，陶人、冶人、梓人等技；其意若曰：使之足以求食也云尔。今之穷民亦多矣，使尽人而能为陶人、冶人、梓人，其果足恃以求食否耶？故工艺学堂者，当统声、光、电、化、格致、算学而赅之，庶几出奇无穷，以与泰西争胜也欤？况专利之诏既下，朝廷既有以鼓舞之，使地方有司果能仰体此意，吾卜必有聪颖之士出夫其间。是匪独商民之幸，抑亦朝廷之幸也。

且今日者，粮食腾贵，民食将匮矣。民以食为天，思所以保民者，能不于此加之意哉？则有忧时君子创为农学会，广绎外洋农务诸书行世。呜呼！吾于此而不能不叹智者千虑之或有一失也。间尝语人曰：甲午之役，创钜痛深，变法图强，此其时矣。然谓以此而足以兴农务，则犹未也。何也？盖苦于农人之不识字也。又岂独农人而已哉，山野富民，家拥百顷田而不识字者盖众矣。是农务书之出，将使士夫读之耶？士夫解农务，于农无与也；将使官若吏读之耶？官吏解农务，于农尤无与也。此吾之叹智者千虑或有一失者也。虽然，书成而农人之得其益与否，是又在乎执政者矣。窃谓宜于各乡设一宣讲农务处，每一书成，使识字者熟读而玩索之，轮日至各乡宣讲，集众农人环听。其有依所宣讲而行之有效者，酌予犒赏。是或兴农务之一端，而不负创会者之初心也。胡为至今而不见举行也？

参天之宜，因地之利，考物之性，农务不可以概论也。乡农愚鲁，纵为之宣讲，未必知所考求也。宜令聪颖子弟学习考察土性之术，代为考察宜忌而劝导诱掖之，农务庶有起色乎？





制　度


帝者立国，创为制度，以为政治之纲，为子孙之法，世世相守，莫敢或违。然而恪守者，事之常；权变者，时之势也。变法之始，动为拘迂之臣百计挠阻，辄以祖宗成法不可或违为词。呜呼！此辈侏儒，拥厚禄，秉国钧，保禄固位，因循误国，苟且迁延，植党既深，去之匪易，豪杰之士所望见而痛心者也。今天子幡然变计，独振乾纲，与天下臣民共图富强之业。维新诸臣，辄以新学进。窃以为，维新之始，当以改制度为先图。今制综天下之事者，部凡六，而军机、总署未与焉。六部者，吏、礼、户、兵、刑、工，各综一事。吏、礼两堂，以甲科翰林为之；余四部则否，盖凡是四部者，尽人而可为者也。刑部所以司刑名，为刑部者，曾读律书或尚有其人。工部诸臣，果皆工营缮、知测量者乎？户部理财赋，亦曰农部，果皆善理财、工会计、知地理、晓农桑者乎？至于兵部，则向未闻以武员任之者也。夫岂工部诸臣皆读韬略之书，挟调度之法以进者乎？予其名而不核其实。庄生有言：“名者，实之宾也。吾其为宾乎？”今之诸臣，岂皆任使之以为宾乎？或曰：今天子洞鉴及此，故特开经济科，将量材以授职。若是乎，则匪独朝廷之幸，抑亦天下臣民之幸也。

捐纳之例，于国体、吏治两有所损，徒思藉此为筹款计，枉寻直尺，抑何末也！考汉武帝元朔间，诏民买爵赎罪，终汉之世，入粟拜爵，入钱谷拜官，盖屡屡见之，此实为后世捐纳之滥觞。至桓帝延熹四年，诏卖关内侯以下官，则直以朝廷为市肆矣。明景帝景泰元年，诏军民输纳者，世袭武职。宪宗成化元年，开纳粟例，备两广军饷，而捐纳之风，遂视为故常。我朝道、咸间，曾颁停止之诏。迨洪孽为逆，军饷孔亟，司农乏术，捐例大启，减成招徕。有识之士戚然忧之。大抵以科目取士，将以求其人；以保举授职，将以观其能。才能则有以见之矣，其人之贤不肖，犹未有以鉴及，君子谓犹有憾焉。顾开捐例而至于减成招徕，是明知其不肖而致之矣。朝解腰缠，暮得授职，衣顶自雄，横行乡里，已为彼中之君子；其尤甚者，则预计捐纳之资几何，贿赂之供几何，得缺之后苞苴所入者几何，民脂民膏所进者几何，权量出入，为利几何，必斟酌妥协而后为之。呜呼！宦情如是，宦途尚可问耶？故今日吏治之大坏者，实捐例有以致之也。盖正途中非无君子也，然真有定识、定力者，世不多见。纵有一二勉为君子者，为众小人日咻之，斯君子之德有时而不终矣。可不惧欤？可不惧欤？

尤可异者，入万金之赀得为道，道之得缺最难，而人之乐于捐万金以为之者，以其差使最广也。毋论其人之为贤不肖也，毋论其人之为才不才也，一为道，则无论为厘捐，为督销，为机器，为电报，为洋务，为商务，苟挟关说以来，无所求而不得矣。谓其才力果足胜任欤？吾不敢信也；谓道以下皆无才力足胜任者欤？吾尤不敢信也。为之解者，则曰：必以此官阶，始足以督率而领袖诸务也。则吾闻之举实事、行实政者，视人之贤才而崇其官阶，未闻以其官阶既崇而强谓之为贤才也。

且今之为道者愈巧矣。先捐一县佐，营一例得列保之差（如漕运、海运之类），保得“补缺后”字样。过三年入微赀，居然为令矣。由是而牧，而丞，而守，莫不以此技致之。且阶逐渐崇，而利亦逐渐溥，所捐输之赀亦逐渐层累而上，必至于道乃止。以所蚀公家之财，仍纳诸公家，而官得以升，此则狡狯之甚者也。若是夫例保之不足恃也，胡为不及早禁除之，而必为市侩小人辟此捷径也哉？

取士，所以用之也，士而不才，勿取可也；取而勿用，曷若勿取？今之由士而仕者，按月计日扣取资格，乃得授缺，一何慎乎？岂久者智而暂者愚，久者贤而暂者不肖乎？曰：将以抑躁进也。躁进者，吾知其不肖矣；循资格所得者，皆贤者乎？呜呼！无异夫宦途中人暮气之甚也，抑无异夫宦途中人有宦海茫茫之叹也。

取而勿用，犹勿取也；用非所学，犹勿用耳。吾曾见夫用非所学之弊矣。或道，或府，或牧，或令，名列荐剡，所荐者或洋务，或算学，或西学；而被召引见后，仍以原官特用，不久得缺。弃其所长，用其所短，坐视而镌秩以去者，盖在有之矣。曷若稍变旧制，以收得人之效哉？变制维何？曰：对品予之官也。如所荐为洋务，即改为洋务几品官；所荐为商务，即改为商务几品官。去其道、府、牧、令之称而对品与之，使得专办其事而尽其所长。此一转移间，上下交获其益，岂曰小补已哉！

偃武修文，归马华山之阳，放牛桃林之野，示天下弗服。后世右文轻武，盖本于此也。乃不旋踵而三叛：以武庚叛矣，淮夷、徐戎且应之矣，卒以征讨而平之。文武之世且如是，况后世也哉！考《会典》，今制总督、提督皆一品也，而相见时则提督佥坐；巡抚、总兵皆二品也，巡抚于总督则敌体，总兵与总督则仪视司道。举一二事观之，文武之轻重已判然矣。乃为武职者，以为朝廷所轻也，于是自视亦轻；文职以武职之自轻也，盖从而轻之。乃至于一则奴养而婢，后之而不自觉其傲；一则奴事而婢，承之而不自觉其耻。参、游以下，盖比比然矣。呜呼！无事则轻视之，有事而欲其用命也得乎？自轻至于不知耻，而谓其犹有奋敌致果之心乎？凡此皆变法之时所急宜审度变通者也。

或曰：田亩之制，各省之大小不同；半斛之制，南北之钜细悬绝；秤尺等类，尤为家异而户殊：是均宜斟酌以壹之者也。吴沃尧曰：此为末治，犹可缓图也。政令者，治国之大纲，官民所遵守，定以斟酌，出以慎重，所以求有裨于公事也。中国幅员广阔，为行省者二十，而外藩牧场未与焉。凡此二十行省，分寄于督若抚，所藉以为朝廷宣政令治地方者也。吾见夫今之省各异政，人各异令者，盖比比然矣。省各异政，或缘南北异，宜民俗异，尚犹可说也；人各异令，斯民无所措手足矣。恒见一官来，谓：若者有利，事当举；若者有弊，事当革。经营数年，迁擢以去。又一官来，谓：前官之举措未善也，尽举而更张之。数年之中，号令不同，禁革一变。夫若是者，岂为国策治安与民共忧戚者哉？徒逞一己之私耳。吾于是深有念于议院矣。（曩曾作一《制度制》，兼论及此，今仍演其意存之。）





说　刑


孔子曰：“道之以政，齐之以刑，民免而无耻。”故刑者，圣王不得已而用之，所以补教化之穷者也。三代之治天下也以道，后世之治天下也以法。至以法治天下，则刑愈密，而罹刑者愈众。其故何也？此无他，教化不逮而已矣。考《会典》，京师五城，顺天府，大兴、宛平二县，暨直省府、州、县、乡、堡及番塞、土司，均择适中地为乡约所，按期集所部民，宣讲世祖章皇帝《钦定六谕》、圣祖仁皇帝《圣谕十六条》、世宗宪皇帝《圣谕广训》，择律文内民俗易犯者，咸宣示之。又京师暨各省、府、州、县俱设义学，每年将师生姓名册报学政。是风教、学校，久有专条，我朝教化斯民之道至周且备也。自有司以具文视之，名存而实亡。无异夫岁刑人于市，而就刑者犹络绎以来也。父兄之于子弟也，教之不从而后扑之，扑之斯从所教矣；不教而扑，彼为子弟者，且不解所以致扑之由也。吾不禁为引颈就刑者疾声呼冤。

狱吏之尊，如天毒，如蛇蝎，猛如豺虎。有司非尽聋瞆者也，非生而为官，微时无所习闻也；非帝力不足以禁遏之，惩创之也。坐视之，使鱼肉斯民而不顾，无异夫其以威福自雄，而目无法纪也。独是斯民何罪，官刑之后，复被此惨毒私刑耶？

有寓教于刑者，枷杖是也。吾见夫南面者矣，提一犯至，酷刑锻炼以取供。供成，本徒流以上罪也，乃惮申详之繁且费，即以枷杖结之。夫酷刑锻炼，非所应受之刑也，而滥加之；罪本不止于枷杖也，而迁就之：何轻重倒置之甚哉！

寓教于刑，莫善于文面之法。拟有犯处决以下罪者，均改从文面。初犯者即以所犯事刺字于其臂，如窃曰“窃犯”、奸曰“奸犯”类。再犯，加刺其名，仍于臂。刺于臂者，将启其羞恶之心，使之改过也。至于三犯，是终不知改矣，乃刺其姓名、犯由于额，俾众人咸得而见之，将终其身，无有敢与交接者。盖与匪类交接，莫不引以为耻也。由是，此人终其身，不得耻于人类矣。由是而无知愚民咸知所警矣。（此意曾演为论说，登诸《沪报》，今节存之。）





说　法


法无古今，弊生则宜改；法无中西，善在则可师。垂拱而治，施于今日不行也；七旬格苗，施于今日不行也。尧舜之治天下，至矣，而其法不能施于今日者，时势之异宜也。泥古者且争曰：“唐虞之盛，百世仅有也。”广封诸侯，夹辅王室，施于今日不行也；田籍不税，关赋不征，施于今日不行也。文武之道隆矣，而不能施于今日者，古今异治也。泥古者又曰：“文武之道，百世之师也。”然而欲施于今日而终于不行也，彼龂龂以争者，何哉？

泰西人丁有捐，艺业有税，施于中国，必谓为苛也；细人细事，查察烦琐，行之中国，必谓为亵也。而轻薄之辈，又必嚣嚣以争，谓：“西法之尽善，而无所不可行也。”

泥古者如此，轻浮者如彼，各执一说，纷然成聚讼之势，抑何所见之偏也！然则，欲复古法而古法不可复，欲从西法而西法不可从，今日之为治竟无法乎？是又不然。中国之法本夫道，西国之法本夫术。以道驭术，道有时而穷；以术济道，术为我所用矣。请参言道术。

今夫恃以立国者，曰政治，曰人才。泰西政令，出自议院。议院者，聚国人而议之，暗合夫“询谋佥同”之义。询谋佥同，尧舜之治也，本中国之古法也。而必建院聚众为之，议员必由国人公举，斯近夫术矣。我朝未尝无此制也，国有大事，下六部九卿、翰詹科道会议，是犹泰西之上议院也。合百辟卿士而议一事，在朝廷出之，本至公也；而以天下人观之，犹不免以为私，则无下议院之设故也。故泰西之有下议院，泰西之术也。以彼之术，济我之道，而政令合夫众心，收群策群力之效矣。

学堂遍国中，暗合夫“党庠州序国学”之义。庠序学校，三代之古法也，而为父母者纵其子女不入学，律有专条，斯近夫术矣。我朝未尝无学校也，《会典》各直、省、府、州、县、乡、镇设有义塾，皆学校也。愚民无知，就学者寡，日久遂成为具文，此重道而不讲术之故也。以彼之术，济我之道，民皆就学而人才辈出矣。又设为庠序学校以教之，申之以孝弟之义，入以事其父兄，出以事其长上，三代之治所以独隆也。而其所以教之者，道也。

汉、晋以来，其道日替，莠民日众，三代之治乃不可复，其故何也？不变所当变，变所不当变，有以致之也。君子鉴于此，而叹变法之初，斟酌损益，不可以不慎也。三代之治民也，五亩宅，百亩田，国无游民；设为庠序学校，教以孝弟忠信，驱而之善也。井田之废，作俑于战国，而大坏于暴秦；继之者利其所为而不肯复，穷民日众，此救死不赡之时也。而教民之法滥，思复三代之制，不知教民以食力之术，此所以道日替而民日莠也。其心曰：使我民而皆知孝弟忠信，而吾国必治，不难臻三代之隆也。夫亦读《孟子》之言乎？“无恒产而有恒心者，惟士为能；若民则无恒产，因无恒心。”后世所为，不予以恒产，而责以恒心也，能乎？不能。借曰能矣，举天下之孝子、悌弟、忠臣、信士，相率而饿殍于道路，于天下事在所损乎？在所益乎？此道有时而穷者也，道穷，斯不能不济之以术矣。

泰西之学校，以文字、算学为权舆，推之而天文、地理、声光、电化、格致、工艺，莫不教之。教以食力也，术也，非道也，而游民遂寡矣。今之为学校者，使能以孝弟、忠信为经，文字、算学为纬，而以泰西各学为机杼，斯民心日正，民智日开，以道驭术、以术济道之明效大验，可立而待也。

夫民教之读书也，道也，曰：将以致其用也。朝廷以经史、学术治天下，非读书无以讲经史、学术也。然而天下士寡而民众，仕寡而士众，则不能不讲术矣。天下之民智寡而愚众，尤不能不讲术矣。政令施于上，百姓蒙于下，政令之关系大矣。泰西之人，学成而仕，犹学古入官之遗意也；中国读书成而后仕，亦学古入官之遗法也。然泰西之入仕者，学仕之所学，一入仕则不必学矣；中国之入仕者，学士之所学，既入仕犹学也：分发于外者，曰试用；分发于部者，曰学习。信其能仕，而用之可也；未信其能仕，而姑发往试用，何哉？且发往学习者，是明知其未能仕也。读书之时不令之学仕，及既入仕而后使之学焉，胡为乎徒糜此数年之俸也？若曰是既信其能仕，而姑设此例，所以慎重名器也，是虚文也。呜呼！天下之虚文岂少哉，此特其一端耳！





教　仕


讲学家起，而君子、小人之界严；君子、小人之界严，而君子众；君子众而小人宜寡矣。而君子众，小人尤众者，何也？中才之士，力不足以为君子，而甘沦于小人也。我之为是说也，闻者恒疑焉，曰：夫如是，岂前夫讲学之世，君子寡小人亦寡乎？则界夫君子、小人之间者为如何人也？曰：是皆自爱之士也。孔孟之教人也，与人为善；后世儒者之教人也，动言不足与为善。夫非善不能与人同也，讲学者起，动以高深测圣人，以心得自期许，更各为崖岸，各立门户，互相标榜，亦互相攻击。其教人也，曰：置身千仞，立名千古。建言立论，恒令学者望而生畏。又以其自励者励人，自绳者绳人，偶有陨越，即斥为不足与入圣道，不足与入圣道者即谓之小人。人以为见斥于君子，即不克与入圣道，而置身千仞、立名千古之念消，于是甘沦于小人。而乡党自爱之士少，千百年来隐受其流毒而不觉也。至于今日而小人充塞天地，欲求一自爱之士而不可得。吁！患深哉。故今之为仕者，位高禄重之辈尚多兢兢自守，以自保其禄位。下焉者，几不知世有声名之说，所惓惓于心者，身家耳，殃民误国，视为固然。一旦事发，镌职以去，侈然不以为怪，且犹自诩曰：“吾囊已裕，无事为官矣。”如是而欲讲求吏治也，得乎？故吾谓今内政之要，莫急于教仕。大抵人生禀赋，上智少而中材多。故教之者不可期以上智，而当勉以中材。厚禄以羁之，优赏以劝之，严刑以怵之，如是则中材之士皆得就我范围矣。

何谓厚禄以羁之？厚其养廉，使之仰足以事，俯足以畜，而心不外驰也。何谓优赏以劝之？有勉为循良，终其任无过者，于迁擢外，更得请于朝，旌其门以荣之也。何谓严刑以怵之？有得罪者，衡其轻重，或褫其职，宣布其罪于天下，亦弗复用；或籍其财产为地方善举，仍文其罪于面，使不得复齿于人类也。夫拚丧声名去位而仍得保其富者，人或为之；至声名丧则身家所不保，且不得齿于人类，而谓犹有试为之者，吾不信也。

是非独可以教仕也，举凡办公之人，均得以此教之，盖其明效大验，吾于泰西见之矣。泰西用人，必优其工值，务敷其薪水之资，而人皆以得罪失业为耻。所谓杂霸之术足以济王道之穷者，此类是也。





孚　信


我尝闻今之论安言计者矣，洋务家之言曰“铁轨为大地之血脉”；农务家之言曰“水利为大地之血脉”；商务家之言曰“财帑为大地之血脉”。呜呼！何治末者之言之多也！吾得一言以赅之，曰：大信为古今中外之血脉。人有血脉不通而能生者乎？无有也。国有大信不孚而能治者乎？无有也。泰西诸邦之为治也必以信，信有时而可以不必践者，亦必坚持以践之，此西国之所以为治也。是犹杂霸家移竿受赏之法也。中国之无信也久矣，彼以诈求，此以诈应，此蒙敝之所由来也。西人素以信称，其与中国交涉独以诈者，何也？人必自侮，而后人侮之也。其始也，虞我之诈，乃预为诈以防之；及其继也，知我之可以诈欺，故径行其诈而无疑也。最可哀者，上以信治天下，下以信酬国家，而居间者上下其手以施其诈，而大信以泯。吾于何见之？吾于息借商款见之。甲午之役，国家不得已而作此举，事后外间传言有不还之说，为税务司力持而止。诚如是，是西人转以大信布中邦也。即此传言为不尽不实，所以致之者，必有由来矣，可不惧欤？

孔子有言：“敬事而信。”大哉言乎！其为天下万世治国之经，终有天地之世而不可易者乎！然而吾曾见夫今之为治者矣，非孔教之言不道，非孔教之行不行，而拘挛执腐，不知变化而神其用，坐致因循误事而不自省，遂使道德齐礼之天下，一变而为欺诈蒙蔽之天下。此盖读书而不知化者之为患也。

今之发一号，施一令，非不曰开诚布公也。然而所谓开诚布公者，一纸具文榜于孔道已，则毅然曰：“此吾之大公也矣。”夫亦知上情之未下达，下情之未上达否耶？盖尊官之尊，民每望而生畏。为之吏胥者，又隔膜于其间，上之欲布，下之欲伸，皆为所播弄，遂成一上下隔绝之世界。吁！可哀也已。今欲变法，与民更始，非布大信于天下不可。然而今之民智未开，民疑未释，又非一纸具文即足以尽之者也。欲尽穷僻皆知我之大信，是非宣讲不可。夫宣讲即古者木铎之遗意，举凡利弊之必尽，赏罚之必行，诚信以持之，宣讲以明之，民间疾苦即由宣讲者采而达诸官，联上下一心之治，以佐圣朝万世无疆之基，其在斯乎？其在斯乎？





议　院


联万众为一心，合上下于一体者，莫议院若矣。议院可以收群策群力之功，取众志成城之益，其有裨于国也实甚。而议者曰：“议院建则权分于众，非所以重国体，非所以尊君权也。”不知权专于上，而国体尊，可以治愚民，不可以治智民；权分于下，而国脉固，可以收集思广益之效，宜民智而不宜民愚。中西政治显然歧判者，此为最。然则相形见绌之由，从可想矣。

今当变法之始，朝士大夫竞言时务，而不一筹及此者，何也？或曰：“风气未开，文学未盛，民智未成，遽议及此，转恐藉以取乱。”是又言之过甚。盖建院非难，举员为难。有院而无员，与无院同；举员不得其人，与无员同。是今日而开议院，徒长嚣叫之风，于国是无所裨益，故缓以筹之也云尔。不知议院之设，莫急于今日。凡风气之未开，民智之未成，及大公之未布，民隐之未通，皆无议院以通达之故也。今宜略仿其制，各州县皆于适中地建院一所。无事时集士庶，先行宣讲圣谕，以励风俗，以正人心；次宣讲农田、水利、技艺、经商之术，以导民智，以开风气。有事则选举公正练达绅耆，与有司会议举行。

夫非谓此即足以尽开风气、成民智之事也。今虽有诏开中小学堂，而一时仓猝未能骤成。即成矣，而来学者皆幼童，俟其学成见效，当期以十年。与收大效十年之后，曷若先收小效于目前哉？更非谓此即足以尽议院之制也。以一县之人，议一县之事，见闻所易及，声息所易通，而所议者无非闾里之利弊，地方大事无与焉。使天下州县之利弊随时得以兴革，贪墨小吏无所施其伎俩，内政之道，思过半矣。此草创议院之说也，至于大备规模，襄理国政，固当俟之议员有人之后。





游　历


仕宦而回避本省，其例肇于明代，国朝因之。其于国计、吏治及仕进之人，三者均无所益。时贤已先我言之，且创为《免回避议》（见吴县冯氏《校邠庐抗议》），言之甚详，可勿赘矣。然而必回避与不必回避，其见似皆邻于偏执，莫若并此成见除之。仕于隔省者，不必谓之回避；仕于本省者，不必谓之免回避，而别筹一因地任人之法，庶于吏治、民生有所裨益乎？

何谓因地择人？曰：使之游历于未仕之先也。风气大开，朝廷变法，遴员出洋游历者有之矣。夫游历即古人采风问俗之遗意。通商而后，开中国溯古以来之创局，往来聘问，宾而不臣。外洋各国工艺较中华为精，政令较中华为密，人情好尚多与中华两歧。欲图富强，不能不广求见闻；欲睦邻交，不得不博考风俗：此出洋游历之本意也。至于中国之各省、府、州、县，则从无越境采风者。若曰此我固有之土地，风俗我固知之，无事采问也云尔。是说也，使各省、府、州、县皆自划界而治，不相过问，不相交接，斯可矣。而今之所以治地方者，人无定宦，宦无定地，每至一地，于民情风土如隔膜；其为官也，又深居寡出，出则仪从、卤簿拥之：民间疾苦，何由得悉？居数年略有见闻，又去而之他。如是而谓民事可治耶？

欲治民事，当知民隐。求能周知民隐，则游历其庶几乎？游历当以学生为之，于各省会学堂选学生二三人为一班，给予文凭，使之游历本省各府、州、县，举凡地方利弊、民风美恶、民情勤惰、地方物产、土性宜忌、民户贫富、沟洫水利、山川形势，皆笔之于书，其与兴革之宜有所见及者，得附存焉。其舟车纸笔之费，定由所过各县月给若干，游历者每至一县，入境出境之日，报之县官，按数算给。其于会垣启行之时，东西各从所之，不得共路。及游毕，视其归之缓速，著撰之详略，择优者酌予奖赏，而都送之京师大学堂。复由大学堂派至他省游历，例亦如之。凡游历者之著撰，亦都送之京师，由大学堂察阅，择所言之符合最多者选出之，汇刻为书。省、府、州、县厘晰详明，分送于各地方有司，责令详察兴革。夫然后民隐可通，民事可治，利皆兴，弊皆革，不求富强而富强，实基于此矣。

夫非谓即此一游历足以尽之也，或三年或五年复一行，著为例。再以新旧之书复加校订，以新书较旧书，则地方之治为如何，燎于观火，是又可暗寓考绩也。或又有以经费为辞者，不知在中国游历非出洋比，月给舟车纸笔之费，虽未可预定，试以月给三十两衡之，天下州县凡一千有奇，使每月县必有游历一人来，来必一月而后去，岁费不过三十余万耳。以三十余万与所获游历之益较，孰者为轻重，请试权之，况所费未必及此耶。

游历而必以学生者，取其所过之境，无应酬供亿之繁，易求实事也；未经养尊处优，与百姓易于亲近也。倘委员为之，非独于事无实济，恐徒多骚扰耳。





治　河


国家岁言治河，而岁闻河患者，何也？曰鲧为之也。曷言夫鲧？曰：今之河员、弁兵皆鲧也，有一鲧已足为河患，而况于无数之鲧。鲧之庸已足为河患，而况尤毒于鲧者哉！举群鲧而尽殛之，河患斯平矣。然则位隆如河督，尚犹鲧乎？曰：河督或不鲧，而无术以驭鲧；群鲧乃迎导之，要挟之，欺罔之，使之自成为鲧而不觉，而群鲧益恣其毒矣。曷言夫其为鲧也？河员无民情词讼之可理，无地丁钱粮之可征，区区养廉，不足以供其豪迈，非兴河工，无以恣其中饱。故遇有治河工程，修筑务极草率，物料务极窳朽。盖一则虞其不再决，一则藉以恣侵蚀也。甚或河本无恙，乃使人挖掘之，摧毁之，使得以小事重报，又可得钜金入橐。民生物产所不顾，国家所最慎重者，乃儿戏视之。呜呼！朝廷、百姓何不足于若辈而恣此狠毒哉！则谓之鲧也，宜矣。

时贤之议治河亦众矣。有议于口外凿湖设闸，以司蓄泄者；有谓改河身为堤，而别筑一堤于旁，然后注河于田，以田为河者；有议导使改道者。权衡轻重，为长治久安之计，改道其庶几乎？钱塘张尚书抚山东时，有荷兰国人某，挟算术游齐鲁间，测量河道，谓需逢弯取直，濒河村庄悉数迁去。仅迁去濒河村舍，似仍改河为堤之法。愚谓等是迁动居民，犹莫若改道之为愈也。改道之说，时贤既言之矣，其言曰：使善测算者就鲁、豫间择地势最低之处辟为分河，以杀水势。吾谓犹不若径由改道，导之入海之为愈也。使此意果行，则媲神禹九年之功，于斯为盛。虽筹费艰巨，而黄河自兹永庆安澜，可举群鲧而尽弃之。所节之廉俸、饷项、修费，为日正长，何虑夫无所取偿也？而议者又谓：河流一去不复，中间不稍停留，则上流时有涸患。此则口外凿湖之说，可附以行也。而独于移民一事，徒以其骚扰而不行，而不知所以筹之，此又因噎废食者之见也。新疆沃野千里，菽麦咸宜，刈获较江南为尤早。而自改设行省之后，坐弃肥壤而不知垦，地广人稀，久为俄人所觊觎。既欲移民以改河道，何不即移之新疆？择地既定，由各地有司传集绅耆，剀切面谕，告以改河道为民图长治久安之计，实新疆为开垦足食之谋。有愿往者，官给文为凭，至新后凭文于所失地倍给以酬之，兼定免赋若干年。力不能往者，官给路费，按站前往，经过地方，有司妥为保护，绝无浮费。不假胥吏、地甲之转输，不凭一纸条告之具文，开诚布公以结之，免赋倍酬以诱之，吾知奔走而往者，必将争先恐后也，而谓事犹不举者乎？河清之盛，当于圣朝睹之矣。





略　分


礼制，政事之表也；威仪，礼制之表也。里为体，表为用，而政事举，国体尊。立法之始，表里并重而不偏废也。今时则迹近偏废矣，且官愈卑而废愈甚，废愈甚而上下之情愈隔。请得言之。皇上临轩治事，召见臣工，威仪肃穆，而诏对皆政事也，并举而未偏废也。上官之接见僚属，威仪亦务极整齐，而问答之顷，议论少，唯诺多，已成偏废矣。临民之官，高坐堂皇，则威仪更极尊严，匍匐堂下者，望而生畏。听讼则以锻炼为能，催科则以敲比为事，诈伪所不察，疾苦所不知，则所谓政事者安在？是则偏废之甚也。推其所以然者，则曰：分定故也。甚矣！分之足以隔阂庶务也。

请言略分。分之所在，习焉不察，久之遂视为固常。上之临下，务极自尊，致使在下者各以越分为戒，虽有所欲言而不得罄。卒之上下蒙蔽之病，讥及远人，顾我仍安之而不变。非所以联上下一心，奋图振作之道也。皇上君临天下，分不可略也。然日趋于朝，以备召见顾问者，亲臣、大臣耳。盍勿于万畿之暇，偶一召见部曹以下诸臣？不必著为例，不必不著为例，圣意所到则召之。则诸臣皆有所警惕，必以召问不能奏对为惧，于公事必有所补益。督抚之接见僚属，旅而进者，亦旅而退，恒有凡再见、三见而不得达一辞者，是又何必多此一见也耶？近则司道之待僚属，亦染此风矣。甚或府之于县，亦若是矣。尊卑之分严，斯上下之情隔，积弊之渐，有由来矣。

然则如之何也以革之？惟略分可以革之。查西人之治事，日有定时，届时莅公事房，凡白事者，尽人皆可入见，白所事，言尽而退，无迎送之文，无烟茶之具。今之士夫言变法者多矣，而独不及此，盖恐妨尊卑之分也。不知于尊卑之分无所损，而于上下之情转得通。实事求是，此为之基，言变法者盍念诸？





成　见


积二百余年而不觉破耗元神，而不觉于军政、吏治毫无裨益者，其惟分别汉、满之成见乎？定鼎之时，人心初附，故外省则设驻防以守之，京师则官置一满缺，意若有以监察之也。今则食毛践土二百余年，谁非皇朝臣子，尚何防守监察为哉？二者相衡，则驻防尤为无谓。岁耗饷项巨万金，曾不得若辈丝毫之用，是虚糜也。生即养之，使之不耕而食，不织而衣，是导之使惰也；禁之不使就别业，绝其生计也。国家万年有道之基，正未有艾，而此辈之生齿亦日繁；国家岁入有常，而此项之支销无限。徒藉以博歧视汉人之名，于民生国计在所损乎？在所益乎？京师各官之满缺，何莫不然。徒费禄饷，而于事一无所补，历二百余年而不改，谋国者不闻有以筹及之，此吾之所不解者也。曷若除其制，仿屯田法，各授以田，免其军籍，弛其防禁，俾得自食其力；兼有满汉缺，各官均裁去其一，不论为满人，为汉人，量才授官，惟求称职。今传言将有变官制之举，盍不于此先筹之，以成圣天子天下一家之盛治？夫如是，则成见既除，民心愈固，自强之渐，此实寓焉。若曰借以节饷禄之费，是仍治末之言也。





交　涉


处今日而言交涉，已言无可言矣。天下事，曰情曰理，二者而已。始而言情，情不可通，乃舍情言理。事无巨细，此盖尽之矣。今之强邻之逼我也，乃兼舍情、理而不言，所恃以言者，曰势。吾观于此，而既愤且忧，尤引以为深耻焉。欲抒吾愤，解吾忧，洗吾耻，则必有道也。道安在？自强是已。苟不自强，终不可以言交涉。中国自通商以来，交涉之事莫不借助于人。如与日本行成，借助于俄；近为俄、德、法所逼，又欲借助于英是也。夫借助于人者，一时权宜之计耳，岂足以垂久远者哉？故曰：欲言交涉，当先自强。

尝窃计夫自办交涉以来，由初迄终，曾未见有持平之举也。其始以为可拒而退也，坚持以拒之；及知其不可拒，又未悉其性情，徇情以曲从之。遂为彼俗所轻，卒以威挟我，以势逼我，而不得不俯从之。盖由初迄今，未尝以理一相往还也。其始主拒之之谋者，国人莫不曰此攘夷狄之能臣也；继而徇情曲从之辈起，朝士大夫莫不曰怀柔远人以安社稷，此老成谋国者也。而今何若矣？攘夷狄者往矣，怀柔远人者处今日之境，其亦疚心否乎？虽然，羊则亡矣，补牢之计谓犹可缓乎？今之议交涉者，莫不曰舟车之碰撞、华洋之贸易欠负及斗殴命案办理不善，判断不公，动为他人挟制也。各省教案，动赔巨款也。洋人之擅入内地，恣其奔突，不问俗禁，而地方有司转为保护之责也。嘻！其也知夫致此之由乎？盖一误再误，已不自今日始矣。换约之始，苟且模棱以迁就之，不知自为后日地步。迨交涉之案一出，惧开边衅，不敢力争，宁鱼肉吾民以媚之，搜刮帑项以供之。威挟势逼之来，智者不俟今日始知之矣。

尝谓交涉之误，最痛心者，莫若保护教堂一节。耶稣、天主，彼俗之教也，彼而强欲传之中国，听之可也，必强我以保护之责，何哉？既强我以保护矣，则受我之约束可也，又必恣其横戾，不问曲直，教士辄显背条约，强取以去，抑又何也？于是弱者怒以目，强者怒以力，而教案起。盖自兹而黠者遁而之教籍者众矣。呜呼！是奚啻驱吾民以畀之也，又何如举四百兆之人而尽畀之之为愈也。且教士之与我官长抗衡也久矣，教士之言，有司不敢不从也，是教士而有有司之权也。使教民之尤黠者入赀得官，到省候补，教士为请于上官曰：某缺肥，某差优，其为我畀之。上官将不从乎？则争论又自兹起；将从之乎？是不啻以黜陟之权予之矣。纵言及此，恐惧有加焉。故曰：弱之患在国，贫之患在民，既贫且弱，国与民交受其患矣。然尤患之小者也，终为我国之大患者，其教堂乎？可不思有以遏阻之乎？遏阻之术乌在？曰：谢保护之术也。借曰必保护则教士必归我约束也，降而次之，并约束而不允，则教民有罪，有司治之，教士不得过问也。如曰教士有保护教民之条，则应之曰：保护云者，所以保其无妄之灾，非窝藏包庇之谓，亦非无理取闹之谓也。此犹或可稍杀其焰，而渐遏其萌也。犹忆光绪初年，乌程徐赓陛知粤东陆丰，逊事于民教之案，皆照例办结，教士之有干预者，必斥驳之。曾几何时，而事变若此，凌侮之来，谁实致之也？噫！





附录：不自歉斋漫存


某之愚，以为中外交涉事件，系指华民与洋人涉讼而言。是以事涉华洋，有派洋员观审、会审之例。至民教案件，乃系中国之民与中国之民互讼，向由中国官员审断，教士并有不得干预一款。所谓教士不得干预者，原为民教并属中国子民，就令州县审断不公，自可控，由上司衙门平反。人虽习乎外教，民则仍属中华，初与外国之人无涉也。既与外国之人无涉，则教士嘱托，领事函求，均系违章干预，似应据理驳正，以崇国体，而杜衅端。是以某于民教之案，仍归民间词讼，一律造册，未敢区分。（右节录禀稿）

来函诵悉，庄连喜之案，论之详矣。庄月明一日不获，则庄连喜是否正凶不能自辩。地方官决不能以原告指控，正凶之人遽自省释。本县莅任几二年矣，服官十三年矣，何案可以贿通，何事可以请讫，教士岂无所闻？所称绅士谓“费金可释”，绅士是何姓名？果有其人，自当拿究，以绝招摇；倘无其事，本县乃中国丈夫，岂以一二浮言动吾念虑，贵教士又何必以说词来相尝试？本县受国之恩，承乏斯土，惟本清忠以对君上，申信义以抚士民。国体所关，王法所在，虽刀锯在颈而不惊，罢斥在即而不顾，遑恤其他。高明谅之。（右复教士苏恒礼）

右乌程徐赓陛稿也。信件甚多，无非斥驳教士不得干预地方公事者。想当日办理此等案时，亦颇多周折，惟在任事者坚忍持之耳。考诸条约，既有教士不得干预地方公事之条，复有准教士保护教民之说，隐相矛盾，则教案之难办，其罪固得尽委诸今日之有司也？

教案之起，教士愿之乎？不愿也。然则教案之起，谁实使之？亦教士使之也。夫不问皂白，袒护教民，则凡不在教籍者，无不怨之矣。以教堂而为怨府，欲其不致祸也，得乎？教士，域外之异端，其昏愦不知也谅哉，而与之交接者，何竟无以启之也？斯不足为交涉诸公讳者也。立约之始，既曰教士不得干预地方公事，而又有教堂保护教民之条，遂使教士得以藉口。不知保护与袒庇，显判为两事。今之教士以保护之名，行袒庇之实，徒为无赖莠民增一护符。无赖莠民，均我中国王章所不容者，教士乃都招致之，恐亦非传教之初心也。夫教无分中西，大抵皆以劝导为主；是为教士者，挟劝善之具以来，得庇恶之名以去，恐尤非西国政府之初心也。教案之起屡矣，当事者盍本此意引伸言之，以劝导教士，以布告彼国政府，或可挽回万一乎？

更进诘之曰：教案之起，地方有司愿之乎？不愿也。然则教案之起，谁实使之？亦地方有司使之也。不作吏则亦已矣，一行作吏，则古之所谓赤子者，今之所谓鱼肉也。幸一讼兴，牵涉者几何人，羁缧者几何日，威可施，法可枉，手可上下，民之身家、民之性命不足计也。同是案，同是罪，在教籍则任人强取以去，莫敢如何也。于是民相与语曰：“此可为护。”咸奔就焉。呜呼！为渊驱鱼者，獭也；为丛驱雀者，鹯也；为教士驱民者，不肖有司也。胡为乎至今而不杀也？

夫交涉者，两国政府交相往还之大政也。至若商民构讼，已属事之小者。乃至教民之案，亦引为交涉，遂使教案愈繁，而为祸愈厉，办理者愈难措手，此则养痈者之罪也。





开　矿


天下有识之士，莫不知开矿为今之大利源也。明代矿政，以竖官为之，所以骚扰民间者，无所不至。本朝有鉴于此，故悬为厉禁。通商之后，习闻外事，而后知固为利国利民之事，徒以办理不善，政滋扰累耳。然而偶议及此，犹多挠阻者，何也？尝窃计之，有二故焉：一曰风水之惑太深也；一曰集股之信已溃也。请分言之。

三代以上，无风水之说也。或曰：“《书》云：‘惟太保先，周公相宅，至于洛邑。’《周礼·天官》：‘维王建国，辨方正位。’非风水之说耶？”不知周公之“相宅”乃慎于建都，所相者以控制形势。言《周礼》“辨方正位”者，建国之始，辨正疆界之谓也。至于《孝经》“卜其宅兆而安厝之”，则为孝子慎终之意。盖古者大事则卜，葬亲为事之大者，故卜也，初非近世谬悠荒诞之说也。此谬悠荒诞之说，殆起于晋郭璞《锦囊经》，恐其言之不足以动当世，又假托一青乌子《葬经》以实之。盖自是而《海角经》《拨沙经》等书叠出于唐、宋之间，而其说大行，信奉者日众。于是著书者故托失名以为秘传，相地者故为诡异以炫其术，驯至于谬悠荒诞之说充塞天地，流毒至于今日，胶执牢固，竟有白刃可蹈，此说不可破之势。吁！患深哉。

盖尝默计之：佛、老二氏之说，未尝不充塞天地也，然信者半，辟者亦半，信奉者不如是之众也。汉、宋诸贤注疏经义亦附圣教，以充塞天地也，然尊宋抑汉者有之，崇汉议宋者有之，信奉者亦不若是之众也。以诸贤之经学，佛、老之邪说，卒不得敌此谬悠荒诞之说者，以其能祸福人若确凿焉而有据也。祸福之说可以惑愚民，而不足以欺智士；可以罔小人，不足以蔽君子。天下君子寡而小人众，智士寡而愚民众，宜乎信从者之日多也。

今不欲开矿则已，如欲开矿，非毁尽此谬悠荒诞之书不可，非禁绝此谬悠荒诞之言不可。宜下令：凡有风水之书，限日输诸官，当众焚毁，嗣后如查有私刻及私藏不缴者，科以重刑；有再谈此谬悠荒诞之言者，罪如之。令出惟行，定以重律。若谓此为苛刻，则不过使民间少一蛊惑之言耳，禁一无所可否之事耳，初非强人所难之事，不得谓为苛也。若谓此为琐事，则此令一行，民俗丕变，举数千年之积惑而破之，快事也。民俗既变，邪说不得行，举数千年秘而未发之宝，随地皆可采取，大事也，琐云乎哉？抑尤有可不辩而破者。

郭璞为堪舆家之祖，其术至精。《晋书·郭璞传》：晋明帝能占冢宅，“璞尝为人葬，帝微服往观之，因问主人：‘何以葬龙角？法当灭族。’主人曰：‘郭璞云此葬龙耳，不出三年，当致天子也。’帝曰：‘出天子耶？’曰：‘能致天子问耳。’”审是则君臣交精此术。异夫其自为谋者，当为子孙计久远，都畿陵寝，莫不尽善矣，而何以太宁在位，仅及三年？且终晋之世，纷崩离析，国祚转促也？夫亦可知其为谬悠荒诞矣。吾非好标奇异，故为此矫枉之辩，伤世人之沉迷者，多坐视此固有之利权而不取，恐将不免尽为外人豪夺矣。俟外人豪夺之时，更以此谬悠荒诞之说以争，则欲争此植福之基者，而适成为媒祸之阶。杞忧及此，故不觉其言之冗赘也。

事非独立所能举，必求济于众人。而集股之法出西人，谓之公司。中国之奸商、滑吏偶窃得此名，于是谬指一地、一山，谓为某矿，于通都大邑广行集股。商民狃于招商、电报之已见成效也，群乐附焉。原彼招股者之初心，未尝不冀其成也。及其既也，专于应酬，耽于淫逸，加以乐附者众，适养骄奢。于是出则俊仆，入则美妾，集股一事，竟若习而忘之。卒至于亏累不救，一败涂地而后已。十余年前如此者，盖屡见之矣。近年以来，商民鉴于前辙，即有殷实官、商认真集股者，皆裹足矣。夫如是，安望集股之有成效？安望矿务之可振兴？居今日而必欲维持之，以濬利源，其惟有特旨招商，以鼓舞之乎？诚能明降谕旨，准殷实商家延聘矿师，查勘矿苗；确有把握者，准其呈明地方有司，请旨特准招商，永远专利。地方官为之保护，而不挠阻其利权；国家亦只收其税款红利。然又须严定章程，其有侵吞股本，捏报亏折者，予以应得之罪。如是而商民之气庶几可作，矿务之兴庶几可望乎？





律　师


西人构讼，毋分原被，例得延律师到案伸辩，商民便之。即我国士庶亦多称之者。无他，公允故耳。考之西国律师，即中国之刑幕。惟刑幕则私之于有司，律师则公之于众庶，事似出于两歧。究其所学，则一致也。私之于官，固莫若公之于民。使官得恃以平反，民得藉以伸雪之，为大公之措置也。况交涉之案屡起，所延律师无非西人，乌能保其不隐为袒护？是华人又急宜学为之者也。谓宜选子弟之曾读律书者，咨遣出洋学之。学成以归，给以文凭，准从西例，俾行其道，公之于民间。交涉案起，则我国自有明律之人，以佐有司之不逮，办理庶易措手。且民间讼事，亦可听人延聘，代为伸诉辩白。

或曰：“中国讼棍，悬为厉禁，一旦变之，则此辈更无忌惮。”不知向例所禁者唆讼之人，此则为清讼之法，固有相殊绝也。且必有以试其学诣，予以凭照，始得为之。是为在官之人，人人皆得延聘。唆讼者流，转无以施其伎俩。彼为律师者，隐足以制有司之威福，而覆盆之冤以少；明足以伸民隐之未达，而刑律得布为大公。是又非独交涉之获益已也。





出　洋


今之谈游历者众矣，而言者谆谆，听者藐藐，其故何哉？言非中肯，言犹不言；听不能从，听犹不听也。言者曰：“派员游历，宜厚其行资也。月给二百金，殊不足以敷其支销。故游历者一到外洋，惟有闭门谢客，翻译一书以归，而游历之成效不睹。”信矣。然谓必宜厚之，则外洋以费用应酬，无所底止；行人之踪迹不定，势难定以年月。当此库帑支绌之时，行此茫无把握之事，果厚给以遣之，使仍不得成效，是此钜万金钱，不等于虚牝之一掷耶？将何所取偿耶？政府亦不为也。

言者又曰：“宜选王公大臣子弟，年少未当国者为之。”不知中西风气迥然不同，千金之子且坐在垂堂，而况王公子弟，谓肯历重洋风涛之险也哉？且游历亦不易言也。不通言语，不足以与周旋应对；不通文字，不足以阅书籍报章；不知测算，不足以探山川形势；不持虚衷，不足以访风土人情；不耐劳苦，不足以驰穷边绝域。凡此犹谓可习而能者也。尤有要者：不具远大之志，必不肯发奋为雄，是则不能强以学为之者也。谓宜明降谕旨，求天下有志之士，具以上诸能事者，准其自备资斧出洋游历，由朝廷赏以职衔，给以凭照。游毕归来，以所著书及日记呈总署考察之，确有真知灼见者，破格用之；即有一知半能者，亦当有以奖励之。如是则必有有志之士出夫其间，而谓不著明效大验者，未之有也。

夫游历何为而设也？曰：为采风问俗而设也。欧洲之于中国也，重洋远隔，虽通商日久而各自为国。彼族之风俗、政事，听之可也，何必孜孜然以考求之哉？夫亦曰采其风俗、政治，考其制造工艺，将择其善者而从之，收兼听则明之效耳。闻曾有游历以归者矣，依所见闻著为书，呈诸政府，达之天听；未闻有所采择也，未闻布之天下，俾士庶共知共闻也。是又有游历与无游历等。故谓宜与征著之书，互相考订，刊行天下，与众共之，以开民智者也。





定　例


尝闻古者入境问禁，入国问俗，入门问讳；诚以入人土地，不能不守人法度，就人范围也。今洋人之居中国者，其平日之横行，不守我之法度，不受我之约束，姑勿论矣。一旦有事，交涉案起，中西官会判观审，律师咸集，一鞫再鞫而案结，华人之得宜者，盖十不得一焉，且百不得一焉。交涉乎哉？仰息而已矣。盖一误于订约之初，再误于措置之不善，咎不归于一人，痈非养于一日焉。尝观于此而心焉伤之。

通商定盟之始，当与之约：凡商于我国者，宜守我法，亦由我保卫；而蹈我法者，我得从而刑之。此公法也，执公法以争之，彼无不从也。而是时海禁初开，士大夫不知公法为何物，彼遂有以挟我，谓中西法律轻重殊绝；且西商初至中国，未谙中国之例，使从中法，恐致畸重畸轻，而各治其民之说起。此时试姑进一说，曰：西人有罪，既不能以中法治，始则遇有交涉之案，不论中西人，未妨概从西法，料彼亦无不从也。乃计不出此，毅然允其请。欲去畸重畸轻之病，适授以畸重畸轻之术。其流毒遂至于今日，国民交病，如此其甚，倘亦当时所不及料者也。

往者已矣，自兹以还，能不策其后乎？大抵与华民为病者，商人、教士耳，驻华之西员未必以为然也，西国政府尤未必以为然也。交涉之事所以如是之不平者，商所为也。商何以能为？曰：彼固素重商务，商情如是，不得不曲为庇护也。宜于修约时，要为订议参酌中西各国之律，权衡轻重，斟酌平允，著为中西共守之法。凡律之可以避重就轻，故作苛求者，共当之亦共享之。庶几听讼者从此略有把握，而交涉之事有所措手，彼族之避就无所藉词乎？且不特此也。欧洲各国风俗虽近，其法律未必从同，将来此法一成，未始不可作为万国交涉公例，是环球诸邦都受其益。斯为交涉之一大关键，所愿当事者及早图之。





国　用


人之生也，乐饱暖而恶饥寒，于是不得不谋衣食，而人需用。及其有家也，仰所以事，俯所以畜，而家需用。矧有天下者，抚绥万姓，协和万邦，而得不急筹国用哉？故筹国是者，未尝无人也，若者利当兴，若者弊当革，非不能指陈之也。而径欲举行，则经费无所出，故国用为当今之第一要务也。请策国用。

有若之对哀公曰：“百姓足，君孰与不足？百姓不足，君孰与足？”若是夫君之足不足，仍系之于百姓也。而裕民之策，不可不讲也。讲农田以足民食，保商旅以足民财，开矿产以足民用，此足民之大端也。农田兴而钱粮富，商旅兴则税饷增，矿产兴而税饷益增，民足即君足也。虽然，非徒托空言，即可行之有效者也。

今之讲农田者曰：“种茶种桑以饲蚕也，种葡萄以酿酒也，凡此皆以夺外洋之利者也；种罂粟将以塞漏卮也。”而农田之病，实于此基之。西北各省仰食于东南，而不知开垦。闽粤人满之患甲于天下，其仰食于江浙者不足，又益以安南、暹罗之米。使一旦水旱为患，而边衅适开，邻邦遏籴，是束手以待饿殍也。又分肥土沃壤以植桑茶、杂物为目前计，非无利益也。利之所在，人多趋之，是导此米麦之田，使为桑茶、杂物之田也。田而尽种桑茶、杂物，将何所仰食乎？

今年米粮腾贵，有识之士已见及此，犹不及早维持之，是必沦天下之民尽为饿夫而后已者也。计讲农田，莫如开垦。中国西北土满，东南人满，裒多益寡，适足以持平，而开垦之功易见。自吉林以迄新疆、黑龙江，沃野数万里，徒弃置之，而不知自惜因地之利之谓何。移民以垦之，信赏以劝之，斯天地自然之利，与民共享之矣。

而尤以禁烟为急务。闻之川省地土最肥，岁凡三熟。而自种罂粟以来，昔之粜于外省者，今且乞籴于外省，则其祸之烈不待言矣。晋省之民一遇水旱之灾，流亡相继，其祸机何尝不隐伏于此？诚宜禁制之。使地方有司开诚劝谕，必干旱之地不宜米麦者，始得种烟，余概复为米田，俾民易于得食。

议者又谓：“恐洋土入口更多，漏卮益甚。”不知川、晋、滇、鄂等处，民风素俭，而人皆吸烟成瘾者，以种植太广，如取如携耳。使有以禁制之，且隙地所种者，只准运售南省，土人概不得吸食。即此吸食者以抵外省之用，则与洋土相抵之势，未必不如今日也。且谓足以抵洋土之说，亦聊以自欺耳。盖从自种罂粟以来，入口洋土仍年盛一年，未尝少杀，是可证也。

天下之商互相倾轧久矣，所谓剿袭、争逐者也。诚宜设法劝导之，使商各一业，无剿袭之病，争逐之害，而商务乃可持久。更立学堂以教之，选西国商务之书译使读之，则牟利者知所避就，而无亏折之虞。

开矿一事，尤宜专归商办，而官为之保护之，毋侵其利权，毋凌以官势。民力厚，民财裕，如是，虽欲国用之不足不得也。





节　用


神禹之治天下也，菲饮食，恶衣服，卑宫室。夫贵为天子，富有四海，必崇俭以为天下先，此圣王之治也。故《传》曰：“俭，德之共也。”昔者窃闻之而致疑焉。夫抚有四海，一日万成，谓一俭即足以治天下，愚者所不信也。故汉唐以来之君以俭书者，盖于史屡见之。然以俭书者不必治，不以俭书者不必不治，然后知天子之俭所以异于众人也。

俭何以异？曰：以俭治天下，非以俭率天下也。何谓以俭治天下？节用是也。孔子曰：“节用而爱人。”为千乘之君言也。推以治天下，何莫不然？夫节用者，节其虚糜，节虚糜即所以崇实事也。故禹之卑宫室者，节宫室之用，而以尽力于沟洫也。设沟洫之不讲，而徒曰：“吾之宫室而既卑矣，吾之所以治天下者，止于此矣。”能乎？不能。故尝曰：沟洫治，而宫室不必卑；百事举，百姓足，而饮食不必菲，衣服不必恶。盖天下者，积百姓而成者也；国帑者，积天下之财而成者也。为之帝者，抚此百姓，有此国帑，而为之治，所治者，百姓之事也。举一事，施一令，于百姓之损益如何，忧乐如何，利弊如何，帝者之责也。盖天付以天下，使为之治者也，此天子之俭所以异于众人也。

迩者恭读裁并冗员之旨，夫乃叹圣天子英明神武，为天下举大政，崇大俭，节大用也。议者曰：“今当维新之始，百废待举而库帑有限，经费无穷，举此冗员而尽汰之，以所节者施诸用，此不挹而注，不筹而备者也。”不知所以节库帑者犹少，而所以节民用者乃多。盖少一官署，则民间照例之供亿，意外之剥朘，所蒙免者，正不可以屈指计也。於乎盛矣！民困自此其苏矣。

然而又有进者。河督之事，并于东、豫两抚，盖以黄河隶此两省也。南漕转运，以为天庾正供，故特设漕督领其事，粮道而外，设卫弁者三百，设标兵者三千。现办漕运者，惟江、浙两省耳。据所闻，每岁不过一百四五十万石耳，自改办海运以来，沙船轮舶非不敷分载也。议者谓：“恐海疆有事，海道梗塞，而河运不敢遽废，故岁拨二十万石以供河运。”于是以二十万石漕米之故，乃特设漕督，以次各员、弁、兵、役。试问：所办者何事？即以改办海运而论，彼漕员之坐享干俸，坐食糟规者，似可任之矣。又计不出此，必别以委员若干人为之，视朝廷帑项为不足惜，岁费何止百万。实则一商之事耳。

今兹芦汉铁轨已有眉目，大工之成，计日可待。曷若举漕员而尽裁撤之，别招殷实商家承办，溯江而上，直抵汉口，再由路运以达神京之为愈乎？一转移间，而国计民生交受其益。盖所以节国用者尚少，而所以苏民困者实大。民困苏而国家未有不隐受其益者，所谓“百姓足，君孰与不足”者也。而后即以所节漕务经费，开西北之农田水利，将见十年以后，千仓万箱遍国中，更无仰食东南之患。即天庾正供，亦可就地取储，可无转运之烦矣。

织造掌尚衣之职，供御服之用。以蚕桑产于南省，故为尚衣者持节南来，驻节省会，仪视督抚，一署之中，所费不知凡几。今上既捐除成例，凡有裨于国计民生者，罔不奋勇为之。则此织造一差，似可并于督抚，准其委员督办，岁省又为何如也？

通商以来，各口洋关于税务司外，别以道员监理之，谓之关道，于事未见不举，是关征特一道员事耳。谓宜于旧有关差亦宜酌量裁撤，并之于地方有司，以昭划一，以归节省。即以所节经费，为该地方学堂之用，似已绰乎有余，此又宜急于兴办者也。

总之，善理财者，不为有余计，而为足用计；未为国用计，先为民用计。是在夫筹国者神明而变化之耳。





征　书


洋人之入中国也，狼奔豕突，无复顾忌，欺我百姓，辱我官长。其始犹不若是之甚也，至今日而气焰之张不可复遏。其故何哉？尝窃计之，所由来者有二焉：一则由彼之留心伺察也。传教者、游历者、经商者、领事者，每至一处，必察我风俗，窥我民情，尽得其实，著为书，邮归其国刊行；人各一书而书日富，合观而参考之，我民之情伪，彼国人皆知之，且各国皆知之矣。知之如何？曰：知民之善利也，故以小利诱之；知民情之未洽而畏官长也，要我有司以威加之；知有司之畏事也，虚声以恫吓之。其始犹偶为尝试，继且径行而不疑矣。一则由我之迁就以启之也。为总署、为使臣、为参赞、为领事，莫不视交涉为畏途。彼族既征知之，其始姑举一事，试以要求，如愿以偿也，未敢料也；而我畏难苟安，动言惧开边衅，遂应其请。彼乃复以他事来，我之应也亦如之。如是再三，而彼深知我之无能为矣。盖由是而交涉之事日见其难矣。呜呼！胶、旅之案，何尝非植根于此哉？

然则交涉之难，非彼遂以难来也，我自召其难耳。欲反难为易于今日，是殆忧乎？其难顾不得畏，其难而遂安之也。当思所以策之，策之如何？图以彼之加我者，还加之而已。议者曰：“方自顾之不暇，而贸然言报复，是非迂腐之言，即血气之言也。”不知非也。语有之曰：“取法于上，仅得其中。”今而只图为平允之交涉，其不得平允也必矣。舍平允而言报复，庶几鼓舞人心，自强有日乎？

夫然而采风问俗不可缓也。采风问俗者，使臣之责，而使臣之耳目难周，曷若降格求之，可收事半功倍之效。盖中土人士商于异国者，殊不乏人。宜由使臣传谕，广征著述，捐其文藻，但求切实。察其风土，探其人情，考其喜忌，学其工艺。书成，交由使臣转达总署，斟酌刊行。有得其要窍者，予以不次之赏。而国家政令之得失，人情之向背，仍责令使臣以次诸员随时采辑，亦由总署刊行，布之民间。庶几我国官民，亦习知彼俗情弊，未始非交涉之一助也。他日自强之后，所以报其报施者，何尝不基于此哉？倘勿指为狂瞽，膜视斯言。

吾民之旅居于外洋者以百万计，要皆穷苦，食力者居多，上焉者商而已，读书之士盖绝无矣。一旦欲征其著述，不亦难乎？不知非也。夫固谓捐其文藻，但求切实也。域外旅人，有欲归不得者，有恋其业而不归者，盖自是而世居者有之矣。彼族之风土人情，久已习而知之，更无俟夫采访者，随笔录之，即可成书。俟鉴定刊行时，为之修饰，未为晚也。且既久居外洋，则语言文字自当熟习，倘华文不甚通顺者，不妨即著为西文，俾得畅所欲言，无辞不达意之病，然后使善译者译以华文。或可径使面言。盖今出使之随员，类皆尸位素餐，无所事事，坐待保升，宜使之轮日接见流寓商民，讨论诸事，笔而记之，亦可成书。勿以琐屑而忽之，勿以迂阔而舍之，必有成效可观者。谓恐其书之不足尽信欤？是又有出洋游历者往考证之。





厘　金


无锡薛氏之议厘金也，曰：“此我固有之利权也，外人不可得而过问也。故撤厘金加关税之说，不可从也。盖恐撤厘金而关征不旺，将使利权尽失，太阿倒持故也；且又恐既撤之后，所加之税不足相抵也。故加税必采值百抽二十之例，始足相权衡也，所加而足相抵矣。抑更恐异日修约之时彼复挟，故以请减税，则将并厘金之利而失之也。故虽允其请，而必与之约，使关税若减，则厘金当复也。”盖于此而三致意焉。薛氏之为此论也，盖以普鲁士使臣力持撤厘金之说以争，故不厌反复详辩之也。

乙未中日事定，合肥相国衔命西行，赴各国商请加税，各国仍以裁撤厘金要之，事又不果行。今以洋债故，南省厘金抵于英矣。审是，则西人于我之厘金非厌之也，涎之也。愚尝念及此，未尝不栗栗危惧，为国家忧也。虽然，抵债者，暂时之事，非常局也。今天子乾纲独断，奋然振兴，桑榆之收，计日可待，未始不隐受其益也。何则？洋人办事，动出至公，而于钱银出入，尤为加意。中国厘金之流弊久矣，积重难返，几有尾大不掉之势。此次洋人入内地司其事，首以剔除积弊为务，凡有司员，悉厚其薪水。数年之后，成效昭著，公事所入，仍涓滴归诸公家。而抵期已满，我乃得仍其法行之，且得以其法推行于各省，谓非隐受其益乎？

厘金之为病，在小民而不在富商，在居民而不在行客。故小民之于厘金，噤口不敢道只字，其畏厘金也可知。至于富商、行客，言及厘金则蹙额摇手曰：“甚乎哉！厘金之为病也。”此其情伪也，非真也。何以故？盖司厘金之人之与富商、行客，正表里为奸者也。苞苴既进，正捐可免；小票既给，分卡任行。厘卡方以富商为膏腴，富商方藉厘卡为庇护，而百货麇集，其漏捐者，不知凡几矣。是将德厘卡之不暇，又奚病焉？至于厘局之设，每在州县大埠，而于冲隘之地，广布分卡。夫所谓冲隘之地，实皆荒僻之区，不过舟车往来所经者耳。要皆烟户几十家，农民聚众所居者，去城市既远，视官府如神明。而分卡中之司事、巡丁，乃得凭城藉社，妄施威福。乡民无知，任其凌虐，甚至斗米只鸡、瓶油斗酒，皆有厘矣；不从者，乃从而劫之。怅望官衙，远在城邑，乌从而赴诉？使果赴诉矣，又未必得直，而谓犹有敢议之耶？呜乎！朝廷为军饷之需，善后之计，不得已而取诸民，固不虞畜此豺虎以为民害也。此有心人所为隐忧者也。

厘金之病不在粉饰，而在认真；惟其过于认真，斯转成为粉饰。是于病国、病民之外，别出一仕途之幻局异事也，盖比较是也。夫地方市面之兴衰无定，则来往之商贾亦无定。如是而坐收厘金之款项，乌得有定，而必使之与上届比较哉？且所谓比较者，如谓比其收数盈绌，以觇地方商务之盛衰，别处所以维持之，振兴之，斯比较之功大矣。而不然也。比较优者，谓之能员，可以记功，可以联委；比较不及者，则撤札随之矣。是直欲以一地商务之兴衰责之于此人也，能乎？不能，弗思甚矣。若谓将以杜中饱也，则中饱之弊滋多，非一比较足以杜之者也。

驻沪英领事哲美森，于光绪二十三年辑我《中国度支考》一书，内列中国各省厘金税收，约得一千二百九十五万二千两。谓如果认真整顿，岁可多收七百万两。愚谓犹恐不止此数也。盖尝访诸仕途中人矣，差之肥者，岁可得一二万金不等，而一局之司事、巡丁、仆从等之分肥未与焉。亦尝访诸为司事者矣，分卡之肥者，岁得千数百金不等，而巡船、巡丁之分肥未与焉。合各省而言，其数尚可以偻指计哉。或曰：“是皆勒索苛收者，纵极整顿之，使涓滴归公，恐正捐不及此数也。”抑知认真整顿，布大信于商民，从此更无官吏苛勒之病，而使之略加其捐，亦人情所乐从也。虽然，设盛筵于堂，而使饿夫守之，欲求其不染指，不可；故必先厚其禄食以养之。悬巨金于门，使偷儿见之，欲求其不生心，不可；故又须定为严刑以绳之。整顿之道，尽在是矣。

厘金之为商民之病，中西人又有烦言矣。问果可裁撤乎？曰不可。然则听之，使终为商民病乎？是又不然。夫厘金行之垂四十年矣，人皆谓足为商民病，吾固谓未尝为商民病也。然则商民皆以为病者，何也？曰：非厘金之为商民病，司厘金之员役为商民病耳。尽举而痛惩之，别以廉能者司其事，厚其养，明其赏，伸其罚，划一其章程，吾卜商民将自此而苏也，病云乎哉？





铸　银


窃见欧西诸技艺，每造而愈精；中国则反是。或曰：“是不知考求故也。”信矣，而犹不止此也，畏难而苟安也，因循而愈惰也。吾于何见之？吾于铸银见之。南皮张尚书督两粤时，就粤东建银元局，购置机器，轧造银元，是为中国自造银币之始。由七钱二分，递次至三分六厘，大小虽殊而制造之精致则一。商民便之，行用无窒碍。未几而尚书奉命督两湖，复就湖北建局，一如在粤时。而安徽、江南、福建，皆设银元局矣，而所出银币，工作粗糙，窒碍不行，至地方有司出示行用，乃得稍稍流通。独湖北之币，一如粤中所造者。而细察粤中之币，竟逊于前矣。于以叹因循愈惰之习之为害也。幸也粤币之得先流通于前也，不然，有不同于江南、皖、闽之窒碍者几希也。而督理得人不得人之明效大验，于此益彰。

夫铸币必以精而后可流通，已言之矣。而市侩之把持，又不可无以重惩之也。每以银币一元，入市无应者，强之用，则曰：“非贴水数十文不行也。”问：“为铜质耶？”曰：“非也。”“成色低耶？”“亦非也。”“然则何为而贴水？”彼无以应也。强之用，仍不用也。（此以大元言，若小元则除福建所铸外，皆一律行用矣。）甚矣！中国法令之不行于下也。法令不行于下，是谁之过欤？吾欲尽地方有司而叩之。

吾之为是说也，既痛司铸者之不知考察，又痛市侩之目无王章也。市侩之恶，可以绳以法。而制造之事，则非有公正廉明者督之，精于考验者察之，不足以尽其事也。居今日而言理财、权利，铸银实为之纲。盖自铸则就地取材，成功较易，行用较速，将来合二十行省并力鼓铸，则已足行用。墨西哥之洋元，可以不来塞漏卮也。

铸银币者，每银一元，杂铜质十分之一。非故为掺杂也，银质过软，必杂以一成之铜，而后刚柔有济。每元重七钱二分，日成万元。可获余银七百二十两。纵除去火耗人工，余利当有可观，利国用也。出币既多，物价必平，且可补制钱之不足，利民生也。此皆王制宏谟之举动也。然图所以持久流通者，必定其成色，勤其考验而后可。盖官场习气，每每一局既成，即以诸事都委之工役，纵有一二监察委员，未必实能考验。谓宜选精于化学者，分驻各局，随时验视。而于中国银行，专延总考验一人，凡各省局铸成大小银元，均须先送银行验过，然后行用。或以为解运不便，则改由总考验者轮至各局，随时考之。似此，或可考求精密，成色不减，而制造日精也乎？

或又曰：“铸银之事，昔侯官林文忠抚苏时曾为之，每元重七钱三分，谓之银饼，亦已行用。旋以作伪者多，止而不作。”是作伪又不可不防也。吾于是不禁重有所慨矣。世风日下，民情日伪，至于今日而欲禁绝，作伪者虽惧以极刑，犹有不畏死者在。故虽圣人复起，亦无策以处之也。无已，其惟教诱之法乎？开学校，成民智，励民志，正民心，使之足以自食，而启其羞恶之心。自今为始，勿以为难而畏之，勿以为小而勿之，勿以为迂而却之，期以十年，庶几可不禁而绝欤？然而闻是说者，几何不以我为迂也；有不以我为迂者，其以觉世牖民为心之君乎？吁！





自　强


策外交之道，必曰自强。窃见自强之说之兴久矣，上之相勉曰图强，下之建议亦曰图强。日言图强而强终不可见者，何也？曰逐末故也。今之言强者，动以利器为指归。曰：命中及远，无坚不摧，炮之利也；冲风鼓浪，履险如夷，船之坚也。竞学为之，学之不足，且购置之，一旦有事，毁而弃之。图强图强，强安在哉？

今天子锐意维新，于京师建大学堂，广储人才。大哉！圣谟广运，此其本矣。窃谓犹有急于此者。急者何？曰：“广汰冗员，以并厚廉俸也；杀贪官，诛墨吏，以儆官邪也；教农田，兴水利，以保民食也；保商旅，重工艺，以厚民财也；悬大赏，伸严罚，以励民学也；开大诚，布大公，以伸民气也；联乡约，办团练，以联民志也。雷励风行，责成各疆臣，限以期年见效，不效者诛之；粉饰蒙蔽，厥罪有加焉。夫然而不强者，未之有也。

或曰：“所议惟厚廉俸一条约未行耳，下此者，皆圣朝之大政。《会典》皇皇，政谟具在，尚何以议哉？”不知因循坐误，误矣。夫具文视之矣，不及今一鼓作气之时，先议振作之。更将以因循苟且为治乎？贪墨官吏几遍天下，不谋之而民怨不消；水利不兴，田野不治，而民惰不改；商旅坐窘，器物窳朽，而民困不苏；赏罚不伸，而民不劝；不开诚布公，而民不信；不联络团练，而民气易溃。既曰载在《会典》，本有之政，而民隐犹若是种种者，其故可想也。使天子果施不测之威，赫然震怒，诏书一发，期在必行，则凡兹民隐，为之一伸。内政既修，气不中馁，外人虽欲窥伺，亦不敢轻于尝试。此无形之强，强之本也，强之道也。夫然后济之以术，讲求船炮器械，边衅将自兹泯灭矣。交涉易办而已哉。

抑尝闻之时人之论矣，狂悖者奉西法如神圣，诋古道如粪土；拘泥者读古书而不化，视西法若寇仇。此识时务者所以独为俊杰欤？唐虞以迄三代，因革损益以为治，原无变法之诫。夫所以因革损益者，因时制宜耳，因时制宜，无非取夫便国便民，便国便民即富强之基业。战国之世，七雄并起，急功喜利，动言富强。孟子生于其间，力排众议，而以王道、仁政导时君，陈词既毕，必以“然而不王者，未之有也”一语殿之，问有不富强而王，王而不富强者乎？故知仁政、王道为富强之本，苟能行之，有不期然而然者。以例今日，何莫不然？消民怨，裕民食，厚民财，劝民学，伸民气，联民志，此皆今日仁政之要图也。然而因时制宜，又非一纸具文所可行者，故贪官墨吏必曰诛曰杀，国家原有之赏罚必曰大曰严。盖幅员既广，民生既众，官吏既多，良莠贤否不一，非杂霸之术，无以济王道之穷。使犹曰草偃风从，是又迂腐之论矣。





圜　法


二三年来，物贵而钱荒，虽由当道往复接济，而钱价仍不平者，何也？盗销者多也。盗销何由多？铜价昂也。铜之昂，则由于金之昂。盖中国铜产不旺，民间日用铜器仰仗于外洋者久矣。而外洋行用金钱，往外洋购铜，彼以金钱之价来，中国以无金钱故，率以银折金价与之。近来金价，盖较之十年以前，不啻倍蓰矣，铜之价则不得不随之以昂。钱丰之时勿论矣。以近年论，每银一两，易制钱一千一百八十文，以每钱重一钱核之，得铜七斤六两。伸之每百斤约合银十三两五钱有奇，而市上铜价每百斤约值价二十余两。贵贱之悬绝如是，欲奸商之不觊觎也得乎？不及早维持之，其病国病民，将不知伊于胡底矣。而所以议维持之法者，又不一其说。时贤之建议者，或以银贵为病，或以银贱为病，窃尝非之。昔时黄金一两，易银十五六两，今且易二十五六两矣；是银之贱，未有贱于此时者也。昔纹银一两，易钱十四五千文，今只易十一千余文矣；是银之贵，又未有贵于此时者也。银亦贵亦贱，而国、民交困，故知二说皆非也。故以银贵为病者，谋在国；以银贱为病者，谋在民。

统国计民生而计之，统中外情形而观之，非有以持其平不可。以金易银，而银之贵贱，权操自外洋；以钱易银，而银之贵贱，权操在我。故欲持其平，非分外洋之权不可，非专我固有之权不可。何谓分外洋之权？曰：铸金钱也。通商以来，行用洋货，相沿成习。盖其物精而值廉，民趋之若鹜，不可禁遏。而彼以金钱交易，知金钱为我所无，是以彼国银行故昂其金值以谋利。盖中外交易，皆托之于银行。中国购一货来，付银入行时，皆以金价付银，故金价昂，其利愈厚。加以息借洋款，皆借镑还镑。彼于借出收还之时，故为低昂于其间，而我之隐受其亏，不可言喻。谓宜自兹以往，开采金矿者，皆酌提若干，鼓铸金钱。既可以流行民间，其成色与外洋一律，亦可咨准外洋政府，一体流通交易。然后银价之贵贱，乃不为彼族所挟制。此所以分外洋之权者也。

至于钱荒之病，忧愦之士有言宜专用银钱而废铜钱者，是则有激之言，不可以为法也。中国民情朴俭，物值细碎，使通用银钱，则物价工值，断难持平，此取乱之道也。是则钱荒不可以不救也。以银易金，银宜乎贱；以银易钱，银又宜乎贵。盖银贵则钱贱，钱贱则利在民也。以今日铜价之昂，盗销之多，盗铸之众（丙申岁游宜昌，见行用之钱，每缗中求一官铸者而不得，盗铸之众，令人寒心），欲求之于一旦诚难，而竟坐视而不救，又如国计民生何？无已，其惟有大变之一法乎？

按英国圜法，以二十先令为一镑，即金钱一枚是也；以十二便士为一先令，以八法令为一便士，一法令即如中国制钱一文之用。以时下金价伸算，一法令之值，抵中国银三厘有余，约合制钱四文。从前金价最贱之时，中国银价亦贱，亦将抵至四文之谱。物值细碎，此法断乎不行。

考香港通商之初，华人居其十九，英人察知此法不行，故别铸香港钱以便华民之用。其制以机器为之，细若鹅眼，重仅三分，而大小厚薄，万缗如一，使贯以绳而紧扣其两端，则其光泽竟若铜条然。间尝再三审度，而后叹其立法之善也。成以机器，大小如一，轮廓肉好，文肌理莫不细致绝伦。盗铸者无所施其技也。铜质既轻，盗销者莫由得其利，可不禁而绝也。谓宜仿其法，行之于京师及各省宝局，置办一式机器，务使各局所出之钱，大小、精粗、铜色、轻重，掺和之不能辨而后已。一面收回旧钱，改作新钱。如是而谓钱价有不平者，吾不信也。

虽然，此法亦曾行之矣。如粤东新铸，非不以机器为之也。初铸每钱重一钱者，幕有“库平一钱”四字。后以工本不敷，改作每重八分，则去此四字不用，而铜片过薄，文字笔画过粗，所入肌理不深，恐不数年而磨灭殆尽矣。即上海制造局亦尝为之矣，考求未当，率尔操觚，铜色不堪，姑置勿论，至面幕文字略具影响而已。知其不能行用，乃止而不铸。至今日各处之以旧法鼓铸者，竟与盗铸无异。盖泥于十分为钱之说，必求每重一钱，而铜价既昂，耗折无已，故杂以沙泥，遂使钱质之松，可手折为三，是自售其欺也。必如此重以售其欺，曷若减其轻以明其信之为愈哉？

咸丰间，京师初铸当大大钱，吴孙冯氏曾创“以工为币议”，即主此意。旋复自识云：“闻西人能以机器范铜为之，则此法败矣。”不知以机器范铜为之，恰此法之当行也。盖成于机器而工省，正杜盗铸之善法也。或曰：“自开银元局以来，奸民之仿式盗铸者有之矣，胡独于钱而可杜之？”不知盗铸银元者，工费虽大，而成一小元可值百文，成一大元可值千文，故为之也。今竭力制成而所值仅得一文，彼亦何所图而为之？且伪银元者以铜，钱而既铜矣，更将何以伪之？曰铅也，铁也，掺沙也，则官铸本大小、粗细、铜色、轻重如一者，盗铸乌能掺入？然则今之盗铸，非不一望而知也，而民间竟相沿行用者，斯又何故？是则立法之初，无以防微杜渐之故也。

国家全盛之时，铸钱皆以一钱为率，康熙间更加至一钱四分，未几复为一钱。轻重显出两歧者也。至如均轻、均重之时，则各宝局之大小、厚薄不一也：或偏厚而体小，或偏薄而体大。前后之铜色亦不一也：嘉庆钱每多红铜者，即有黄铜者，而较之雍、乾钱之色已殊绝；道光钱称是。如是而一朝之中，各局之制不同；一局之中，前后卯之制不同。流布民间，掺杂行用，参差大小，莫非官钱。此盗铸者所由而生心，乘间抵隙以入者也。今合天下而一之，彼亦从何得间哉？

铜贵之病，盖不自今日始矣。考唐开元间刘秩上议曰：“铸钱用不赡者，在乎铜贵，铜贵则采用者众。夫铜以为兵则不如铁，以为器则不如漆，禁之无害。陛下何不禁于人？禁于人，则铜无所用，铜益贱，而钱之用给矣。”文宗谓宰臣曰：“物轻钱重如何？”嗣后复对以当禁铜器。是盖议而未行者也。然亦有竟行之者。唐玄宗开元十七年，禁私卖铜、铅、锡及以铜为器；代宗大历七年，禁铸铜器；德宗贞元九年，禁卖剑铜器，天下有铜山，任民间采取其铜，由官价买，除铸镜，不得造铸；宪宗元和元年，禁用铜器；晋高祖天福三年，禁民作铜器；宋高宗绍兴二十八年，命取公私铜器悉付铸钱司，民间不输者罪之。凡此盖皆欲借以补救钱荒者也，在当日未始不以为本源之计。然由今观之，犹未治也。孟子有言：“夫物之不齐，物之情也；或相倍蓰，或相什百，或相千万。”固不能比而同之也。乃以钱贵故，欲贬天下铜价以裕之；贬之不得，又从而禁绝之：是扰民也。唐宋之后，未必无钱荒之患，乃不闻有踵行之者，其为扰民可知。是则唐宋之后，竟无法以救钱荒矣。

当今海禁大开，西人机器流入中国，此正宜反唐宋之道以行之，使铜价不必贬，而钱乃可裕之时也。且香港行之数十年，商民未尝以为不便，抑且未尝以其小而轻视之也，更未尝闻有盗销、盗铸者也。此吾所谓法无中西，善在则可师者也。天道千年一变，不宜于古者，或宜于今，固不得谓为近于鹅眼、环之币而斥之也。





邮　政


积弊相沿，习焉而不觉。上足病国，下足病民，为患于无形者，驿传其一端乎？

公牍往还，时有延搁。虽加紧文书，不敢任意耽延，而寻常文牍，非积至盈尺，不肯遂递交下站也。至下站矣，而盈尺之文牍，投递非出于一途，或东或西，或南或朔，彼递来者固盈尺，由此分之则皆未盈尺也。又从而搁之，必至盈尺而后去。一站如是，站站如是，贻误公事，乌有底止？此病国者一也。国家岁费钜万，设为驿站，将以便公事也。乃公事未见其便，举凡有司衙门，仆隶下人，偶有私出，皆得借驿马乘之，即仆隶之戚友亦得借乘之。置公事于不办，徒供若辈出入之需，不几若钜万之款，为若辈糜乎？此病国者又一也。

马料取自民间，立法之初，若曰：束刍之费有限，且刈自旷野，无俟种植，不足病民，故为之耳。乃乡民之供亿者，竭一人之力，肩挑以来，彼为吏胥者取而权之，唱报曰十斤，曰八斤。夫乡民能肩挑而至者，最轻不在百斤下，而必任情报少者，无贿故也。沿例日供若干斤，苟不以贿进，虽十数往返犹不足。此足以病民者一也。偶有公家物件，须以车载运者，车由民间轮出当差。有时所需不过一车，则附近村舍传唤迨遍，驿馆之门，差车云集，何止百乘？自早而午而暮夜，无所事事，又不敢他去，必守以候之。有进贿者，乃得及早归去；不及贿者，则虽至暮夜不得归。国家设立驿传，几若为此辈生息之地。此足以病民者又一也。

至置驿远近之不齐，每有过远者，动至马倒官逃，则病又在吏矣。

费帑钜万而举一事，使国、民、官、吏交受其病，倘亦立法之初所不及料者欤？抑使诸弊皆去，国民不病，而徒以传递公牍之故，岁费如此之钜，而不知所以筹善法而节省之，得不谓为畏难苟安之过欤？祛其弊病，节其费用，且藉以别辟一利源，非变制不可。按泰西有邮政之设，遍布各埠，无论公牍私函，皆得投递，取资甚廉，而视其事则甚重，往来传送，不稍延搁。闻日本仿而行之，初虽不见大效，不数年，岁收竟至二百四十二万余元之多。除官吏廉俸、局员薪工均取资于此外，如雇用西人津贴、轮船商务各公司捐助、学校经费，亦莫不恃为支销，尚岁得余利七万余元。此则明效大验著于日本者，泰西各国之利，从可想矣。

年来中国亦既仿行，第只于通商口岸兴办，内地概未筹及。论者谓：内地幅员广阔，一时未能遍设，虽亦议及，而任艰巨者无其人，迟迟吾行，职是故耳。愚则谓：是可并于驿传也。尽去其官吏、差役等人，即就各驿舍改设邮政局，收发改用司事，传送改用民夫。即以开支驿传之费，为开办邮政之资。遍谕民间信局，咸来入股，官商合办，信以孚之，坚以持之。东北用骡马，西南用舟船，各就地利所宜而为之；他日铁轨既通，则改由火车。务极妥速，必期便国便民而后已。行之久久，民间咸知其利便，而公牍往还亦无延搁之病。百姓免徭役供亿之苦，国家无虚糜帑项之费，商民享信息灵通之利，一举而数善备矣，亦何惮而不为哉？且尤有进者：以日本区区一岛国，行之获利如是其厚；中国幅员之广，且不止十倍东洋，其利岂可限计哉？虽然，创设之初，或不无耗折，坚忍定性以持之，以待收效于将来，是在夫能任艰巨者。





公　司


公司者何？聚众人之力，集众人之财，共举而成之局也。西人于商务之大者，一人之力所不逮，辄行公司法，著明效大验，历百十年而不改，有利无弊，此固昭昭在人耳目者矣。然而公司非易立者也。人事不齐，不足以立；大信不孚，不足以立；资本不足，不足以立。人事齐矣，大信孚矣，资本足矣，而总其成者非商务之斫轮老手，其不致于溃败也几希。甚矣夫公司之难立也！

迩者中土人士见夫公司之利，而未知其难也，率尔操觚，垂成辄败，以致公司之举，商民视为畏途。此非公司之罪，经理者之罪也。夫善谋国者，藏富于民。今五大洲之天下，商务之天下也，藏富于民，莫商若矣。中华商务之惫甚矣，所悉力以塞漏卮者，惟丝惟茶，尽丝、茶之全力，且不敌洋布、烟土二项。况近来印度、锡兰之茶，意大利、法兰西之丝，皆显见成效，蒸蒸日上；日本则兼有丝、茶之产。使不及时整顿，将来利权尽失，言之可惧，则公司又不能不亟亟讲求也。

谓宜明降谕旨，设立丝、茶两大公司，部拨钜款以为之倡，专设重臣为之监视，招令丝、茶各商咸来入股。公司董事由众商投票公举，以昭大信；有办理不善者，众亦得而废弃之。然后妥选干商分往产茶、产丝之区，茶则教以种植及采制之道，丝则教以种桑、饲蚕之法。不以琐屑生厌，不以艰巨息肩。其有能以机器制办者，购备用之，务极精美。凡是种种，皆由公司派人为之；每岁所产，均由公司承买，乡人商贾不得私相授受。然后由公司定价售诸洋商。夫如是，则庶乎利权自操，利益共享，利源亦可永固矣；反是则病莫大焉。

业丝、茶者，惟图成本之轻，而茶之色味或不足，丝之收成或不丰，洋商每不顾问。及至亏折，惟怨命运之不齐，而不知究由人事之不讲也。有公司以教诱之，则人事可讲矣。每届丝、茶入市之际，出产之区，商人麇集。洋商知华人之见小利也，故昂其值以招徕之；及其既至，又逆料其本薄不能持久也，故贬价以抑勒之。盖坐是致败者，岁有其人矣。有公司以维持之，则权自我操，洋商不能恣其伎俩矣；使洋商而仍其伎俩，而我固合众力以御之，彼将无如我何也。

或曰：“一切皆以公司为之，禁商人不得私相接受，毋乃迹近垄断乎？”不知丝、茶为商务之大宗，岁挟资以为是业者，可屈指计之，即集业此者之资以为公司，则公司之贸迁，亦即众商之交易也，于垄断乎何有？

或又曰：“我能为之，洋商亦能为之，不虑其闯入内地，先向乡农购买耶？是可查取植茶之地，育蚕之户，隔岁先预为购定，岁复一岁，如蝉之联，则洋商无所施其伎矣。推之，凡所有出洋各货，如驼毛、草辫之类，均可以公司之余力及之。商务之隆，计日可待。筹富民在是，筹富国亦在是，秉国钧策国是者，谅不以为逐末之谈也。





洋　税


封建之世，诸侯各自为治，关稽不征，泽梁无禁，取于民有制，此三代王道之治。暴秦坏法以来，殆不可复。明季之世，盗贼蜂起，军需、饷项难乎为继，乃加征田赋，农夫困蹶，流氓益众。皇朝龙兴之初，鉴及前辙暴征苛敛，痛去靡遗，与民休息，永不复加。岁岁度支，出入相抵；或有不足，别筹他法，田税一事，从不议及。咸丰之初，粤逆窃发，军务日亟，岁增饷项以千万计，司农仰屋，无所措手。一时在廷诸臣，建议于常关之外，创行厘金。于是一岁之中，骤增千余万，应付军饷，而大难得以削平。迩来垂四十年矣。原议军务敉定，即行裁撤；及既肃清，无以善后，不得不留以取资，坐使朝廷失大信于天下。此虽疆臣之过，而其不得已之情则可原也。

至若洋关之设，始于道光二十二年。当时海内晏安，在廷诸臣多讲理学，耻于言利，又不知欧西各国税例，故所定税款，一概从轻。当时未尝不以为意外骤增之款，置之不论不列。迨至修约之时，既不知与约加税，转订一先纳半税，统免子口再征之例。洋税非不略有起色，而内中隐有其欺者，已不可以数计。时贤论之甚详，可勿赘矣。

窃尝考之：地丁、盐课、常关，为中国本有之进款，即以供中国本有之支销。即各货厘金行之既久，亦已视为固有之利，坐享而忘之。惟关税一项，既为从前所无之进项，即当取作从前所无之支销，如出使经费、海军兵轮、各口炮台、船政制造、水师电报、各级学堂、国债利息等，莫不仰给于此。今天子励精图治，降明诏与天下士庶维新，加以各道铁轨，莫非借洋债为之，将来用度之繁，正难逆料。而岁入之款，仍率旧章。贪墨之辈未杀，吏胥之流未除，纵欲求诸民间，徒以肥若辈之私囊，而朝廷转博暴敛之名。是非惟皇上计不出此，即部臣亦不敢出此也，盖铺捐之辙可鉴也。无已，其仍望诸洋关乎？

考初设洋关时，以进口者皆洋货，所征者皆洋税，而所与交涉出入者皆洋商也。既恐华洋之性情不洽，又恐华人之工于舞弊也，故各口税务司，均以洋员任之，迄今几及六十年而不改。太阿之柄，隐然倒持，无异夫加税之说，屡议而屡梗也。或曰：“病不在是，夫税务司，特一司收纳之人耳，其力恶足以及此？”不知欧洲人士以保护同类为重，加税之说一出，彼国政府挠阻于上，旅华商人挠阻于下，而所以知内外之利弊，达上下之情谊者，则税务司也。其力虽不足以挠阻吾议，而足以达情于政府，以阻吾议；尤足以授意于商人，以阻吾议：而议以终于不成。

夫日本，蕞尔一岛国耳。其始也，为欧洲所愚，实与中国同。及其继也，奋然振兴，收回事权，西人无如之何也。盖公法，关税为自有之权，虽极苛敛，彼只能饬令商人裹足，而不能阻我不为也。堂堂大国，曾日本之不若，岂不能为哉？不为耳。

今制洋关于税务司外，别以道员监督，谓之关道，视成而已，无所谓监督也。谓宜于各关税务司外，别设一协理税务司，以华员之勤敏公正者为之。饬令于洋员应办之事，留心伺察，一意学习。数年之后，诸事熟手，然后收回事权，谢去洋员，统归华人经理。然后徐图加税，事或有济也。或谓：“事权旁落者已非一日，恐一旦必欲收回，彼族必有起而争者。”不知西人之遇事要挟，动加恫吓者，恃其势耳。今天子力维新政，惟日不足，中国之强盛，计日可待。数年之后，势与之均，彼虽欲如今日，不可得也。于何以证之？于日本可证之。求理财之道，而欲敛，不为苛，其在斯乎？其在斯乎？





专　利


光绪二十四年五月十七日，皇帝诏曰：

自古政治之道，必以开物成务为先。近来各国通商，工艺繁兴，风气日开。中国地大物博，聪明才力，不乏杰出之英，只以囿于旧习，未能自出新奇。现在振兴庶务，富强至计，首在鼓舞人才。各省士民著有新书，及创行新法，制成新器，果系堪资实用者，先宜褒赏，以为之劝：或量其才能，任以实职；或锡之章服，表以殊荣。所制书、器，颁给执照，酌定年限，准其专刊售卖。别有能独力创办学堂、开浚地利、兴造枪炮各厂，有裨于挽回利权、殖民大计，并准照军功之例，给予特赏，以昭鼓励。其如何详定章程之处，著总理各国事务衙门，即行妥议具奏。钦此。

仰见圣天子鼓舞人才，收回大利之至意。旋读邸报，见议定章程，于制造新器、创行新法专利外，又能仿制洋器者，亦得与焉。在承议诸臣，固仰体皇上收回利权之心，将欲鼓励士庶，俾尽外洋所有之器物，中国皆能为之也。然而窃有进者。

制器，尚象之理，中国久经忽置。而通商口岸风气已开，不乏局厂。士庶之见闻日广，能融会贯通，自成新器者，当不乏人；而能仿照洋式，加法制造者尤众。既奉明诏鼓舞，必有应时而起者，虽然，聪明之士所在多有，而狡黠之辈尤遍地皆然。使聪明者竭尽心思智虑制得一器，告诸政府，验其所制确为有用之物，予以执照，准其专利。而狡黠者坐视其成，窃得其法，亦剽袭而为之，借一洋商之名，显然售卖。彼始创者将告之地方有司耶？有司将曰：“彼洋商也，吾无能为也。”将告之总署耶？总署恐亦无能为也，使总署而执以诘责彼国使臣，彼将曰：“中国仿制洋器而能专利，又乌能责我之仿制中器耶？”将无以应之也。故凡谋大事者，不宜授人以口实；今兹之为，是授以口实也。故谓不欲使国民专利则已，如欲使国民专利，必预有以策之。策安在？亦在布大信以服之而已。宜由总署备文布告各国，言中国将考试民智，仿行各国专利之法，以诱掖鼓励之，兼使之仿制各国器具。顾各国均有专利之条，深恐我国工商擅行仿制，有碍他国商务，用特行文咨询，其各国器物有尚在专期内者，请即开单咨复，俾得一律示禁仿造；其有以后造成专利者，亦宜随时咨告，亦俾得随时示禁。已逾专利之期者，乃令仿为之。我国工商自创新器，请各国亦如此约。

夫我制之器尚未有成，徒以一纸空文与之商榷，各国政府谅当允从；且措辞之间，亦皆大公无我，尤易动其听闻。俟其复允时，再行明降谕旨，宣布中外。则他日奸商无所施其伎俩，而聪明才智之士乃肯竭其所长，制造既成，乃得专享其利。朝廷鼓舞人才之明效大验，亦于此以著。借曰不然，则狡黠之伎必如所料，使有志之士穷其聪明，尽其财力，仅成一器、创一法，遽为他人豪夺，为之上者，又无力以维持保护之。前车既覆，后车鉴焉，不几使明诏空悬，士民观望耶？

或又曰：“以一纸空文行咨各国，恐各国徇商人之请，未必复允也。”不知泰西虽重商务，重视商人，而所维持者大局，非一二人之私情也。专利期内，彼此不得仿制，大局也。庇揽华商，收其私费，一二人之私事耳。且在中国庇华商、收私费者，类皆强项无赖之流，彼国政府之事，未必见其能挠阻也。且发言于未事之先，彼亦未必料及我因此而发也。愿为秉政者借箸一筹之。





劝　农


农者，上下千古，纵横万国，所恃以自立者也。古者劝农有专官，教农有专书，以保国本，以维民食。故《春秋》于“大有”则书，其重视农事有如此者，夫非独曰“民为邦本，食为民天”已也。民富则国裕，地利辟则国帑增，亦理财之本务也。井田废而水利坏，疆界漫，民之贫富不一，地之兴废不常。盖农政之不修，凡二千年矣。迄今而东南人满，西北土满，成一畸重畸轻之势。居西北者皆仰食于东南，而东南未必皆足食也。闽粤素称膏腴之地，而谷米不足自给，岁至江南贩运犹不足食，又以越南、西贡之米以济之。是中国之恃以自存，特江南数省耳。加以罂粟之禁既开，川、滇、徐、晋，遍地皆滋毒草，而民食益缺。故一遇荒歉，强者散而弱者委，饥馑相望，均付于天。呜呼！抑亦知人事之不齐有以致之欤？

人事惟何？水利而已。东南各省，熟于水利：官陂、官塘，处处都有；而民间自为之河堰、水荡，大者灌田以千亩计，小者亦可灌数十亩。故买卖田土者，先考问河堰之有无，水荡之大小，田价视为低昂。即保有其业者，亦必岁时修浚。视之似为弃地，实则善使地利者也。惟西北一带，地势高亢，置水利于不讲，既不知储蓄，更不知宣泄，旱干水潦，悉听于天，良可哀已。议者每以地势过高，无所措手为词。不知西北地势平衍而多散漫，河流飘劲而多浑浊，至有“黄河一石水，六斗泥”之语，从可想矣。他如陕西之泾、渭，山西之沁、汾，直隶之滹沱、永定等河，类皆与黄河无异。故涨则浑流汹涌，患冲决；退则河泥滞淀，患淤塞。故愚谓西北水利不患无所储蓄，患无以宣泄耳。苟能尽力沟洫，纵横相承，浅深相受：水涨则以疏泄为灌输，河无汛流，田无熯土；水退则以挑浚为粪治，土薄者可使厚，水浅者可使深。是昔之以决若淤为患者，今且由我御之，不独不足为患，转可借以为利，尚何有水土交病之虞哉？

若夫山岭之巅，水利所不及，人力所已穷者，又可以自来井一法以济之。（法以二三寸口径之铁管，一端剪之为三瓣，击之略如螺旋形。于山上转之使入土，旋转旋深，土已满中。另以皮带激水入管，则土随水反激而出。一管入尽，别以一管接其端，仍转使下，而激水如前。如是二三十丈或三四十丈，管之下端已及泉源，激入之水自为压力，泉水乃反射而出。然后于管端作门司启闭，须用则启之，勿用则闭之，尝考诸西人云：此井穷一日之力，能出水至三百余担云。）夫如是，则水利已尽，而后教民以种植之法。

江南数省已足敷天下之食，西北尽成沃野，其富余可知。自可择土性之近者，广为种植，以收地利。如若者宜桑，若者宜茶，若漆、若杉、若桐、若柳、苦樟、若松，是皆宜于山者。至于平地，则为麻葛，为蔬果，皆有所宜。即米麦之类亦有宜水、宜旱之分，宜春、宜夏之别。旁及牛羊畜牧，皆农功之事。所宜急为讲求者，为上者无以引导之、鼓舞之，为下者遂相率流于懒惰。谓宜特设劝农专官为之教诱，多设员董为之宣讲利弊宜忌，责成绅士为之奖勤惩惰。如是则多拓一尺之土，即多获一尺之利；多垦一亩之荒，即多增一亩之税。民食裕，国帑富，其在斯乎？其在斯乎？

至若西洋各国，多有以机器代农工者。议者多谓宜仿法制造，推广行之。愚则谓：即机器一事，亦有宜忌之处。盖宜于东南，而忌于西北也。何也？东南之民奢而勤，西北之民俭而惰。俭者，故不欲购办；即购办矣，是将以益其惰也：故曰忌。奢者，故厌常喜新，必乐于置办；置办之后，事半功倍，彼且可以藉其余力，以为别业：是非独无损其勤，且将以益其勤也。是在教导者，因势而施之耳。





酒　税


天下事，有虽妨民食而仍有益于民生者，听之可也；虽不妨民食而有损于民生者，禁之可也；而况既妨民食，又损民生者哉？厥事为何？罂粟是已。虽然，罂粟之为害，既已尽人而知之矣，故议者或谓罂粟宜禁，或谓罂粟宜种之。二说者，盖彼一是非，此亦一是非；彼一利害，此亦一利害者也。盖持禁议者，谓其妨民食；持种议者，谓可塞漏卮也。今者既种之后，洋药入口，果岁见其少矣，谓其不足以塞卮，不能也。然既种之后，山右一隅偶遇荒歉，流亡载道矣。川省岁凡三熟，昔者常出其余，以食邻省；今者且不足自给，仰食于邻省矣。谓其不妨民食亦不能也。夫然而欲求一尽善尽美之法，不可得也。意者其惟禁吸食乎？然而因循日久，吸食者众，流毒日甚，几若比户相接，视为故常，禁之又不可胜禁也。将谓比户稽查，禁未吸者不得试吸，已吸者听之终身耶？则户口繁多，徒滋骚扰，必不可行也。将谓一旦必欲禁绝，尽执吸食者而加之罪耶？斯罪人盈天下矣，势又不行也。

窃尝于此三致意焉，欲求一善法而终不可得也。然则将如之何？曰：仍使民间广为种植，薄其税敛，使民咸乐其贱而吸食之。行之日久，洋药入口益少，俟其少至将绝，然后于订约时，伸永禁入口之请；彼以无利可图也，必将乐从。约既定，而后雷厉风行，严禁种植，如有违者，杀无赦。如是，或可冀其根株净绝乎？虽然，此盖数十年后之事，非今日所可骤图者也。

尝默计：夫有妨民食、损民生与罂粟等，而人皆不之觉者，其为酒乎？先王有言：“后世必有以酒亡其国者。”酒之为毒大矣，故古者有酒禁之令。降及后世，逐渐疏纵，而酒禁乃置而不讲。

吴县冯氏曾著《重酒酤议》，反复推论，言之最详。大旨谓：约以升粟成酒一斤有半为率，统万民约以十人而一饮，饮亦一升有半为率，是十人而糜十一人之食，亿万众必有十分之一受其饥者。如之何不禁？然而不能禁也。雍正中尝禁酒，乾隆初孙公嘉淦奏罢之。疏中言直隶省一年中被系者千数百人，不胜其株累，而酿酤如故。世宗朝当鼎盛之时，整齐严肃，中外咸若，宜可以令行禁止，然而不能禁。斯不能禁矣，皆前事之师也，又何论近年禁烟乎？故谓以为如酒者，止宜重酤以困之。厘金本抽百之一，独酒可令顿酤十之，零酤二十之，舞弊倍其罚。经三四厘捐而酒值倍矣。使贫者不能不节饮，尤贫者不能不止饮。但得减酿一分，即多若干米，亦即多活若干人，有利无弊者也。

是议也，窃尝读而善之，然未敢谓即可遽行也。及以厘金抵洋款，洋人承办厘务，入浙洋人有创加酒厘之说，窃闻之而益惧焉。已而寂然，谅事不果行矣。

或曰：“既善之，又恐其果行也，何故？”不知筹大计者，当念大局，维大势。我之与外洋订约也，税则之中，凡外洋食物均免征，而酒与列焉。幸也，其值较昂，嗜之者尚寡，然已有漏卮之憾。使一旦而我遽自加重内地酒税，则酒家势不得不取偿于饮者，其值必昂。使值昂而犹不足以偿其税，而掺伪起矣。掺伪则酒恶，酒恶其值仍昂，人谁乐饮？其势必至尽驱华人以酤饮于洋肆矣。不但未见其利，且睹其害哉！故不欲加酒税则已，欲加酒税，必先订洋税，凡烟酒食物之入口者，一律加征。先施于人，而后施于己，则其势顺而可行。夫然后若我土产之烟叶、玩物一切无关于民生者，均可类推而重税之。庶几得理财之道，无病民之患，且免漏卮之祸欤？





卷二


军　政


夫军政者，国家之威权，主帅之号令，三军之司命，胜负之枢纽，不可以不讲者也。《阴符经》曰：“立天之道，以定人也。”又曰：“天之无恩，而大恩生。”言军政也。故军政者，统权、术、法、令而言者也。

权者，天子以畀主帅，主帅以畀将佐，故无论为奇为正，为大帅为偏帅，莫不各有其权，以令军士，以供指挥。盖将帅无权，则军士无主，行军者之大忌也。

术者，智略韬钤之谓。战恃以决胜，守恃以扼据，行恃以引导，止恃以自卫者也。故无术不可以为帅，无术不可以为将，抑无术不可以为军士。是在讲之于平时，致用于一旦者也。

法者，我与敌所共有，亦我与敌所共守者也。胜不妄杀，败不乱逃，强不可恃，势不可怙，刚柔相济，宠辱不惊，胜败不乱，功不妄赏，罪不佚罚。大公所在，与天下共由者也。

令者，胜败之所关，性命之所系。智勇因之以见，权术因之以伸。生杀以之，指麾恃之者也。

凡是四者，统谓之军政。军政善者胜，不善者败；善者强，不善者殃。故曰不可以不讲也。

西人之用兵也，善用权；中国则反是。非惟为君者不肯予之权也，即为臣者亦不肯自有其权。必曰：持盈保泰，为臣之道也。不知臣道尽而将道失矣。夫为帅者，发一令，出一师，必请命于君上；将佐则请命于主帅。于军事在所损乎？在所益乎？为法亦然。中国之行军，不得尽谓之无法也。然惟人各法其法，而无公法，此法有时而不济者也。南北两军相会合，皆官军也，设与敌遇，则各法其法，亦各是其是，而各非其非。驯至于胜则相争，败则相委。是直可谓之无法也。惟术与令，庶乎近之。使一旦中外失和，兵戎相见，是彼得军政之全，而我仅得其半也，庸有济乎？余之为是言也，非故抑中而扬西也，非炫彼之长，暴我之短也；知己知彼，百战百胜，不得不为之预筹也。

昔者发孽构逆，湘乡曾文正公受文宗显皇帝特达之知，削除巨难。文正虽有过人之才、兼人之勇，使显庙不畀之权，事必不济。故文正纵横军旅，扫平宇内，虽遇事禀承庙谟，然必先事而后奏闻。此之谓权，此之谓主帅之权。古人有言曰：“将在外，君命有所不受。”非不受君命也，恐误机宜也。虽然，中兴之业以气胜，非以法胜也。气者，鼓舞以励之，养蓄以致之，可暂不可久者也。故同治初年，文正即有湘军暮气之虑，故知为以气胜，非以法胜也。《传》曰：“一鼓作气，再而衰，三而竭。”是气必有竭之虑，不若法可自立于不竭之为有用也。何为自立于不竭？将佐有将佐之法，军士有军士之法。承平无事，勤其操练，如临大敌，风雨晦冥，突发号令，试其勤惰；进攻之道，退守之方，勤加教诲；生杀赏罚，以时告诫。使之从军十年，有如一日，则军心坚定而法行矣。至于权，则显庙之任文正，圣谟俱在，可毋容私议矣。

权既一，法既行，复佐以术与令，谓六师所指，不足以雄视海上，吾不信也。





将　略


国家整军经武，以奠内境而御外讧，故不得不有兵；兵须训练，须约束，须统领，故不得不有将；将所以统帅三军，不可不有才。于是储将才之说出。今有人焉，善御火器，举止有方，所向奋勇，可为将才欤？此军士之技艺，未足与言将也。陆行则知地理险要，水行则知沙线、风涛，身先士卒，众皆用命，可为将才欤？此偏裨之才艺，非将才也。运筹帷幄，决胜千里，善能料敌，善能御众，可为将才欤？此参谋之所学，非将才也。然则兼众长而有之，赏罚严明，号令有度，可为将才欤？曰：将才也，然未足以言将略也。

夫将略者，兼有才艺，而运之以仁、信、智、勇、严者也。惟仁能爱人，能爱人而后人为所用；惟信而后赏罚明，赏罚明而后人乐为之用；惟智而后能知人，能知人而后委托不误；惟勇而后胆识壮，胆识壮而后人有所恃；惟严而后号令肃，号令肃而后众有所警惕。凡是五者，缺一不可与言将略者也。然非兼有众人之才艺，又不足以服众也，此将略之所以难也。且五洲通市之后，战具之奇诡，虽公输不足以施其巧；兵法之变化，虽孙、天不足以尽其能。然当世变之际，必有应变之才出而济之。非必谓天生人才以为世用也，习俗所在，风尚所趋，则必有留心者默为考察，而人才因之以生。

吾见今之储才、求才者矣，建学堂，延教习，选聪颖之子入堂肄业，谓人才将自此而出也。于是曰武备学堂，曰水师学堂，孜孜勤求，教之数年，出而用之。吾曾见其人矣，兵法非不解也，御器非不讲也，风涛沙线非不习也，山川险要非不知也，然而气质一变，已迥非昔日之人矣。盖在堂读书之日少，习艺之日多；中学之日少，西学之日多。纵偶为中学，亦不过取其文字通顺而已，故及其学成而出也，俨然变为西人，尚知中华上古有周、孔者，盖寡矣，遑论其他学问哉？

论者曰：“西国诸将帅，皆学堂出身者，岂宜于西者，不宜于中乎？”不然，胡子贬之之甚也？不知西国尚质，只此即足以适用；且学堂开设既久，所在皆人才。故虽学成，亦必循序以进。中国则不然。风气初开，来学者寡，及其学成而出，视众人皆莫己若也，而傲心生；视统率己者非学堂出身，亦莫己若也，而妒心生。既傲且妒，终沦于狂。是于词章狂士之外，别出一种类而已。及其用之也，循资按格，同置于仕途之中，耳所濡目所染者，拜跪趋跄之文，请托营谋之策。其始未尝鄙不屑为也；及其久也，亦自沦于个中而不觉。置可造之才而不栽培之，使之所学仅得其半，此吾之所以为天下人才惜也。

大抵学堂之中，以西师为主，亦以西学为重。故学生亦视西师为重，而视中学为无足重轻。故所学知有用而不知有体，知有术而不知有道，则无异夫其气质之变也。与其如是，何如径延西人用之，何必糜薪水膏伙之资而教之哉？谓宜选募学生时，必须选华文已通达者，始得入堂。堂中别延通变达权、湛通经史而留心时务之儒以为之师，随时讲解古今治乱、兴衰、得失之理，辅以历代彦儒论说。俾来学者咸知以中华古圣之教为体，以泰西学术为用，所以维持其气质，开发其心思。异日学成，皆为淹通中外之士。于此中求将才，将斯得矣。





团　练


地广人众，烟户繁多，主客杂处，来去无定，奸民得以混迹，宵小乘而生心，闾阎因以不靖，非所以奠内也。夫整军经武，将以攘外也，内之未奠，恶有夫攘外？是团练不可不讲也。团练之法，向有行之者，然或作或辍，未尝谋及持久之道。恒见今之办团练者，邻境有警，本境戒严，然后为之解严，辄止此。饥则乞食，饱则弃余，不知积谷者之谋也。而况举办之时，团而不练，器械不精，教习无人，统率无方，训练无时，是团如不团而已矣。而且募集之人，良莠不齐，散漫无纪，以之扰愚民则有余，恃以备缓急则不足，是更团不如不团矣。

窃尝考之：团练一事，村乡易而城市难，盖乡人习劳苦而市人耽安逸也。故举办团练，亦宜先城市而后村乡，先难而后易也。城市办法，宜与保甲联为一气，宜选公廉自爱之员办保甲局事。编查户口时，即劝办民团。宜家出一人，轮日会齐操练。富户不愿就操者，酌捐银钱以助经费，别举公正绅士董其事。其训练之法，一如营制。其枪炮各器，就近先借自营中，操毕即还，再操再借，亦决不误营操也。此初办之时权宜之法。俟经费集成，再行购备而统存置保甲局，自可免私斗伤人之患。编成队伍，派定十长、百长。一年或半年，由官亲临阅操一次，优者奖之。城邑之大者，旦可分作绅团、商团、民团三种，客民多者亦可别为客团，而总以联络一气为主。月选数日，合众会操一次，考得技艺最优者，酌给薪资，派往各乡以教乡农。无论城邑乡镇，于团练处所建一瞭台，务能瞩远。遇有警，鸣钲告众；日则以旗，夜则以灯，别颜色以告方向。众团咸集，守望相助之道，于焉尽之矣。省会如是，各府、州、县亦如是，各乡、镇亦莫不如是；一省如是，省省皆如是。是合中国为一大团练，尚何萑苻之不靖，宵小之潜生哉？

团练非独可以靖萑苻也，抑亦可以联民志。民志不联，非国之福也。然民志至今日而散涣极矣，同一乡、同一里，其相视也，如秦人之视越人，庆吊不通，疾病不闻，此无以联之之过也。苟办团练，则朝夕相见，且相为队伍，出则同出，入则同入，患难相救，痛痒相关，意气联而乡党和，不几几乎上臻三代之治欤？

团练非独可以联民志也，亦且可以图功名。方今变武科之法，改试枪炮，下群臣各抒所见，议备采择。而议者率多以恐操练枪炮，恐肇事端为词。若举行团练，则欲图上进者，于考求算术阵法之余，即可借团练以习枪炮，既可以卫闾里，复可以图功名，吾知必有乐为之者。

团练非独可以卫闾里也，抑且可以卫国家。盖新法练军之说，格而不行，虽有天津新建军及江南自强军、湖北武备学堂等军，倘一旦有事，恐仍不敷征调。而营勇之无用，尽人皆知。使仍临时召募，则团练既办，尽人皆兵，尽地皆兵，既免仓猝训练之患，且得兵皆娴练之益，岂曰小补之哉？





水　师


自通市以来，西人挟其海具，梯杭而至，琛赆咸集；偶有龃龉，舍玉帛，兴兵戎，炮火腾天，轮舶织海，血肉飞糜，性命顷刻。开千古未有之奇局，亦开万世未有之奇酷，此世变之尤者也。湘阴左文襄公仗节督闽浙，首倡议于马江建船政局，延聘洋匠，督工制造兵船。此实为中国开创水师之始。厥后，湘乡曾文正公奏请于上海设立制造局，自制船只及枪炮子药，而御侮之具，似皆可出于自造，无俟仰人鼻息矣。徒以工程浩大，虽有所造成而终不克成军。

光绪纪元越十年，岁甲申，法人事起，兵戎相见。既定盟，当事者恍然于水师之不可不讲也。建海军衙门，购置铁甲巡船、鱼雷等，设海军水师提督领之，号曰北洋海军。而南洋各兵轮不隶焉，惟岁一会操而已。再越十年，甲午中东事起，北军糜烂。南军以游移观望故，转得保全。行成后，当事者虽欲有所振作，事尚未举，而旅顺要隘遽为强俄所据，威海属于英，胶州属于德，广州湾属于法，门户尽失，纵复海军，已无屯师之地。此诚岌岌不可终日者也。兹虽由外洋购来数船，然置诸大沽口，不闻择地屯驻，殊非持久之计。故今日欲复海军，计惟有复设提督。责令由盛京、直隶、山东、江苏、浙江、福建、广东一带遵海而南，择有险可据之处，如旅顺虽为俄有，可以退守复州、熊岳各口；威海虽为英据，可以退驻沙门岛等处；余如江苏之吴淞，浙江之舟山、镇河，福建之福宁、厦门，广东之虎门、琼州，均宜分驻军舰，遥为声援。

考之泰西各国，海军战舰，动以百计。况中国幅员之广，甲于环球各国；沿海口岸，密若繁星。一旦有事，防不胜防。故策海军者，莫若以分为合。以一军驻北洋，一军驻江浙，一军驻闽粤，交相轮换，既可以儆海盗，复可以探沙线，历风涛，有事则互相接应。可合可分，此不易之法也，然而难矣。

窃尝闻时贤论之矣，香山郑氏所著《盛世危言·论水师》一条言之既详，且尽其言曰：“中国既有历年造购之兵轮，又有新增之大铁甲、快碰、蚊子等船，鱼雷各艇，似宜酌分巡、守两事，择善地以立水营。无事则分巡东洋、南洋、印度以及各洲，由近而远，逐渐游历，以练驾驶，习水道，张国威，护华商”云云。诚如是，则吾知为善矣。然证以吾之所见，又大不然。为管驾者，以营求得差；为车副者，以人情派委。所谓游历者，不出国门一步，且非为历风涛、探沙线往也，迎送差遣也。一显者在北，兵轮驻于南，显者而欲南行者，以电召船北来，复载之南行。此其所以为公干也。其无事时，则船在水中央，管驾以逮车副，不知其何往也。在船者水手而已。呜呼！无事则如此，至所谓有事者则又如彼，其有用也得乎？

郑氏之言又曰：“设驾驶学堂，延西师分门教习。已升至第一班者，即派登舟历练，他日为将领、为偏裨、为教习、为司机、为头目，即在其中。”信矣？证以吾所见又不然也。今兵船之中，非无学堂出生者也，习气所染，遂趋之至于不自觉，于是不得不为人才惜也。欲挽回积习，其惟有别立海军之律乎？宜定例：地方公事，非有关于剿捕、弹压、保护者，不得以兵船往。合一军以提督主之，晦明风雨，突出号令以试之，勤者奖，惰者罚，设为功过格以记之。其出巡也，有能探出沙礁，以免后来蹈危险者，赏之；能觅得海面荒岛，足以屯兵、屯煤或足以制奇设伏者，亦赏之。庶几人思勤奋，以免荒废之习，而成有用之军乎？





陆　军


语有之曰：“善学古者师其意。”善哉言乎？吾于何见之？于练兵见之。三代之制，寓兵于农，岁以四时农隙讲武事。后世其法不行，一变而为招募之军。夫岂以郡县之天下，异于封建之天下，一旦征调远出，有妨农时乎？一废而不可复，而军政遂日见其坏。此吾所以言中国之兵以气胜，非以法胜者也。夫两军相见，争性命于俄顷，决胜负于瞬息，而欲尽以气胜，气果足恃乎？而况用则募集，用已则遣散，平日无训练之功，临用无鼓励之法，遣散无抚字之惠。以是言兵，尽人皆可兵，尽兵皆非兵也，庸有济乎？吾故善夫“善学古者师其意”之言也。

吾何以善之？吾观于泰西之兵制善之。考泰西各国兵制，微有不同而大致则一。其制兵分四种：曰常设，曰预备，曰后备，曰驻守。凡民之身体强壮无残疾，长及西度五尺者，皆令当兵，训练三年，是为常设兵；期满退卯，入为预备兵，四年为期；期满入为后备兵，五年为期；期满入后驻守兵，十一年为期，期满出兵籍。其常设兵日夕训练；预备兵月一会操；后备兵岁一会操；驻守兵则虽隶兵籍，凡会操皆不与，惟听征调而已。常设兵皆给饷，余则否。如是行之日久，几于举国皆兵矣，谓非即古人寓兵于农之意乎？

前闻盛太常曾仿此意入告，大致欲分划天下为十镇，参酌西操，共简练新兵三十万人，兵数多寡，就各镇轻重形势等差征选。年在二十以上二十五以下、体质身干合格者，录为常备兵，入营教练，期以三年；退为预备兵，亦期以三年；退为后备兵，亦期以三年；退为民兵，期以五年，除其籍。自预备兵以下，平时在家务农，有事以次征集。预备兵每年一次召集屯营，与常备兵合操；后备兵每年一次召集便宜地方，使之演习：皆视道里远近，给予路费。民兵不集操。在籍者皆免本户徭役。每岁十月，由各镇拣委选兵官，分赴各属，会同州县验选，合格者注于籍，随时征充常备。壮者入营，而老者退籍，老者退而壮者又复入营。历三年，而一兵之饷得二兵之用；历六年，而一兵之饷得三兵之用；九年以后，岁额三十万人之饷，当得一百二十万人之用。各镇营制饷章统归一律，各营枪炮器械统归一式。举绿营、勇营悉去之，以其岁饷三千余万，而练常备兵三十万人，重订饷章，岁约不过二十万；其余以备洋教习薪水，预备、后备兵调操路费，计无不足。奏上，格于部议，其事遂寝，时论多有惜之者。大抵老成持重诸公，多喜因仍而恶更张，使当日建议时不作分划十镇之说，而仍以就各行省地势为词，事或议行，未可知也。

然而愚犹有虑焉。简练新军，采仿西法者也，固吾之所谓“善学古者师其意”之谓也。顾是法可行于泰西，而不可行于中国；虽可行于中国，而未可行于今日之中国。何也？盖贫民多也。凡应募愿入兵籍者，类皆无赖少年，素无恒产者。一隶兵籍，即藉月饷以赡其身家，教之三年，养之三年。使之退为预备兵，仍兵也，而无饷矣；无饷即无以自养，是使之失业也。一退而去三十万人，其有不聚众滋扰为良懦患者，几希矣。此辈未为兵时已非安分者，而况三年之中教以步伐，教以技艺，教以号令，吾恐适以助其强悍之气也。如曰募选时必择有恒产者始为合格，则“好男不当兵”之说，久已牢不可破，谁乐为之？如必临以官威，使之不敢不从，是又徒多滋挠矣。故曰未可行于今日也。必欲行之，其惟速讲教养之道与天地自然之利，使斯民随在皆足以谋食，则庶乎其可也。甚矣！教养之道，无在之不须讲求也。

新法练兵既未可行矣，即以旧制而论，名之曰兵，非役可知；备以御侮决战，非迎送皂隶可知；名之曰兵饷，非官之廉俸可知；名之曰兵额，非能虚设者可知。今则不然。轿役、马夫，莫非兵也；婚丧仆从，莫非兵也。一营之饷入诸官，较散诸兵者为多也；一营之额仅得其半，或竟不及半也。无异夫朝廷屡申裁汰之令，而卒无以应也。甚矣夫蒙蔽之为患也！平居如是，使仓猝有事，其奈之何？





火　器


戈矛所以济刀剑之穷，弓矢所以济戈矛之穷，而所以御之者，铠甲也。自火器兴，而戈矛、弓矢失其利，铠甲穷其用，决生死于数十里之外，定存亡于一呼吸之间；甚至肉飞血迸，犹未望见敌尘者。于是乎枪炮子药，乃得谓之不仁之器。惟其不仁也，不得不有以御之；亦惟其不仁也，不得不有以制胜之。此火器之所以急宜讲求也。自枪炮之一往无前，无可抵御，而议所以抵御者蜂起，各执一说，自以为可用，而卒无肯试用之者，盖亦知其不适于用矣。操御之之议者，半泥以柔制刚之说，或言牛皮，或言纱网，或言棉絮，或言薄铁，或言布袋。窃谓皆迂谈也。漫曰牛皮，且用十数层纱网，附以粘药、薄铁，间以沙泥、棉絮、布袋，再借水力，然而巨炮当前，子弹飞来，无坚不摧；其尤甚者，三四十里外能洞穿盈尺之铁之数物者，果足以御之乎？为是说者，其亦侥幸万一之见耳。然终不能舍而不讲也。其惟有以守为战之法乎？濒海炮台，厚其营垒，以御实弹；多作夹濠，以御开花弹：则是或一道耳。然又不能终于以守为战，必有军行之一日；军行则营垒不得挟以行，夹濠不能越而过；而况海洋相见，系胜负存亡于一舟，更无营垒之可筑，夹濠之可作：则此道终穷矣。

窃尝留意于泰西兵家，见其穷极聪明智虑，劳民伤财之不惜，争新炫异，制务相上，有所不逮者，竞相考求，必欲逮之，且欲过之。格致之师辈出，制造之厂林立，所为者，皆攻坚及远之器也。而所以讲求御敌者，寂无闻焉。于是恍然悟其以攻为御之法，此其不御之御，转以胜于御也。信夫，火器之急宜讲求也。均是炮也，一则力及十里，一则力及十里以外，是彼能及此，而此不能及彼也；亦均是炮也，一则能命中，一则不能命中，是彼足以穷此，而此不足以穷彼也。一交绥而胜败立见。呜呼！此其以不御为御，转胜于御，故无所用其御也。信夫，火器之急宜讲求也。

中国近日非不知讲求火器也，然有讲求之名，无讲求之实。有一枪或炮焉，来自泰西，其式精，其法新，其力足以及远，乃仿为之。仿为之而已，得斯已矣，不知所以求其进也。此制造之弊也。知制造之不足恃，转为购买，而采办之员，或终身未尝睹火器之面，则显受欺蒙也；或利心汩其天良，则隐恣其中饱也。此购买之病也。配用不能一律，训练未必精良。此御器之弊也。（犹忆光绪甲午中东事起，余从事制造局，闻之同事人云：某日发出毛瑟枪若干枝，交炮船为守夜之用。越一日，忽来调换，云：“子不配枪，不能施放。”乃饬工匠验之，则锵锵然如连珠，无所谓枪不配子也。又有友自山海关归者，言在彼处遇一兵施放洋枪，友偶问之，兵竟不知来复线为何物，望牌为何用。呜呼！言之可哀亦可笑也。附记）偶造成或购得一器，即侈然曰：“今而后，莫余上也已。”将毕生恃之，而不知更求新制。及他人已视为窳朽之具，彼犹以为此吾之奇器也。此死守不变，不求精进之弊也。此四者有一于此，不足以讲求火器，况握而全之哉！





炮　台


自海禁弛，而海防严。通市以来，彼常为客，我常为主，而海防尤不得不严。于以沿海各口多炮台之设，因地之利，择要之区而为之，曰将以御侮也。似矣，窃尝见之，不禁叹智者千虑之或有一失也。盖左顾右盼，以壮海上之观瞻，则近之矣；若谓恃之以御敌，则窃谓犹有未备焉。请得详言之。

夫置炮之所曰台，则其非城可知，非营卫尤可知。而必筑土垒石叠作长围，聚千百人于其中。其意若曰：东来则东击之，西来则西击之，可无敌于海上矣。一旦敌至，我以炮去，敌以炮来，敌为我败，幸也，非可操必胜之权者也；设不幸敌炮中我，一中再中，毁我一隅，而全台溃矣。盖垒石筑土以为围者，将以自固也，自固之具既失，则有不得不溃者，势也。台溃而要隘失，敌将长驱以进矣，谓果足恃乎？此吾由粤而津而沪而长江，历眺各炮台，而窃为之惴惴然者也。

然则将何如？曰：宜移此筑围之费，别筑众小台。台凡两排，错综相间，其相距以炮力能及为率，每三台作品字形，连绵为之。台仅一炮，炮架底作转盘，可以四面移动，东西南朔皆可施放。台内以一弁率十余兵，既足以施炮，又可以施枪。前排临江以御敌，后排备作救应。如是则虽一台为敌所毁，而众台犹有固可守，有险可恃。敌虽登岸夺我此台，而炮力所及能救应者尚有四处，鳞次排列，敌虽勇不足畏矣。至于运送弹药，则宜掘堑道为之，于山巅隐处择地掘堑，存储各项，分掘堑道以通各台，佐以得律风。凡有所需，瞬息可达。倘更欲其速，则竟宜于堑道中装置铁轨，而以铁车装运，由高至低，有建瓴之势，一泻千丈，；渗入之水，则以机器出之。掘道之际，更可先预为提防，是亦不足虞也。然后于众台中择一台以居主帅，发号施令，皆以旗为之，则众台有所受命矣。

或曰：“筑土垒石为围，一隅毁则全台溃。今散布诸小台，一台毁，众台可不溃乎？”不知筑土垒石为围，而聚千百人于其中，则是围也，千百人所恃以自固者也。一隅既毁，敌虽未至，人心有不惊惶者乎？今散为众小台，是分其自固之具于众人也。彼台毁则彼台失其自固之具耳，众台固无恙也，自固之具仍在也，何溃为？

抑又闻之：比利士京都之北百二十里，地名爱士钧阿者，有炮台焉，自外观之，一土山而已，初无所见也。过濠之浮桥入台心，内甃以砖，若穿廊焉，而皆内向。以土培其外，而覆其频，故远视无所见也。每距数步设炮一，凿洞以通外，此台外之下层也。以石梯引至台顶，则成周环之土坡，炮皆设于坡后。中作台三重，甃砖覆土如外制，高仅出于外层之坡顶，与外层成夹濠。自下仰视之，仍无所见也。上层置大炮，二层置喷炮，炮眼仅与外层之坡顶齐；下层亦设喷炮；窨地置子药。敌若攻之，则外层土坡后之炮推出坡顶，以挡前敌。炮既放，则撤至坡后再装子药。敌虽受其击，而仍莫睹其人也。而内台三层上之大炮亦即继发。故攻之极难。使遇劲敌攻夺外层，则二层之喷炮固备以御近攻者。使敌为捷足，既夺外层，又跃夺二层，则外层之下固有内向之穿廊，置炮以待，可与三层之大炮夹击之。或敌以开花炮遥击，则其台固层层相间，自为夹濠者。弹堕濠内，虽炸无虞。此亦可取以为法者，岂必曰若英若德若法，始可奉以为师哉？





专　权


甚矣夫无权之不足以行事也！县令之欲行一事而无权，不敢擅专也，禀命于守；守无权，禀命于司道；司道无权，禀命于督抚；督抚无权，奏达于天子。天子下部议，部臣不知权之所在，下之司员；司员尤不知权之所在，商之胥吏，定议以进部臣，持以达天子。天子下之疆臣，复展辗行至县令。所议曰行，斯行矣；曰不行，虽明知其事之善而不敢行也，无权故也。然则权乌在？不知也。上下交无权而事以不治，甚矣夫无权之为害也！

虽然，文臣无权而事不治，病如痿痹，其病渐而久；武臣无权而事不治，病如痈疡，溃败随之矣。承平之日无权，虽病而不觉；有事之日无权，病且不可为矣。是故用兵之道，贵在有权，尤贵在专权。命一将，拜一帅，信而后用之也。苟不信，勿用可也；用而不信，犹未用耳。大敌当前，请命而后战，愚者知其必败；战胜而敌溃，请命而后追，亦愚者知其不及也。

窃谓文武、水陆宜联络，不宜统属。使水师有水师之权，陆军有陆军之权，而后统兵者调度有资，事无掣肘，可自立于不败之地。故曰兵权者，三军之司命，将帅之威势。将能执兵之权，操兵之势，而临群下，譬如猛虎加之羽翼而翱翔四海，随所遇而施之者也。今制提督有事，无论水陆，必关白督抚而后施行。使一旦有事而仍如是，则所不及设施者多矣。然而难言之矣。中东之役，皇帝布告天下，遍谕诸臣：倘遇敌军，迎头痛击。然卒无击之者，岂敌军果未一至耶？敌船亦无来窥伺者耶？关外诸师均奉诏迎敌者也，传闻其时竟有不出关门一步者。若此，皆不得谓之无权者也。

有权而不知用，斯又非无权之过矣。未得人而付之权，虽有权，如无权；苟得人而不付之权，虽有人，如无人。若是则仍在储才也。建学堂而教以技艺，讲经史而豁其胸襟，经历练以增其胆识，而将才以成；尊之以爵，赡之以财，接之以礼，励之以信，而才为我用。然后可作股肱之倚，心腹之寄。一旦有事，畀之以权，而权之效乃大著。得为之进一解曰：得人而不付之权，与无人同；付权而不专，与无权同：作《专权》。





观　战


观战者何？将以练胆也。天下之才可学而成，艺可习而精，此为中人以上言也。故下愚不移，盖其不能学。而智者禀赋使然也。惟胆不然。胆生于智，智生于识，识生于学。然苟无以练之，则虽由学而识而智，必终于无胆。惟有胆，然后能临事布置，不致慌乱，而后可以作气，而后可以取胜。不然，则所学虽诣其极，临事恐仍不免张皇也，未练故也。

然而战士之胆，与任事之胆不同。任事者阅历多而胆识自定；战士而必使之阅历，则非有战事不可。治天下者方曰图承平之不暇，夫乌可轻言战事哉？西人见及于此，故其操兵也，俨临大敌，必使两军相向，作对垒状。练之既久，军士习见，不以为怪。则一旦从事疆场，与敌人遇，自彼视之，亦若操兵时耳。此练胆法也，然究不若观战之为愈。西例凡两国交兵，局外者例得往观。其意亦欲使将帅、军士观其战阵之法：彼国何以得胜，此国何以溃败，进退迟速之际，施放远近之间，藉为取法。且作壁上观者，无异身列戎行，足以增其胆识耳。美日之战相持数月，而我国绝未派一舰往观，殊可惜也。





渔　团


朝廷于除暴安良之道，无微不至，于陆军之外，置水师焉。此水师者，所以防江河之奸宄，于海军实有间云。故南省之驭江临海者，皆水师提督，所以慎重其事也。然江海之滨，汊港纷歧，防之不胜其防，堵之不胜其堵，而盐枭、水贼之流出，虽日言防贼，而贼仍不少戢者，则水师之未尽善也。

水师之制，以粤省为善，其船谓之广艇。曾文正剿发逆时，于长江治水师仿为之，今江南一带无非广艇。然事有因时而制宜者，则居今日而用广艇，又非尽善矣。广艇之制，多设桨以利速行。桨多，而司桨之人亦多；司桨者多，而一船之中以备为战者无几何矣。曷若仿轮船之制，安设机器，以火力行之之为愈哉？盖如是而有五便焉：粤东创行车渡，其驶甚捷，式犹民船，而机轮以人力施之者也。上海曾仿式为之，谓之木轮船。今即旧有广艇装置机器，改用火力，所费无多，其便一。新式汽炉，多有以火油代煤者，今仿为之，可免装备煤斤之笨重，其便二。既装机轮，则船上司桨之人可全行撤去，多置炮位，利于战，其便三。机轮之速，如风驰电掣，其捷于桨橹何止千倍，利于行，其便四。盐枭、水贼，乌合之众，未必能购置机器，是我捷速而彼迟钝，利于追袭，其便五。有此五便而不及早图之，窃以为憾焉。

虽然，纵极征战之利，行驶之速，追袭之能，而盐枭、水贼正恐未易尽也。出没无常，艰于防也；巢无定所，艰于搜也；汊港纷歧，艰于要截也。如之何而后可以图安闾阎，而卫行旅也哉？则又有术在，曰办渔团也。

闽、粤、江、浙，滨海之省，民之以捕鱼为业者，不可以数计。渔船出没于洪涛巨浸中，若履平地然。盖其生长海滨，素习水性，乃能如是。内地居民虽有勇者，未可强而致也。诚宜招为我用，联为指臂，编成保甲，使自团练，授以旗帜，教之号令。又恐中有奸民，则作连环互保法以防；其家室之居于岸上者，官为保护之，别编为渔户，此亦隐然以制之者也。渔时，使仍为渔；渔隙，则团而练之。官为临视，训其进退之度、布阵之法，考其行之迟速、泅之久暂。技艺之优者，酌给犒赏以荣之；奋勇勤慎者，立为队长，为之督率。练既成，然后施令。有能擒获贼人全船者，受上赏；其余获樯帆、器械，擒贼首或从者，别为赏之等差，以为鼓励；内地有事，其善泅之辈愿从水师效力者，听赏仍如之。是则不费纤毫之饷，而得无数之水师也。若夫海疆有事，则安置水雷之用善泅者，又可得其力焉。语云：“重赏之下，必有勇夫。”此之谓也。惟承办者宜善体人情，曲为保卫，恩以结之，赏以徕之，信以孚之，斯人乐为之用，而事乃可成。不然，则仍因循之习，蹈故旧之常，袭得其名而自忘其实，虚应故事，侈然自大，遂自以为深可自恃，驯至于名存而实亡，而事遂不可治；抑或者目为迂阔，畏难而苟安，视为故事，轻举而妄动，是则事不克成，虽成亦必无以致其用者也。故曰：非励精图治者，不足以创始；非忍辱负重者，不足以图终。以今日之仕习，今日之颓风，而不整顿之，虽伊、周无以施其才，孙、吴不能展其略者也。是又非独渔团一端如是而已也！





间　谍


制器尚象之学兴，而人力所不逮者，皆有以济之。耳之聪，不足以及百里之外也；传声器出，千里一堂，昔之耳力所不逮者，今且笑言如见矣。目之明，不足以及毫末之细也；显微镜出，状貌毕呈，昔之目力所不逮者，今且横陈眉睫矣。置邮传命，古称迅速，不及电信之瞬息已达也；舟车之力，有时而穷，不及轮轨之履险如夷也。气球升天，铁船入水，制造之诡，鬼斧神工，意想所不及者，皆能为之。于是夺造化之秘，补生人之憾，极制造之能，穷天地之利。懿欤盛矣！至若出师疆场，肉薄相见，枪炮子药，横飞空际，一子及而十人死，十弹炸而全军糜。坚甲利兵，无所施其用；起翦、颇、牧，无所施其勇。洪涛巨浪之中，则有铁甲；水陆要隘之地，则设伏雷。宜乎所向无前，战胜攻取矣。

然而造化无所偏私，制造各具神秘。有挟以来者，亦有挟以往；有恃以攻者，亦有恃以御。则虽炮火相攻之世，而所以决胜负、运机宜者，亦与刀矛相见等耳。于是乎穷极人事，以与造化争衡者，独于运筹决胜之术，有时而穷。盖敌情不可知也，敌势不可料也，敌之山川版图莫可得而致也，虽极制造之神奇，不能设机以侦探也。于是而间谍兴焉。

古者行军亦有间谍，或侦其险要，或探其虚实，均用于临事，不以为常也。时至今日，全球互通，风气大变，而所以用之者，于古乃有间焉。窃尝拟之，盖彰明较著入为间谍，亦无如之何者也。游历之员，遍及内地，足迹所及，体察民情，广探风俗，随挟摄镜，山川形势，每入影中，携之归国，著撰成书。于是遍国中无不知我形势利害者。此间谍之著者也。建堂传教，遍布城邑，招集吾民，劝以为善；蚩蚩之氓，闻风向从。故虽教案叠起，死亡相继，民教不和，彼非不知其难，而犹毅然为之者，其情可想矣。此间谍之尤著者也。通市以来，行肆林立，商旅如织，显为贸迁，暗不可问，此亦间谍之流也。平居无事之秋，则安之而不疑，习焉而不察。一旦有事，汉奸充塞，防之至不可胜防。涓涓不压，成为江河者，此类是也。至若海疆有事，中外失和，富商大贾私为接济，此则利令智昏之流为之，非平居之间谍矣。

平居则无以防之，临事则无以处之，坐令其名目张胆，无所顾忌。此胜负之机，不俟交绥而决者也。知彼知己，百战百胜。今已为人知，而绝不知人，虽雄师百万，将无以致其用也。诚能法其法以行之，诏令使臣，谕我国行商，于彼国风土人情、山川形势，随时随事留心伺察，上之使馆，著为《风土记》，以备考求。多选年壮有为之员，派使游历，著撰亦如之。俾我国军将，咸知其虚实情伪。一旦有事，悬重赏以募敢死之夫、机警之士，以为间谍。其有裨于军事，当不在火器之下。此则以不战为战，以济经武之穷者也。





储　才


时势变迁，至于今日，强邻逼处，民穷财匮，虽愚者亦知非变计，不足以自强也。自强之道，在夫人才，人才非求之不可得。故今日之要务，首在求才，尤在急于求才，而才不可以仓猝求也。惟急于求才故，天子诏臣工举所知，又开经济特科，此皆为求才而设也，则疆臣大吏，时有保荐。吾不敢谓天下无才，吾尤不敢信天下果有才也。知郡国利病，悉民间疾苦者，是为吏治之才；谙公法，熟洋务，是为使聘之才；习韬钤，解形势，是为经武之才。推而言之，一技之长，片善可取，皆得谓之才。凡此者，吾皆未之见，抑亦未之闻也。故才不才，吾不敢以臆断也。

今之所谓才者，大率皆议论之才，可使之建言，可使之著撰，而不能付以事权，又不能舍而不用者也。盖议论者，不必尽出己见，集所见闻权衡之，而著为论说。其言之可行，行之可也；其言而不可行，置之亦可也。故使之建言、著撰，或可获其益也。未经阅历，使之治事，或致偾事，故事权之不可付也。然不用此议论之才，不足以动天下之观听，人皆委靡，沦于自弃，而不克自励以成才。故用之者，正所以鼓舞天下之真才也。

上有以鼓舞之，则天下士莫不争自磨濯，而真才以出。真才出，则当有以储之。谓宜于省会别建储才馆，学使按临岁试，择尤者致之馆中，资以膏伙，俾得专心肄习。学成，贡之京师，试其所学，量才器使。庶几天下无弃才，亦天下无遗才矣。

若夫攻格致之道，以进乎尚象之学者，是为技艺之才，尤不得不急储之，以为我用。宜令天下士苟有挟此才者，得诣馆自呈其制作。其有能为火器之具，利战阵之用者，官给之资，俾为匠役之费，使得竭其所长，以奏奇技。庶利器不为他人豪夺也。大抵东南滨海各省，风气久开，制造之厂林立，民遂相率学机轮之技，以为生计。浙之宁波，粤之香山，人为之者尤众。其间不乏聪颖之辈，举一反三，尽其能事，以自出心裁，制为新器者。使我而不自用之，则海舶往来，如履庭户，去之他国，将不可复求也。





译　书


中国去欧洲之远，将及全球之半，故书不同文，政治异法，黄白异种。而制器尚象之术，体察民隐之道，与乎臻强致富之法，于中国则皆有所长。苟欲仿其法术，则非通其语言文字不可。然而中人以上之资，其读我中华古圣之书者几何年，复从而学其语言文字者几何年，而后得攻其艺术之书，盖已晚矣。故欲知政治之得失，艺术之机窍，非译书不为功。

一一时人才蔚起。至我世祖章皇帝，遂手定天下，抚有环宇。此虽祖宗之神圣，然文明之治，实有以佐之。

然而译书又未易言也。风气之开，已不自今日始。翻译之什，时有其书。即上海制造局而论，已不下数十种。曾购读之，盖开卷茫然者，十常八九。尝考其故，厥有三端：

条理不贯也。西国文字，与中华固别，即其文法，亦往往不同。汉文之顺行者，彼或逆施；汉文之简捷者，彼或冗赘。颠倒次第之间，在在歧异。故译者但就其逐字译成汉文，而见者卒不可解。使得炼字成句之法，而逐句译之，而炼句成章，犹不免疵；即使尽炼字成句、炼句成章之能事，而词不达意之病，又或不免。此条理所由而不贯也。

一曰命名无定也。西国物名，每多中国亘古所未有，致无以名之。乃即以西音之首字，译作汉文，各从其类，加以偏旁，法原甚善，而又遵行不一。有同是一物，而两书各具一名者。如《化学鉴原》之“碘”，在《指南》为“”；《鉴原》之“钠”，在《初阶》为“鏀”。遂致初学者目迷五色，不知所从矣。

一曰义理不明也。器物之名，致用之理，洋洋千言，非不明且晰也。而于论器物致用之外，戛然顿止，于制造之工夫，推求之要窍，一无所及。是将使读是书者，可使知之，不可使由之也。

凡此三者，谓译人之于西文未加深考欤？非也；谓其故欲隐藏，含而不露欤？亦非也。大抵西国之学，各从其类，故文字亦各从其类而变化。使素非其专门之学，虽西儒视之，亦不解者，盖有之矣。

况今之译书者，西人执西书口译之，华人提笔而记之。口译西书之人，已非译其专门之学，则其译也，亦惟就书言书，就事论事而已。而笔述者，尤非其所素习，惟据口译者之言以书之耳。如是而欲其条理贯通，义理明晰，盖难乎为力矣。

谓译书之法，宜就西人具有专门之学者，各从其类延致之。别使精通西国言语文字者，代为传译华语。而执笔记录之人，亦必求于所译之学，素所解识者；倘有疑义，使译人为之反复详问。庶几译一书，得一书之用，即读者亦无开卷茫然之憾乎？

化学、电学，中土人士多习之者，故其译书也，亦以此二种略为详明。至于声、光二学，则学者绝少，而明其理者遂亦乏人。于是译成之书，遂亦多不条贯、不明畅之处。斯可为余言之印证也。至若工艺、算学之书，则每若表然，可为知者道，而不能导不知者使之知，斯亦一大憾事也。





考　工


昔者古圣王制作衣服、宫室、车船以便民生，制作文字以为记载，制作刀矛、弓矢以威天下，而治民经国之事，因之大备。《周礼》冬官有专职，考工有专书，古圣人之治天下，固未尝须臾忘工艺也。经曰：“来百工则财用足。”是工之有关于富国之道，经已言之矣。中古之世，异教蜂起（此为异教，非异端，余别有《异端辨》），而道学家亦同时竞出，争为高尚，而工事因之以不讲；不知定南车之制，周公尝躬为之矣。“工欲善其事，必先利其器”，孔子尝言之矣。“不以规矩，不能成方圆”，孟子亦曾言之矣。虽曰此圣贤借为喻道之言，要必事不离经者，胡为乎而必以奇技淫巧，而屏斥之不遑也哉？

抑闻之：福建船政、上海制造局而外，沿江、沿海各省多有设局制造者，要皆趋步后尘，曾未闻自创一新器。上海制造局曾自制一枪，于一分钟时，可放三十五响，于是咸诧为得未曾有，锡以嘉名曰“连珠快利枪”。不知以一分钟能放四十余响者，西人早已为之，然犹谓为自成之物也。苟由此而益加考求，亦何尝不日见精进哉？乃一器既成，遂安之若素，自满自足，以为今而后，莫予尚也矣。吁！是亦不可以已乎？间有思得新法者，非畏难苟安，即浅尝辄止，此器物之所以窳朽也。

中东之役，洪雅萧氏曾著《洗耻刍言》，上诸总署，颇多心得之术。如造竹筏以破敌，造海镜以避水雷，造暗船以摧敌艘，造佛身炮以制敌炮，造鉴镜以焚敌军，制仪器以辨程途，求炮准以收实效，变气球以出奇兵之类，条分缕析，兼及制造之法。吾尝见其所著，而细思其理焉。竹筏之说似近于迂，佛身炮近于繁，气球之说则近于难，其余似可立为试造者也。乃萧氏奉总署令，挟其技至南洋试制，旋到上海制造局试制鉴镜，未见大验。一时时论哗然，至有创为论说以诋之者。于是不终其技以去。

嗟嗟！文墨之士，乌足以知制造之艰难？彼西人出一技，制一器，贩运至中国，莫不诧为鬼斧神工者，其亦知试制之初，曾极其几何聪明智虑，始得其法？得法之后，又劳民伤财者几何年，破家荡产者几何人，而后克奏肤功乎？西人之新法，不足为腐儒道。吾闻之：羿者，古之善射者也，其始也，果一发即中的乎？抑习之而臻其极乎？逢蒙，羿之徒也，其始就羿也，亦一发而中的乎？抑发而不中，废弓遂返乎？呜呼！由是言之，天下聪明之士，几何不披发入山，以与禽、虫、鸟、兽为侪伍也哉！是说也，吾欲与萧氏言之，而惜乎吾未识其人也。





制　造


机器者，器械之母；器械者，机器之子。以母生子者，一母得一母之用，亦一子得一子之用；以母生母，则虽一子仍得一子之用，而一母可得众母之用矣。母众则子亦众，然后可臻不可胜用之盛，而制造之事乃毕，而制造之明效大验乃见。不然，则徒具制造之名，未见制造之实，吾不知其可也。

枪之管，炮之箍，必购自外洋，不能自造也。炼钢有厂，铸铁有厂，若是者，何为者乎？则为之强解曰：“中土铁质不精纯，不能为也。”夫枪之管，炮之箍，必求精纯之铁以为之，吾信之矣；中土之铁质果不精纯，吾亦且信之矣。一锚、一链、一钉、一砧，亦必购自外洋，夫岂锚、链、砧、钉，亦必以精纯之铁为之耶？胡为而仍购自外洋也？曰：“自为之，其值且倍于购，故宁购之，而不自为也。”然则外洋之物值独贱欤？吾闻之西人尚豪奢，以豪奢之人远在异国，造成一物，寄至中土，而值较我自造者为贱，吾则不能无疑焉。曰：“彼以机器为之，故成工速而值即因之以贱。”夫岂吾独无机器也耶？而必仰求与人也？曰：“虽有机器，而非造锚、造链、造钉、造砧之机器也。”则所设机器厂又乌所用之？故曰：机器者，器械之母；器械者，机器之子也。

以机器造器械，子仍为子；以机器造机器，斯子亦为母矣。员匠之中，未必无能知机器之人，使之绘为图样，反正分剖，备使众匠按图为之，斯多一机器，或即多一机器用，亦何惮而不为耶？曰：“锚、链、钉、砧，巨细不同，大小殊用，非一二机器所能施其功。”是又何妨期以岁月，亦巨细大小之机器备为之耶？曰：“锚、链、钉、砧，非常用之物，使机器成而常造之，则物料有堆积无用之虞；不常造，则机器有弃置锈朽之虑。”是又因噎废食之论也。成物多至不可胜用，正可售于民间，以为塞漏卮之一助，取赢余以为津贴之费，复何虑哉？且应自造者，犹不止此也，此特其一端耳。





购　料


物料者，成器之巧拙，制造之精粗，实所系焉，不可不考察也。能自有者，自无求于市肆；而非所自有者，则不得不购求之。使所购之物而适于用，用之可也；购之而不适于用，亦姑用之，则其成器可想矣。购物之适用与否，则系于购物之人。若是乎，其人之不得不审度而后用也。

今之总持制造者，深居寡出，其于市肆之情形，绝无所闻见焉。其始也，特派一采办之人购办物料。凡制器所须者，请于总办，总办付之采办，采办求诸市肆，择其适用者购之。使此采办而得人，法原甚善也。乃缘是而中众人之妒焉，谓其营私也，谓其中饱也，而此人遂不足以自立。于是改弦更张，别筹他法：凡制器所须者，榜之于门，置筒其下，使市肆之辈投阄报价，则贱者购之。谓今而后，法诚尽善矣。乃未久，而市侩互为联络，自昂其价，而俵分其利，而法以不行。然后别委司员，另设处所，聚众市人于一室，凡所须用者，咸面议货值。犹恐一二司员易于舞弊，必多委数人。意若曰：此互相牵制之法，使之不得不一秉至公也。不知窳朽货物，即由是而多矣。盖司员非习于市道者，制器者偶须一物，列其名以来，恒有耳目所未经者。物名且如是，遑问其价值，于是为市侩所朦者有之。数人之互相牵制，而深讳此营私之名，又无所适从也，不得不择贱者购之。价贱而得良物者，为天下必无之事。于是以伪者、次者来，制器之处以为不适于用也，返之使更易。则诿之曰：“更无良者矣。”此则市侩之长技也。于是不得不姑用之。使必不能用则再议再购，而制器之处已停工以待，废时失事，其得失之相较，果孰为轻重也哉？叫号争论，终朝而退，所辩之事如此。

预预为购备，斯左矣。如肥皂、洋油、各色漆料、洋烛、梓油、豆油、棉纱、麻丝等，均为逐日须用之物。凡出自外洋者，何不径自达函往各国定购？凡一年约须几何，即定购几何。棉纱、麻丝等出自本土者，访俟市价平时，多为购备，盖亦节省之一道，且免次货之为患也。夫市肆之物，亦都来自外洋，而来价、关税、栈租、行用，莫非取偿于货值。使我径行函购，此中之裨益固于大局无关，然为一局计，似尚为千虑之一得也。推之而铁板、铜板、烟管、汽管、铜条、铁条、钉、砧等物，虽各有大小厚薄之殊，未能一律，而常用之尺寸可考而得之，均可自为购办者也。

煤为制器之要物，亦为常用之大宗。物之美恶，价之贵贱，毫厘之差，千里之谬，此尤宜考求者也。余曾见筹备煤斤，为久远计，而转以玷清名者，为市侩所朦，价略昂故也；亦曾见购买废铁，堆积满库，十年不得铢两之用，而人无所可否者，亦为市侩所朦，价稍贱故也。价昂者，为市侩所朦，人或信之；至价贱亦云为市侩所朦，则人无信之者。不知其不谋制器之用，惟图其值贱而购之，是亦不朦之朦也耳。之二事者，皆出诸总理之人，而人言犹复如是。则采办之难于审用，购料之难筹善法也，从可想矣。亦惟相安如故而已，噫！





验　货


物之随购随用者，由工匠验之；贮以待用者，则由司库人过验而已。无论其人之操守为何如矣，铜、铁、杂货，门类繁多，市肆之人使非素所恃以贸迁者，犹多不辨其名色，况精粗美劣耶？如是则验货之人其操守纵极可信，已不免朦蔽之弊，反是则更不可问矣。且购料者自购料，而未睹货之为如何；验货者自验货，绝不相闻问。窃窥其立法之初意，若曰：此防范之，使不得舞弊也。庸料舞弊所不能绝，而转付以推诿之具也哉。盖购料据物料之名以议值，常有终岁常购之物不下百十次，而终未见其物之为何如也者。使验货者混收次伪之物，彼将曰：“我自购良材，彼自取赝鼎，于我无尤也。”而验货者则曰：“彼购以来，我为之收存之云尔。”驯至于须用之际，取之而不适于用。彼市侩者，已领价值以去矣。则乃阁置之，再购求于市。若此者，盖常有之矣。倘毅然决然于所常用之物，均自行向外洋定购，庶几为杜弊之真源，抑亦制器之一助乎？





包　工


工之巧拙不同，故器之精粗有别，盖尽人而知之矣。造之迟速不同，则视夫工之巧拙故也。然而机轴之转舒迟速有定率，车刨之顷，毫杪所不能差。故成物之迟速，机轴实司之，人力无能为也，是则考工者所宜知也。苟欲成物之速，又欲制造之精，则非于机轴中求之不可。机器之旧者、笨者，设法以新者、灵者易之；转舒之迟者，设法以速之；不足者，添置之；马力之小者，设法以大之；多招巧匠，以分作之。此求速且精之大概也，犹可以人力为者也。不然，不机器之是求，而徒责以人力几何，不贻欲速不达之诮也哉？

包工之举，何以异是？盖包工欲其速成也。其始也，突须一物，限日取用，点工估之，计不能及期竣事也，而势又不得不如期竣事。于是工匠之黠者，创为包工之举。与之立约订期，郑重付之。及届时，工果竣，有所以塞责矣。于是谓包工之果足恃，而制造之精粗非惟不顾及，且将为之弥缝也。意若曰：苟非包工，则并此粗而不精者，且不得成也。于是始则重而难举者，偶一为之；继且轻而易举者，亦相率效尤矣。一事倡之，百事和之，而包工乃成故事。尝考包工之约，大率视承包者所素受工值为衡。包定十日成者，即以十日之值为包价；八日成者，即以八日之值为包价。浸假而承包十日成者，八日已成，既成则以八日工得十日值。其物之为精粗如何，从可想矣。乃犹作强解曰：“包十日而八日成，是节二日之煤也。”至于多费二日工值，则不暇计及矣。抑又曰：“包工者，彼贪速成而得工值则勤。若点工为之，彼将故为延迟，以遂其惰矣。”则吾不知有所谓监工，有所谓稽查，更有所谓总监工者，果司何事也？且吾闻之有集众人之力以求速者，未闻以一人承包而可以求速者也。





学　生


器出于象，象出于数。数者，各学之始基，故凡天文、舆地、声光、电化、重热之学，莫不以算学为宗。惟制器亦然，未有不解算术能创一新器者也。

中国之设有船政制造局，垂三十年矣，亦步亦趋而卒不能自求精进者，以工匠之流非从算学入手故也。是说也，盖知之者众矣。既知之而不知所以教之，后起无人，则制器一事，将来惟有日见其劣而已。故学为工者，一行即学机器，可谓之躐等，亦可谓之逐末。吾盖见今之学为工者，其初学之始，任意命一工匠教之；且非即教之也，使之揩擦杂物、扫地、取水而已。如是者不知若干月日，始略教之。此盖市肆收学徒者之所为，而奈之何堂堂官设之厂，亦蹈其习乎？

窃谓教之之法，宜先聘算学师，教以算法，极浅须至弧角之术；聪颖者，则尽研求精进。然后使之入厂，教以运用机器。习有眉目，复授以画图之法。都学成后，则使之专司机器，以为考证。严其督率，勤其教授，优其膏伙，期以岁月。如是者，使拔十得一，十年之中，约教百人，将有十人杰出其间。而后制造之事，或可求其精进也。非然者，尽如今日之教，则纵学之而有成，其亦尽为人役而已耳，奚益哉？

患无人才也，招学生而教之；患人之不乐就教也，设膏伙以饵之。此学生而堪造就也者，教之成而用之，以收指臂之助可也；此学生而不堪造就也者，及早屏弃之可也；教成而不适于用，或不急于用，不教可也。学生而堪造就矣，教之学成矣，学成而适于用矣，置之而不用，使此学成者望望焉而之他，当事者一任其去而不留。若以为其学犹未足信也，则他人固用之矣，且重用之矣。十年膏伙、十年教习栽培之，以备他人之用，愚夫所不为也；而竟有为之者，余不敢以愚夫目之矣。

或曰：“惟其十年膏伙、十年教习栽培而教育之也，故学成之后非不用之也，廉其薪水，责其报效耳。”则吾见夫养犊者矣，日饲以一束刍，斯足矣。迨犊既长，且能耕作，则曰：“是曾日费我一束刍，始赖以长成也。今虽能耕作，吾将仍以束刍饲之，责其报效，取偿所费也。”则牛不逃，斯殍矣。由子弟而臻于成人，以有室家，亦若是已耳。奈之何明于畜畜，而昧于畜人也哉？





用　人


吾深恸夫“一朝天子一朝臣”之谚也，官场风气大抵然矣。一官来，举前官之位置者咸更张之，以自利其私人，不数年乃去。后来者之更张自利也，亦如之。此俗谚之所由来也。乃有举事必资熟手，位置无可更张者，则惟有添置之一法。添置既多，而冗杂者众，旧者不可去，新者不欲行，浸假而至于正项支销而外，岁费巨万，以养此冗杂之员，可叹也！

用人，将以求举事也。能举事、能任事者，置而勿用；不能举、不能任者，充塞满前：此亦用人之大弊也。制造一事，则非独监察、督工等人为然也，工匠亦然。工匠之优劣不可知也，司员之褒贬不足信也，则考工之政宜举之。选精于工艺者按时考之，以定优劣，以为褒贬，则众知所鼓励，而制造庶可精进乎？此考工之人，不可不急用也。

以一地而萃千百人，人之贤不肖不可知也。贪安喜惰，人情之常，而力作之徒为甚，受雇力作之徒为尤甚。然事有甚于偷惰者，则稽察之人不可不慎用也。

以大公用人者，用一人斯得一人之用；以私见用人者，用二人、三人，恰得一人之用。由此推之，必将用十人以收一人之用而后已也。杜渐防微，不可以不慎也。善举事者，费千金即足以举事；不善举事者，数倍之而后能举：此盖吾所亲经见及者也。





私　造


事有为人情所不免，亦为人情所不容，而有时更可为人情所共恕者，贪是也。抚衷自问，不能无贪也，人情所不免也。彼将贪我所有，我必不甘遂其贪也，人情所不容也。彼若施其贪于他人，则旁观者将曰：“此人之情也，可为人情所共恕者也。”是说也，士君子或免之，而要非可以例众人。是说也，吾盖为官厂私造者言之。

物，官物也；工值，官给也；事，官事也。则受官值，从官事，用官物，以制官器可也，乃贪念起，而私造出。其始也，自能造者造之，不敢以告人也；继则不能自造者，亦使人代造之，然犹同为局中人也；及其终也，则局外人亦得而造之。犹曰人情也，则有私造以出售者，其流弊遂至于不可问。无他，贪为之而已矣。贪，根于奢；奢，根于纵；纵，根于惰。此则维持官事者之责也。

私造起于微末之物。其始，特一刀、一锤等类耳，视为微末而忽之，姑容之。驯至于视为故常而愈造愈多，遂成一漏卮而不可收拾。此君子所以有杜渐防微之戒也。

私造始于盗窃，盗窃启于立法之不严。是故，防范非不密也，稽察非不周也，偶有举发，辄薄罚了事，小人乃从而生心。于是盗窃之不足，加以私造。一人为之，众人效之，日久，乃竟视为应尔之事，良可叹也！尝谓以千人作工，人日怀一两铁以出，其数已不可计；而况有贵于铁、重于一两者哉！盗窃启于私用，一日之内，一厂之人，柴炭琐屑，莫非足用于公家。当轴者知之而弗禁，此所以姑容之，适以启其恣也。





报　销


天下之大公曰法，而所以申明此法者曰例。自例行，而法乃转为例缚，大公因之以不明者，则莫报销若矣。

观其报册，毫忽皆列，非不实销实报也。乃已用之款，开列数目，上之当事。其准若驳，主之于部，稍不合例，则驳之。试思：业经支销，奉驳之后，从何弥补？是明明导其诈也。隐隐然上以诈求，下以诈应，相习成风，而不自觉。至指办报销者，谓之“造报”。报而可造，斯亦奇矣。是事也，施之于他事且不可，而况工作之事哉！

制一物，成一器，自开工至于竣事，应用物料几何，工值几何，必实核之，而后可得此器之价值。今且不于此加之讲求，徒绳之以例，合例者准之，不合者驳之。遂使之报销之时，不得不别立名目，以求合例。或以多报少，或以少报多，或东销西报，或西销东报，颠倒错乱，若与实事比对，竟棼如乱丝。乃至于自制之器，欲核一实价而不可得，于事曾无实济。是则可笑之甚者也。

我有所需求，购于外洋，若兵轮，若器械。外洋非吝而不与也，而必建厂、立局，自行制造者，何哉？曰：将以崇工艺也，将以塞漏卮也。将以崇工艺也，则所以教工者，吾既言之矣；将以塞漏卮也，而自制之物，未尝较购价为廉也，且有倍蓰于购价者也。苟能循名核实，实销实报，则造价几何，购价几何，不难比较而知之。比较而知造价为昂，即当责于总理者，使求其故。得其故，而后求所以整顿而节省之，此则可收成效者也。不此之求，而必和区区于不可破之成例，毋乃舍本逐末乎？





弭　兵


扬雄曰：“不一劳者，不久佚；不暂费者，不永宁。”司马法曰：“国虽大，好战必亡；天下虽平，忘战必危。”虽古今时势不同，然其意则可法也。今寰球大势，幅员以中国为最广，矿产以中国为最富，人民以中国为最庶，而贫弱则以中国为最甚。眈眈于我侧者，正不知几何国也；而况藩篱尽撤，门户大开，借地屯兵，华洋杂处。凡兹各国，貌为和好，中藏叵测，未可知也。亡命之徒，结盟拜会，延蔓各省，以长江一带为尤甚。伏莽潜滋，时虞窃发，一旦有事，起而为难，亦不可不预为之防也。

今我皇上，乾纲独断，发奋为雄。天下臣庶，翘首以俟富强。外邦人士，亦窃窃私议，谓：中国萎靡之习，于此一除，不难雄视海上，今而后不得不正目以视也。夫然则外扰无虞矣，伏莽潜销矣，凡兹百姓，熙熙皞皞，各有其业；中外和睦，玉帛联欢，可操券以待矣。虽然，窃尝闻之：“安不忘危，存不忘亡。”则戢兵之计不可不图也。

海外之人，心术难信，和议不足恃也；官吏不肖，民隐不通，伏莽未易销也。诚宜讲明患患于无形者也。至若规复海军，则宜联南北洋为一气，互为更调驻守，轮派出洋游历，勤加训练，以时合操，耀兵海上，以威邻国。夫然后素之觊觎我者，知我武备既修，海疆巩固，虽挟兵以来，非可幸胜，中情自馁，兵事可息。

至若内地各省，尤宜急办团练，以息奸民。择各省中之章程最善、行有成效者，使各省咸往取法。由乡镇而州县，由州县而府而省，规模一律，务极整齐，必使呼应灵捷，守望可恃。一省如是，省省如是，联天下于一气，奸民无所遁迹，而太平之基得以永奠矣。

沿边省分，谓宜仿屯田之法，以实边防，以固疆圉，是尤不可缓者也。然犹有说者：此非一行举办，即可置之，而自信其为可恃者也。勤慎而勿懈，持久而勿辍；因时制宜，以为调度；慎选人材，以为督率；信赏以为鼓舞，明罚以为儆惩。行之百年，有如一日，则此国家万年有道之基所厚赖者也。





格　致


西人于一物之微，必考其质，穷其理，以致其用，别为专门之学。中国翻译家无以名之，乃取《大学》“格物致知”之义，谓之“格致”，于是相沿谓之“格致”云。使当日而译之为“考究”，则亦相沿谓之“考究”而已矣；抑使译之为“体察”，则亦相沿谓之“体察”而已矣。原无一定之称也，而迂阔家竟据之谓《大学》亡“格致”一篇，中国所以失传；又谓格致之书，已度葱岭而西，故西人拾其绪余，而扩充之。抑何泥哉！

夫《大学》以修身为本，思修身则必先格物致知，诚意正心，然后可由修身，以至于齐家、治国、平天下。故曰：“大学者，大人之学也。”今西人格致之书，汗万牛而充万栋，无非考察物性，以致物用。由是而声、光、化、电、机器制造出焉。试问：其尽读其书，其有毫末关于正心诚意者乎？其事是二是一，不足辩矣。

蒙少未卒读，长鲜学问，《大学》格致之道，无论不能矣；即西学之所谓格致者，心虽爱好之，而书籍罕观，师友无资，亦无从望见其肩背。然性喜问难，偶有所疑，姑存于此，以俟君子之教我云尔。

格致家言：天体大至无外，物之质点小至无内。凡物皆质点凝结而成，其所以能凝结者，点具结力也。结力有大小，故物有坚松。窃尝疑之。日者，家人偶作面饵，余见之而信焉。盖碾麦为面，质点见矣。取水和之，熟而成饵，是复由质点而为物也。一日，复偶碎磁碗，熟视之而又信焉。夫所以为磁者，泥也，且须滤之极细，而后能为之，小至无内之质点见矣。烧之为磁，是又由质点而为物也。又一日，偶拾炭而熟视之，而不禁大信焉。夫面之为饵，泥之为磁，人力也，非天也。今我熟视此炭而点点之在我手者，炭之质点也。其结力小，故易散而落于我手也。夫饵若磁犹可以人力为之，况造化之于物乎？于是乎吾深慨从前之疑为愚也。

吾于是因悟而转生惑焉。万物皆质点结成，信矣；结力有大小，故物有坚松，亦信矣。今夫竹若木亦万物之一也，其为质点所结无疑矣。结力有大小，故物有坚松。吾观夫竹若木若界乎不坚不松之间也。纵斫之，应手可解；横破之，非锯莫能断也。信如俗谚曰：“为其纵有纹，而横无纹也。”则吾孩提时已知之熟矣。今独不解此结力之为大为小也，岂大于纵而小于横耶？恨不遇格致之家而一叩之。

结力之外有爱力。爱力者，盖即吸力之别称。水乳之交融，胶漆之相投，爱力为之也。爱力之最大且久者，在地心。万物之附于地而不散漫者，爱力为之也。否则，地球岁凡三百六十五转旋，其转旋之力不可以言喻，凡附于地者，皆散漫无踪矣。或曰：“水乳之交融，胶漆之相投，非爱力也。以显微镜测之，水仍水，乳仍乳也；胶自为胶，漆自为漆也。故不能谓之爱力必也。如铁之与养（氧）气化合而成锈，乃得谓之爱力也。”若是乎，则地心之爱力最大且久，胡为不与附地之万物化合为一也？吾于此而窃疑爱力有二种焉，特未得精此学者一证之耳。

爱力之外有拒力，或曰离力，拒之使不得近也。拒力亦生于地。物必下坠者，地之爱力为之也。激之可使上者，亦地之拒力为之也；使无拒力，则虽激不得上矣。虽上而必仍下者，拒力不敌爱力也。盖由是而重学生焉（此余之臆见。重学之必根于此否，未敢知也）。吾于此又窃有所若悟若惑矣。物之能相化而为一者，岂有爱力无拒力耶？如水乳、胶漆之不能化合者，其兼有拒力耶？若是乎，胡为不拒而为二，而必深投深入耶？或曰：“是又地之爱力为之也。”则似矣。

《周髀经》曰：“圆出于方。”是独以数言耳。若以格致之理言，则无物不生而圆者也。苍苍者天，自上而覆下，四维至于不可见，其体圆也；日月五星，亦莫非圆体也；大地为球，球亦圆体也；人畜禽虫，肢体各异，解视其胫骨，莫不圆也；竹木植物，枝叶有别，考其根株，莫不圆也；若雨若露，点滴于地，莫不圆也；以口含水，喷而出之，飞扬空中，莫不圆也。是犹有形者也。人立于中，发为声响，能达于一里者，则东西南朔，其相去一里皆闻也；以此东西南朔之相距矩度为方，则四隅在一里之外，不可得而闻矣：是声亦圆也。意者，造化之生物必以圆乎？圆为体，方为用，而制器尚象之法生焉。

化学家之言曰：“养（氧）气之分剂为八，轻（氢）气之分剂为一。以二气化而合之而成水，其为分剂也九。”则二气之化合为水，未尝泄分毫也。养（氧）气遇火则烧，轻（氢）气遇火则爆。合二气以遇火，则能燃。及其化合而为水也，火遇之则熄。分合之间，其性之反常也如是其烈，是则毕吾生而不能解此惑者已。

声学家之言声也，曰：“声有浪。”闻者咸疑焉。又曰：“声之为浪也，如以石投水然，石所投处，即声所发处。视石下水时，水之涌而成浪，散为圆旋，渐远渐微，至不可见乃已；声之传浪亦若是云。”吾初不之信也。迩者入市，市人嘈杂若鼎沸，闻声而不能辨音。于是恍然悟，声浪错杂之不能辨音，犹之水浪错杂之不能辨纹也。继而更有所悟焉。夫水之为浪，平行而已；若夫声则合东西南朔上下，皆得而闻之。是则声浪之发状，其如球乎？惜乎声之为物，无形无质，不可得而见耳。

有告余者言：英人新创无线电报，已行之有验，其制甚诡。国君下令，三十年此法不准出国度，盖秘之云。余痴人也，闻一奇诡事，必生疑，疑思问，无可问也。俯思其理，久之不得，怅闷欲死，反复推求，愈推愈远。因念西人以瞳人之故，悟得照像法；以滚钱故，悟得踏车法。凡其奇诡之法，莫非于最浅近之理取之。则此无线电报之法，亦必理之浅近易见者。时与家人集坐，偶呵欠，家人亦呵欠，于是恍焉悟即此理也。天下万物，强半有电，或磨擦而出，或相感而出，惟发端不同耳。人身亦有电，一呵欠，当有电出，出于此，应于彼，相感而发，所以呵欠之能过人也。使二人相背而坐，则呵欠彼此不相过，其故何也？电无由入也。然则电从何而入？必目也。人身之电，大抵强半在目。如谓不然，试以手揉之，则见有光闪闪，此非电而何？相背则目不相视，故呵欠亦无由而过也。故谓无线电报，必由此理而悟也。

由是而言，则一电发，众电应，几何不致东西紊乱也？是又不然。发电有多少，有高下，有干湿，必彼此相等，而后相应。安设电具时，各为等差，则此发此应，彼发彼应，心手相得而不紊矣。虽然，雷电风雨之时，相距过远之处，或尚不能用耳；然灯塔以之报警，巡洋兵轮以之报敌船所在，为用已不细矣。是否此理，愿得博学者共审之。

洪雅萧氏著《洗耻刍言》，内一条言制球攻敌之法，谓：“舟既可取象于鱼，则球何不取象于鸟？中置机捩，使之东西南朔控纵自如也。”昔者尝辩之，盖舟之能取象于鱼者，以其能浮也。舟浮于水，则半在水中，故舟能行；半在气中，故人能存。若球则不然。其不能纵使浮至气之巅也，理也，亦势也。盖浮至气巅，是为真空，无养（氧）气以供呼吸，人不能存也；若在气中而能控纵自如，则吾未见取象于鱼者，能入水以行也。乃不谓竟有之者，闻英人制一舟，能驶行于水底。是则球能行于气中必矣。独是水底行舟之法，则又不解焉。其舟之能自沉自浮也，其沉可不至于底也，以重学为之，其理尚易明也。人非养（氧）气不生，火非养（氧）气不燃；其入水也，与气不通，则人何以取呼吸？炉何以爇煤火？机捩何由得运用？是真莫名其妙也已。将谓其说为伪耶？则吾亲见其图矣。破一疑，又启一疑，格物之难，如是如是。不能躬睹其制以明之，其亦吾生之一大憾乎！

格致家之言曰：“天地之间，万物皆自有其力。空气中之力谓之压力。压力者，弥漫于两大之间，与地心爱力相为表里，所以压万物，使附丽于地也。”其力之为用，神矣，大矣！而更有神奇之用，为人所不可思议者，水沸是也。水于平地，以热及寒暑表百度而沸（此以百度表而言；若夫法伦海得表，则为一百十二度；骆木表，则仅八十度。此百度者，谓之舍尔西爱斯表。盖三表之相较如是云）；若于高山之巅，山之距地高及一埋脱（英一里也。合中国三里三）者，九十五度而沸；及二埋脱者，九十度而沸；及三埋脱者，八十五度而沸。由是而推，每高及一埋脱，盖相去五度也。吾缘是而考求其故焉。其故为何？曰：压力为之也。压力重者，水难沸。平地百度而沸者，压力之常。若登高，则空气不及平地之厚，而压力轻。压力轻，而水易沸也，其理明矣。或犹恐不足以为据也，请有以验之：以鸡卵置水中，若平地则水沸而卵熟；于高山之巅，则水虽沸而卵未熟也，无他，热度不足。

闻者皆曰：“水沸之度，压力为之也。”吴趼人曰：非也。水之沸也，热极而涨也。涨之为力，类夫托。有一物焉，空其下，而上镇以百钧之重，有力足以举百钧者举之，斯举矣；若镇之者其重仅铢两，斯铢两之力即足以举之。愈高之，压力愈轻。其水之易沸也，亦若是则已耳。

物之自恃其力，以成为动静、凝结、依附、分合，吾既知之矣，迩者忽又致疑焉。夫动也者，非仅震颤跳荡之谓也，周旋往复，皆得谓之动。请言夫行，行亦动也。行有迟速，有疾徐，理也，亦势也。据理、势言之，力之大者，其行疾以速；力之小者，其行纾以迟。此自然之理、势也。

窃尝考之电行之速率，每秒及三十六万埋脱，此电力之大，吾信之矣。若声与光较，光则则自吾有生以来，固无日不置身于其中也。声之巨者，震山谷，撼屋宇，则甚夫其力之大也。至于光，虽弥漫天地，实无从而得见其力焉。则胡为乎疾徐之相去若是其甚也哉？若曰行之疾徐，无与于力之巨细，则力足以主动静之言不足信矣。愈思之而愈致疑。信夫孔子之言曰：“不如学也”。无力以就学，亦怀疑以终而已矣。

力之为用大矣，要矣。无力不足以成动，无力不足以为静，无力不足以生声，无力不足以致电；极而言之，天地万物，无力不足以自存。力之为用大矣，要矣。推力所以致动，相拒之力所以致静，摩荡之力所以生声而致电，天地万物各恃结力以自存。世人习焉而不察，安焉而不知，偶举以相告，未有不诧为诞妄者也。西国博士详求而博考之，而其学乃大明于天下，此亦造物之气及时而当泄者也。

光学家之言曰：“大地之光生于太阳，大地之热亦生于太阳，盖热极而生光也。”此理易明，人尽信之。又曰：“五色生于光，光生于日；大地无日则无光，无光则无五色。”其说甚诡，人咸诧之，不知无足异也。及夜而日没，掌纹且不辨，何有于五色哉？语有之：“知其当然，不知其所以然。”其是之谓乎？

化学家以物之能化之使分者，谓之杂质；不能化分者，谓之原质。原质凡六十有四，内多中华亘古所无者。其所向有者，惟硫、磷、炭（碳）、铁、铅、锡、铜、金、银、汞十种，余俱为向所未睹者。翻译家无以命其名，乃取罗马字之首音，译为华字，其偏旁则各从其类而加之，如为金类则加金旁，水类加水旁，石类加石旁等。近日西人更考得六十四质之外，尚有原质三：一为亚根，一为克利勃登，一为呐翁。凡是三者，皆于空气中寻得之。而亚根出于空气，克利勃登出于亚根。亚根既出克利勃登，后又分出一质，是谓呐翁。三者皆为浮质，压之则成流质。三质之外，又得一定质焉，是名梅笪根。闻西人虽考得之，然犹未有以致其用也。若是乎，化学之难也。

物之自有其力，信矣，然力亦有时而绝。凡物中之含有养（氧）气者，加以热，则爱力绝，而养（氧）气化分以出，是爱力绝于热也。信夫爱力之绝于热，宜其一加热，而爱力无所不绝矣。抑知又有大不然者。轻（氢）、养（氧）二气同荡漾于空中，亦同为空气而已，初无所谓爱力也。一加热则爱力生，化合而成水，是热又能生爱力矣。热之为用大矣。若然，则吾不能无疑焉：同夫为热，无端遇于彼而绝之，又无端遇于此而生之。同夫为爱力，同夫为养（氧）气之爱力，无端遇热而绝，又无端遇热而生。爱力之无定耶？热力之功用无定耶？茫茫昧昧，吾乌乎叩之。

声、光、化、电、天文、舆地之学根于格致，尽人而知之矣，不知百工艺事亦莫不根于格致也。以至粗浅者言之：穴方者杙亦方，穴圆者杙亦圆，反是不相纳也。其所以然者，理；知其所以然者，格致也。盖由是而可以造其极焉。故视格致为浅易者，不足与言格致；视格致为艰深者，亦不可与言格致。

格致之理，中土非不知也，不讲耳，观《物类相感志》一书可知矣。书中所载奇诡可疑之术，类多有验，是皆格致之权舆也。轻而忽之，因陋就简，而格致之学遂逾葱岭而西，卒于发泄，是殆造物不甘于终秘也。

大地之上，圜天之下，谓之太空。太空之中，气凝塞焉，气质不一：为养（氧），为轻（氢），为淡（氮），为炭（碳），为绿（氯），为弗（氟），为亚根，为克利勃登，为呐翁。而动物所藉者，为养（氧）气；植物所藉者，为炭（碳）气。格致家尝考之，谓合地球之上万物之众（指动物言）及烧腐所需，日费养（氧）气八十万万磅。此虽无可稽证，要亦非无所据而云然也。又曰：日费如是之多，而不见其少者，因空中养（氧）气足敷数万年之用。是则数万年之后，养（氧）气亦终归于尽矣。惟植物呼养（氧）气、吸炭（碳）气以补之说为差近，然犹未发明往复之理也。夫动物藉养（氧）气以生，无植物之呼则养（氧）气不足以供其用，而动物死；植物凭炭（碳）气以长，无动物则炭（碳）气尽，而植物萎。故天生动物吸养（氧）气以自有其生，更呼炭（碳）气以供植物之吸；植物吸炭（碳）气以自成其长，亦呼养（氧）气以资动物之生。往复有道，循环有转，而生生不息之机寓焉，此炭（碳）、养（氧）二气之自为往复者也。

炭（碳）、养（氧）皆气质也，气性之上浮，犹水之就下，其势悠然沛然，莫之能御也。水就下而人不受涸者，赖河海以载之。气之上浮而莫之能御，不有以制之，使气尽浮入太虚，人无所呼吸，不将尽受其噤乎？是又不然。太虚之间有真空焉，气之上浮，遇之辄止。浮荡充塞，凝而为雾、为露、为雨、为雪，由气成水，复下降焉。使时时如是，久之而气皆成水，而气亦尽矣；乃水受热，仍化而为气。此水与气之互为往复者也。使天无真空，则人噤以死；地无河海，则人涸以死；气、水不相往还，则人且浸霪以死。故曰：天地者，化学之洪炉也。

儒学家之言曰：“河洛图书，为数学之原。”又曰：黄钟为万物之根本，而数学实赖焉。唐宋以来，理学家起，而数学不甚考求，其术遂逾葱岭而西。”是说也，吾不能不疑之。夫岂唐宋之前，西人无数学耶？善夫数学家之言曰：“数也者，人心所公有者也。”孩提之童，无所知识也，与以物，则必择多者而取之。此无他，天真烂漫中，隐隐然知有数也。特未能言其所以然耳。

今夫数至无穷者也，始于一，终于九，成于十，而复转于一。由是而百、千、万、亿，而数乃终于无穷。若不然，则举一数，必为一字以名之，则字有尽而数无穷，数学将由是而溃矣。葱岭而西有绝域焉，不知其几千万国。人有智愚，俗有奢朴。金银钱币，斗斛尺寸，名号在在与中国异。独至于数，则犹是始于一，终于九，成于十，而复转于一也，中国如是，西国亦如是。谓唐宋以前西国无数学，犹可说也；谓唐宋以前西国并数而无之，则吾知为断无是理也。其金银钱币、斗斛尺寸，名号皆与中国异，独于数则必犹是始一、终九、成十而不少异者，抑又何故？

经曰：“近取诸身，远取诸物。”数之为数，近取诸身者也。中西土地异域，衣冠异制，语言文字亦无不显然歧异，而其人之为人则同也，五官四肢，位置无殊也。古者洪荒之世，圣人出焉，谓无数学，小不足以记事，大不足以治国也，思创为数。文字之制，既远取诸物，则数学之创，何不近取诸身？于是举一手而五指见，再举一手而又五指见，二五相并而成十，而成数得矣。十之外无数也，故仍转而为一。由一而再至于十，而成百、千、万、亿。盖无不始基于十指也。夫西国之人，五官四肢与中国同，两手十指初无所增减于其间也，则其得数之始，亦若是则已耳。其得数同，则取数以布算也，当无不同，又何必固争曰此我之佚法也哉？





历　数


三代推步之书，秦火之后，世不再见。刘歆著《三统》，而后遂可考而知。后世推步愈密，而其术亦愈精。夫圣人定历以治天下，置闰以正时，时以厚生，生民之道，于是乎在矣。中古之世，历法屡易而差谬愈多，或越七八年而始置闰，或加闰于岁之首末。此均非历法之正，而差谬所由来也。

按：汉武帝太初元年行太初历（以前置闰均在岁末，谓之后九月），章帝元和二年行四分历。蜀汉昭烈帝章武元年，汉、魏同行四分历，而吴行乾象历；后主建兴十五年，魏改行景初历。晋武帝太（泰）始元年行泰始历。南北朝宋文帝元嘉二十二年行元嘉历，而魏仍行景初历，魏文成帝兴安元年行元始历；梁武帝天监九年行祖冲之大明历，魏亦改从之，至魏孝明帝正光四年行正光历；东魏孝静帝兴和元年行兴和历；周明帝武成元年行明克让历，周武帝天和元年行天和历，周静帝大象元年行丙寅元历。隋文帝开皇四年行甲子元历，十七年改用张胄元历。唐高祖武德二年行傅仁均戊寅历，高宗乾封元年行李淳风麟德历，元（玄）宗开元十七年行一行太衍历，肃宗乾元元年行韩颖历，代宗广德二年行五纪历，穆宗长庆二年行宣明历，昭宗景福元年行景福崇元历。五代蜀武成二年行胡秀林永昌历，晋高祖天福四年行马重绩调元小历（五年而差），南唐烈祖升元四年行陈成勋中正历，周世宗显德三年行王朴钦天历。宋太祖乾德元年行应天历，英宗治平二年行明天历，神宗熙宁元年行崇天历，徽宗崇宁五年行纪元历；南宋高宗绍兴五年行统天历（七年金行大明历），孝宗隆兴四年行乾道历，宁宗庆元五年行统天历。元世祖至元十七年行授时历。明太祖元年（即位之首年）行戊申历。自戊申历颁行，而有明一代恒七八年始置闰，多或十年始一置闰，其差谬不言可知。

更考汉以后，恒多加闰于岁之首末者。闰正月如：汉武帝后元元年癸巳，宣帝地节元年壬子，成帝建始元年己丑（庚寅）、元延元年己酉，孺子婴初始元年戊辰，光武帝建武二十二年丙午，明帝永平八年乙丑，章帝元和元年甲申，和帝永元十五年癸卯、元兴元年乙巳，顺帝永和六年辛巳，桓帝延熹三年庚子，灵帝光和二年己未，献帝建安二十二年丁酉；蜀汉后主建兴十四年丙辰（魏同吴闰二月）；晋武帝太始十年甲午（吴同），怀帝永嘉六年壬申（按是年天下无主纲目书六年）；东晋成帝咸和六年辛卯，帝奕太和四年己巳，孝武帝太元十三年戊子，安帝义熙三年丁未；南北朝宋文帝元嘉三年丙寅、二十二年乙酉（宋闰五月，魏闰正月），明帝泰始三年丁未（魏同）；梁武帝普通五年甲辰（魏闰二月）、大同九年癸亥；周武帝保定二年壬午、周武帝建德二年癸巳；隋文帝开皇二十年庚申；唐高宗显庆二年丁巳，武后伪周垂拱三年丁亥，中宗神龙二年丙午，元（玄）宗开元四年丙辰，代宗广德元年癸卯，德宗建中三年壬戌、贞元十七年辛巳，宪宗元和十五年庚子，文宗开成四年己未，昭宗乾宁三年丙辰；周太祖广顺三年癸丑；宋神宗元丰元年戊午，徽宗政和六年丙申；元成宗大德十年丙午，顺帝至正十五年乙未；明世宗嘉靖二十四年乙巳。凡四十六见。闰十二月如：汉武帝太初四年庚辰，宣帝神爵三年壬戌，元帝永光四年辛巳，成帝阳朔四年庚子，哀帝元寿元年己未，新莽天凤五年戊寅，光武帝建武十三年丁酉、中元元年丙辰，明帝永平十八年乙亥，和帝永元六年甲午，安帝永初七年癸丑，顺帝阳嘉元年壬申（按《良闾传》是年闰十月），桓帝元嘉元年辛卯，灵帝建宁三年庚戌、中平六年己巳，献帝建安元年丙子；蜀汉后主建兴元年癸卯（三国同）、延熙九年丙寅（三国同）；晋武帝泰始元年乙酉（吴同）、太康五年甲辰，惠帝太安二年癸亥；东晋元帝永昌元年壬午，成帝咸康七年辛丑，穆帝升平四年庚申，孝武帝太元四年己卯，安帝隆安二年戊戌、

义熙十三年丁巳；南北朝宋孝武帝大明二年戊戌，顺帝升明元年丁巳；齐武（明）帝建武三年丙子；魏宣武帝正始元年甲申；梁武帝天监十四年乙未，元帝承圣二年甲戌；齐武帝太宁元年辛巳；陈宣帝太建四年壬辰；隋文帝开皇三年癸卯，炀帝大业六年庚午；唐太宗贞观三年己丑、二十二年戊申，高宗乾封二年丁卯，元（玄）宗开元十二年甲子，德宗贞元八年壬申，宪宗元和六年辛卯，文宗太和四年庚戌，懿宗咸通九年戊子，昭宣帝天祐三年丙寅；五代唐庄宗同光三年乙酉，闵帝天顺元年甲午；晋齐王开运元年甲辰；宋仁宗嘉祐三年戊戌，哲宗元祐三年戊辰，宁宗嘉宁十四年辛巳，理宗嘉熙四年庚子；明武宗正德十二年丁丑，世宗嘉靖四年乙酉、十五年丙申，神宗万历二年甲戌。凡五十七见。明初恒十年始一置闰，少或七八年，而历法遂每降愈差矣。

马重绩曰：“为国者，正一气之元，宣万邦之命，受兹术象以立章程。”信夫王者之治天下，四时之政不可忽也。我朝顺治二年，西洋汤若望以新法推步，上诸世祖章皇帝。有旨行用新法，锡名“时宪书”，颁行天下。时政之精，昭越前代，迄今遵用二百余年，奇零微杪，或有差忽。

推步之官，均隶钦天监，士庶无从学习。使算学昌明之后，饬令有志者入监考求，以求精奥，未始非时政之一助，抑亦利用厚生之基也。

医学家之言曰：“医者，意也。”吁！误人哉！夫夺生死于呼吸，争性命于俄顷，乃逞私意为之，危乎哉！泰西医士，莫不先从剖视脏腑筋络入手，故见症详晰；制药莫不分化考验，故质地精纯。此殆大圣人“慎疾”之遗意欤？中土人士恪守圣教，顾独于“慎疾”之训以空疏应之耶？虽然，空疏不独医矣，医特其一端耳。

嗟夫！格致岂易言哉。读书既少，考验无资，纵极宏议博论，不过成为纵横家言；即谈言偶中，终于无所印证。故虽条析记之，不过自慰其愚而已。

笠之所能覆者物，惟幕乃能覆笠，能覆笠，而笠之所覆者，并得而与覆焉；升所能载者粟，惟斗乃能载升，能载升，而升之所载者，均得而与载焉。人之受覆载于天地，何莫不然？虽然，幕覆斗载者，物也，粟也，物若粟受覆载而不知，可也；人受覆哉而不知，则人与物、粟等矣，恶乎可？故人不甘于与物等也，则求所以受覆载之故，而天文、舆地之学出焉。

今夫抑而望高，限于眼；平以视远，限于瞩：而测量之法兴焉。故谓立竿见影者，仪器之滥觞，测量之起点也。降及后世，推步愈精，考求愈密。于是人自受载于地，而得玩地球于掌上；受覆于天，而能列天象于眉睫：而天文、舆地，遂别为专门之学。稽其始基，莫不宗于算术，算学之为用大矣！

不独天文、舆地始基于算学也，百工艺事莫不皆然，格致以次诸学亦莫不皆然。于是人咸诧算学之用之神也，莫不目之为极难之学。不知算学之纲，惟加、减、乘、除、比例而已。不加则减，不减则加，叠加为乘，分减为除。比例者，公法也，数无定，布算之法亦无定，设一例焉，以此例比。布算之法虽仍无定，而例乃有定。以有定挈无定，而无定遂宗归于有定。持此例以布例，则虽至无定之数，皆不得不就此范围，是之谓比例，而算学之道得其旨矣。苟得此术，则开方、勾股诸术，皆可体悟而得之。

《周髀算经》曰：“平矩以正绳，偃矩以望高，覆矩以测深，卧矩以知远，环矩以为圆，合矩以为方。”又曰：“智出于勾，勾出于矩。”此盖后世算学之宗准也。《几何原本》曰：“凡认度数，必始于一点。自点引之而为线，自线广之而为面，自面积之而为体，是名为三大纲。是以有长而无阔者，谓之线；有长与阔而无厚者，谓之面；长与阔、厚俱全者，谓之体。”盖自是而布算之法始备焉。

《九章·名义》：曰方田：布边线而知面积，布面形而知体积之术也。曰粟布：以量求多寡，以度求长短，以衡求轻重之术也。曰差分：数之混者，求得其等而分之，盖即借其等差相较而得数者也。曰少广：即平方、立方之术，衰多益寡以得数者也。曰商功：以率求数之术，如以人行迟速之率，求得道里远近之类也。曰均输：参差之数得而均平之也。曰盈朒：以已见之盈朒，求得未知之数也。曰方程：即比例之术，以无数之数递相遍乘，同异加减，求其正负，以和求较也。曰勾股：横为勾，纵为股，两隅相距之斜线曰弦。此三者知其二，可得其一，亦可求其积，或自直角对弦之界求得垂线。测远近以之，测高深以之，而算术备矣。诚能解此，则进而攻三角、六宗、八线之学，当无不解者矣。抑由是而转为天文、舆地、格物之学，亦先有所主宰矣。





管仲论


杂霸家出而王道绝，王道绝而功利夸诈之徒兴。由是而每况愈下，王道终于不可复。于是谓王道绝于管仲可也，仲不将为圣王所不容乎？虽然，仲未可厚非也。春秋重尊王之义，周公则戎狄是膺。仲之为政也，尊周室，攘夷狄，是仲虽无春秋之严，而隐合春秋之旨；无周公之圣，而暗具周公之心者也。其治内也，乡长三选，连乡轨里，无以异于三代之治也。其交外也，封卫存邢，是又王者兴灭继绝之用心也。然则圣门五尺之童羞称五霸者，何也？曰：羞称五霸，非羞称仲也。齐桓而后，继起而霸者，其去仲盖远矣。仲承王道之绪，以术行其霸。继仲者罗仲之余，以诈行其霸，继仲者之罪，非仲之罪也。是故齐桓公正而不谲，仲有以辅之也。

然则孟子曷恶之曰：战国之世，兵革无虚日，生民之涂炭久矣？孟子思救以仁政，以王道勉时君，故不得不屏仲也。且当时以兵力相尚，以土地竞雄，时君之慕仲，知慕其战功，而不知叩其政事。孟子不欲言其战功，故并其政事而略之云尔。不然，孔子曰：“微管仲，吾其被发左衽矣。”孔子且厚称之，后人乃欲薄之，奚可哉？





附录旧作：驳袁子才《论语解》


古文简略，不易得解。后人每以臆见解书，各执一说，几成聚讼，而卒不得一真解。遂使学者转无所宗向，而文义益晦矣。

尝读袁子才《论语解》，谓：“孔子仅许颜子以三月不违仁，其他如陈文子、令尹子文皆不许也。至于管仲而曰：‘如其仁，如其仁。’乃又有器小、不俭、不知礼之诮。”乃以臆见解之曰：“使管仲而果仁矣，天下有仁而器小、不俭且不知礼者乎？天下之知礼、能俭且器不小者，或未必仁也。”腾口说而持之过坚，使前后不合。后世之慎言语、少许可者且不然，而谓圣人然乎？然则何以有此？曰：“《论语》有齐论、鲁论之分。齐人最重管仲，以管仲为仁者，齐之弟子记之也；鲁人素薄管仲，以管仲为无一可者，鲁之弟子记之也。”诚如所言，则直以伪书目《论语》矣。违背师训，私出己见，矫言立说，驯谨弟子且不为，而谓孔门弟子为之乎？矫言立说，非伪书而何？袁氏此言，亦太小之夫视诸贤矣。然则当作何解？曰：仁之道大，夫子所以罕言也。而其间有体、用之别，德、术之分。仅许颜子以三月者，许其仁之体也，仁之德也。故陈文子、令尹子文无与焉。许管仲而曰“如其仁，如其仁”者，许其仁之用也，仁之术也。不观孔子之言乎？曰：“相桓公，霸诸侯，民受其赐。”曰：“不以兵车，管仲之力。”则许其为仁术也明矣。夫仁术者，功泽足以被斯民之谓耳，固与仁之体、仁之德判然分为两途者也。如是，而管仲诚器小、不俭、不知礼，又与其仁术何害焉？大圣人就事论事，非若后世儒者之动辄求全责备，其许管仲以仁也，宜矣。而何有于齐论、鲁论之分也哉？





商鞅论


王者治天下以道，霸者治天下以术，道与术均归之于法，是故无法不足以为治。

春秋之世，齐桓崛起，管仲辅之，一变三代之道，以归于法。惜乎管仲、齐桓相继以死，而齐难作，后起无人。不然，由管仲之法，以复归于王道之治，犹反手也。

战国之世，秦孝公恃殽函之固，拥雍州之地，公孙鞅辅之，一变先王之道，内立法度，务耕织，修战守之具，外连横以斗诸侯，唾手而取西河之外。当是时，诸侯恐惧，相与合纵以谋弱秦，而终不可得。至于始皇吞周室，并诸侯，废封建，夷天下，为郡县，是犹鞅之余绪也。

鞅之有功于秦大矣，然卒不免作法自毙者，则精刻之为害也。使非为众怨所归，公子虔之徒何由而告反？魏更何为而内之秦？此徒事精刻而不知济以仁慈之过也。虽然，吾犹有论焉。鞅之精刻，鞅之忠也。以忠而自毙，则不得不原之矣。吾何以见之？吾于今之沽恩者见之。今之沽恩者借朝廷之法，营一己之私，门生故吏盈天下，一旦得罪，犹不失所庇护。而犹诩诩然曰：“此明哲保身之道，忠厚待人之极也。”是则吾知其为不取于商君者矣。





荆轲论


荆轲，一伧父耳。田光不知而误荐之，燕丹不知而误信之，樊於期不知而误借之以头，于是所图不成而然，事转以日亟。甚矣！伧父之足以误人家国事也。然而知人之难，亦于此可见矣。当其默然避道，非不类夫涵忍也；交屠狗，击筑歌泣于市，非不类夫狂士有所寄托也。此田光、燕丹、樊於期之终为所蒙也。不然，图穷而匕首见，左手把王袖，右手把匕首，伏尸二人，流血五步，直一腾击事耳，乃计不出此。事败，且自为解嘲曰：“所以不成者，以欲生劫之，必得契约以报太子。”汝谁欺，自欺乎？故鲁句践曰：“惜乎！其不讲于刺剑之术也，”是犹原之之词也。夫当其默然避道，怯也；歌泣于市，不安其怯，欲自炫也；必欲生劫秦王，非有爱于秦王也，非必有契约始可以报太子也，欲生劫之，将以自存也。吾故曰：荆轲，伧父也。

孔子曰：“为君难，为臣不易。”知“为君难”之一言，可以兴邦。燕丹蹈不知“为君难”之言，其所以致败乎？夫为君之难非他，知人而已。尧知舜，舜知禹，垂拱而天下平。为臣不易非他，图所以酬知而已。舜举禹，禹举稷、契，以上佐垂裳之治，此唐虞之所以为盛也。燕之败，不败于荆轲，而败于田光；不败于田光，而败于燕丹。呜呼！以燕丹之贤，而自误于不知人，以致覆亡其家国。千古下，犹不能不为之痛惜也，荆轲何足论哉！





曹参论


继萧何以相汉者，曹参也。参之于汉，功不及何，然终参之世，汉室宁谧，百姓无扰，不可谓非参之贤也。当参之被召去齐，语后相曰：“以齐狱市为寄，慎勿扰也。”此则参终身所恃以为治者耳。其相悼惠王也，召长者诸生，问所以安集百姓，如齐故俗。诸儒以百数，言人人殊，致无所适从，乃求治道于黄老。此其清静无扰之所由来乎？观其语惠帝之言曰：“陛下垂拱，参等守职，遵而勿失。”则其所秉可知矣。虽然，非即此即可以致治也。参承萧何之后，何佐汉高，手定天下，除秦苛政，定为汉制，务极宽大，百姓安之。当参之世，秦之遗民犹有存者，故以雍容遵守为治。处参之际，居参之地，舍是更无他术也。不然，夫乌有专事清静而可以为治者哉？

降及孝武之世，治狱务极惨急刻深，司农立均输、平准诸法，而狱市互扰。后世儒者益取证以贤参，不知终汉之世，遵参之法，亦必不足以为治也。使参而处孝武之世，亦必不以清静为治也。因时制宜，神而明之，存乎其人。参特承萧何之后，为一时法耳，夫岂欲为万世法哉？





刘晏论


经曰：“治国不以利为利，以义为利。”孟子之说时君曰：“仁义而已矣，何必曰利？”昔者窃读之而疑焉。夫义与利，显然判为两途，而不容并立者也。必曰以义不以利，则国何由富？食何由足？国不富，食不足，覆亡之不暇，更何以图治？乃读唐臣《刘晏传》，而始释然于以义为利之说也。

当肃宗时，安史为乱，天下户口十亡八九，兵戈遍地。晏以一身当度支、转运、盐铁等使，布置裕如。首疏浚汴水，以使转运；置递相望，以报四方。物价、食货，轻重之权皆在掌握。诸道置知院官，藉报旱潦丰歉。丰则贵籴，歉则贱粜，以谷易货，以供官用。盖由是而国、民交得其利。而考其为政之初，曾无一事不以养民为首务也。民有所养则货财足，货财足则赋税增，知所务哉。其言曰：士陷赃贿则沦弃于时，名重于利，故士多清修；吏虽廉洁，终无荣显，利重于名，故吏多贪污，其出纳之事虽至细，必委之于士，是又知人善任，无异夫其措施易于藉手，而事易于致治也。若刘晏者，是殆圣人之徒，王道之佐欤？后世之人徒以理财称刘晏，失刘晏矣。





异端辨


佛、老非异端也，异端非邪道也。孟子曰：“若火之始燃，泉之始达。”是善取譬夫端者也，犹恻隐、羞恶、辞让、是非之为仁、义、礼、智之端也。若夫荀、庄、杨、墨之流，则舍是而不言，必矜奇炫异，恣其诙诡之辩。故或言性恶，或主汩智，或为我，或兼爱。其发端也如此，而观其指归，则又曰必止于仁、义、礼、智也，貌为圣人而行实诡异。

战国之世，纵横舌辩之士盈天下，而此辈厕焉。其足为人心世道之害，每被其蛊惑而不知，盖德之贼也。孟子生际其时，惧其为害，故距杨、墨放淫词，惟恐不力。杨氏为我，是无君也。杨氏立论，固未尝建无君之言也，使昵信之而不疑，不沦于无君不止。墨氏兼爱，是无父也。墨氏立论，亦未尝以无父为教也，使沉迷之而不返，必沦于无父而后已。此异端之可惧，孟子之所以深恶而痛绝之，曰：“能言拒杨、墨者，圣人之徒也。”自孟子拒之之后，杨、墨之书虽尚传于世，而儒者莫不知为异端，而不敢近之，周孔之道乃昌明于天下，孟子之功伟矣。

至若佛、老之辈，侈谈虚无寂灭之不足，又加以断绝情欲，澌灭五伦，借鬼神诞妄之辞，以蛊惑愚夫愚妇，是直持邪魔之说以自成一教者。非独三代无是说，汉以前亦无是说也。然则孔孟所恶之异端，其非佛、老可知也。后世儒者欲自附于圣人之徒，而无从得其门径，因读孟子“能拒杨、墨”一语，遂妄欲借此以觇圣道。而后世杨、墨之说久已不行，拒无可拒，适佛、老之教流入中国，遂指为异端，而力与之争。不知弃父母，绝妻子，明恣其无父无君之言，以行其邪教，非愚而不肖者不为所愚；虽杨、墨见之，亦且不齿，置而勿论。已尽处之之法，乃必欲夸张圣道而与之争，是非独圣人之罪人，抑亦杨、墨之罪人也。

