北游录 - (明清)谈迁
　北游錄紀程
　北游錄紀郵上
　北游錄後紀程
　北游錄記詠上
　北游錄紀文
　北游錄紀聞上













ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1，2，3，4，5

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　









北游录 - (明清)谈迁







北游录 - (明清)谈迁



愛國的歷史家談遷(代序)


吳晗

公元一六四七年，是清朝順治四年。四年前的五月初一，清攝政王多爾袞入北京。同一天明宗室福王入南京，過了十二天作了皇帝，改次年年號為弘光。第二年五月清軍入南京，弘光被俘，明朝亡國。

一六四七年八月間，浙江海寧縣的一個村落麻涇，村邊一片棗林里，住著一位老秀才談遷，此人既老且窮，半夜裏忽然被小偷光顧，破衣爛衫，什麼也沒有動，只偷走一部文稿，叫做「國榷」。

這部書是談遷編的明朝編年史，從公元一三二八年到公元一六四五年，每年按月按日編的大事紀。內容主要根據明朝的實錄和一百多家明朝史家的著作，經過細心的編排考訂，寫了改，改了再寫，一連改了六次才編成的一部大書。

他是一個窮秀才，買不起書，當時也沒有圖書館可以借書。明朝實錄是紀載每一皇帝在位時的編年史，沒有刻本，只有少數的大官僚家裏才有傳抄本。他為了研究明朝歷史，托人情、拉關係、左求右求，好容易才求通了鄰縣的幾家大郡紳，經常跑一百多里路，帶著鋪蓋伙食去抄書，抄了多少年，費了多少精力，終於把這部五百多萬字的大書編成了，十分得意。縱然刻不起板，不能傳布開去，但是，只要有了稿子，將來總會有機會出版的。

他為什麼要編這部書？公元一六二一年，他二十九歲，那一年，母親死了，在家守孝。他原來對歷史有興趣，讀了不少書，積累了豐富的歷史知識，恰好得到一部陳建著的「皇明通紀」，便仔細閱讀，不料越讀越生氣，書裏記載的史事有很多錯誤，見解也很膚淺，心想這樣的書不是害人嗎，不但糟塌人的時間，還給人以錯誤的史實和看法。便下決心自己編寫。編書的主要根據是明朝實錄，經過仔細研究，有幾朝實錄也很不可靠，例如明太祖實錄是經過三次改寫的，改一次便隱沒了不少歷史真相。明孝宗的實錄是正德時的奸臣焦芳編的，凡是他所不滿意的好人都亂罵一通，把白的說成黑的，很不可靠。為了求得歷史事實的比較真實可靠，他便發憤通讀所能借到抄到的一百幾十家明朝歷史家的著作，互相對證比較，一條條的札記，按年月分別放在有很多抽屜的櫃子裏，再按年月按事綜合研究，擇善而從，編成這部書。總之，他原來編「國榷」的目的是從歷史的真實性出發的，要通過自己的辛勤勞動，編成一部可信的國史。

不料一六四四年清人入關，一六四五年弘光被俘，這一年他已經五十三歲了。亡國之慟，十分悲憤，在所著「棗林雜俎」裏寫上一段題記說：『我的祖先，因南宋亡，避難搬到海寧的棗林。如今不到四百年，又是南宋亡國時的局面了。我年紀大了，說不上那個早上晚上死去，能逃到哪裏去呢？桃花源在哪裏呢？只好在棗林算了！』崇禎、弘光這兩朝是沒有實錄的，他便根據當時的「邸報」(政府公報)繼續編寫，認為國雖亡了，但史不可亡，保存故國的真實歷史，是亡國遺民應盡的責任。從此，他的著作，署名為江左遺民，原來他名以訓，字觀若，也改名為遷，字孺木，紀念亡國的哀痛。

書寫成了，慢慢傳開了。他家雖窮，但這部書確是件大財富。當時有的人有錢有地位，獨缺少社會名望，很想有部書出版，流傳後代。但寫書要有學問，要花苦工夫。知道談遷生性梗介，拿錢是買不動的，便只好偷了。結果，這部花了二十七年時間、改了六次才編成的書被偷走了，談遷一生的精力白費了。

談遷遭受了這樣嚴重的打擊，傷心得很，在大哭一場之後，下定決心：我的手不是還在嗎？再從頭幹起！

為了保存祖國的真實歷史，也為了通過歷史給後代人以深刻的教育，於是，這位五十多歲的老人，滿頭白髮，背著雨傘、包袱、乾糧、紙筆，跑到嘉善、歸安、吳興、錢塘，向鄉紳大族說好話求情，借書抄書，讀遍了有關的參考書，抄得了所需要的材料，不顧嚴寒，不顧酷暑，以熾盛的精力，像三十年前一樣又投身到學術的戰鬥中。

這樣，經過了四年，他已經六十歲了，又第二次完成了「國榷」的初稿。

但是，還有困難。南方雖然有許多大鄉紳，有些史書可以借讀借抄，畢竟他們注意的是舉業，更多收藏的是八股帖括之類。有好多性質較為專門的書對他們沒有用，因之也就看不到。更重要的是萬曆到崇禎這幾十年的史事，由於黨爭翻覆，各人的立場不同，紀載也就是非不一，同一事有許多不同的說法，差別很大。崇禎一朝史事，有許多紀載是得之傳聞的，很不可信。要多找書讀，要多找人談，特別是找身經其事的人談，要達到這樣要求，就非到北京不可。

北京怎麼能去呢？沒有路費，即使借到錢，到北京後的吃住又怎麼辦呢？

談遷過去的職業是當官僚的幕友，替東家代寫些應酬文字，辦些文墨事務。例如一六四二年他就膠東高弘圖之聘，作高的記室，一直到一六四五年高弘圖罷相為止，在當時官僚中有些名氣。一六五三年義烏朱之錫進京作弘文院編修，聘談遷作記室，約他一路從運河坐船進京，談遷多年來的願望實現了，一口答應。在北京朱家住了兩年半，除了替朱之錫做些文墨工作以外，便用全力搜集史料和訪問有關史事的人物，補充和糾正「國榷」這部書。

當時在北京有不少藏書家，著名的一個叫曹溶，浙江秀水人，由於同鄉關係，談遷寫信給他，見了面，曹溶答應借書並且介紹別的藏書家。由曹溶的介紹，他又認識了太倉吳偉業和武功霍達。這三個人都是現任官員，都是明朝崇禎時的進士，都收藏了很多外邊不經見的秘書。其中吳偉業熟識明末掌故，親身經歷過許多事變，是當時的大名士，交游相當廣泛，從此談遷便經常和他們往來，問以先朝遺事，一一筆錄。又借到「萬曆實錄」「和崇禎邸報」，和「國榷」原稿核對。

他到北京去的時候是帶著「國榷」去的，把原稿送給曹溶、吳偉業、霍達，要求他們指出錯誤，隨時改正。

此外，他到處訪問明朝的降官、貴族子孫、太監、官僚貴族、門客、城市和鄉村居民，只要有一點線索，就不放過。他還訪問歷史遺跡，如景泰帝和崇禎帝的陵墓，金山明代皇族叢葬地區，香山和西山的古寺等等。從運河北上和南下時，所過城市也都核對史書，紀載有關事跡。到一六五六年回家時，已經記錄了幾千張紙的材料，滿載而歸了。

朱之錫序他的「北游錄」，描寫談遷搜訪史料的情形說：「為了訪問遺跡，登山涉水，腳都起了泡，有時迷了路，只好請看牛的小孩和雇工帶路，覺得很高興，不以為倦，人家笑他也不理會。到一個村子里，就坐下筆記，一塊塊小紙頭，寫滿了字，有時寫在用過的紙背上，歪歪扭扭的，很難認出。路上聽到的看到的，一堵斷墻，一塊破碑，也不放過，只要耳目所能接觸的都用心記下，真是勤勤懇懇，很感動人。」

這兩年多的生活，使他的歷史知識更豐富了，「國榷」的史料質量更提高了。除此以外，他還把所作詩文編成「北游錄」，內容包括在北京時的日記和見聞記錄，北游的旅程，把一部分材料補充了以前所著的「棗林雜俎」。

他在學術上有很大收穫，但在精神上則很痛苦。因為他只是一個窮老秀才，一個替人幫忙的幕客，這樣的身份求人借書，訪人問事都不是很容易的。他在給朋友信中訴苦說：「我不善於說話，年紀又大，北京游人多得像螞蟻，成天去拜訪貴人，聽候接見，往往早上去等到中午，有時得等到晚上才能見見面，簡直受不了。北京氣候又乾燥，到處是塵土，鼻子口腔都髒得很。無處可去，只有離住所兩里外的報國寺有兩棵松樹，有時跑到樹下坐一會，算是休息了。」他早就要回南方，只因東家挽留不放，後來朱之錫奉命修書，想來或者可以看到一些難得秘書，一打聽內閣的書也都殘缺不全了，沒有了指望，便決心回家了。

一六五七年他又應聘作幕友到山西，一來是為了生活，二來也想趁機會去拜哭平陽的張慎言墓。張慎言是弘光時的吏部尚書，高弘圖的朋友，很契重談遷。這年十月，他還沒有到平陽，就病死在路上，年六十五歲。

談遷的「國榷」，三百年來只有傳抄本。二十五年前我因為要查對一些材料，曾在前中央研究院歷史語言研究所翻閱了一遍，因為不能外借，沒有機會細讀。想望了這多年，現在中華書局終於把它出版了，這是學術界的一件大好事。對愛國的歷史家談遷說，隔了三百年出版了他的著作，他應該十分高興。對學習歷史的我來說，也是絕好的今昔對比，從前看不到的書現在置擱在我的書桌上，不但有機會細讀「國榷」，而且還能讀到他的「北游錄」，比較深切地瞭解談遷這個人，十分感動，也十分高興。這篇短文的目的，介紹這部書，也介紹這個人。這書的編寫經過，這人對歷史的求真精神和頑強的研究精神是值得我們學習的。

一九五九年七月十四日




朱序


鹽官談孺木。年始杖矣。同詣長安。每登涉躡屩訪遺蹟。重趼累繭。時迷徑。取道於牧豎村傭。樂此不疲。旁睨者竊哂之。不顧也。及坐窮村。日對一編。掌大薄蹄。手嘗不輟。或覆故紙背。塗鴉縈蚓。至不可辨。或途聽壁窺。軼事緒聞。殘楮圯碣。就耳目所及無遺者。其勤至矣。累月以往。積若干牘。曰紀程。則得之津舫。曰紀郵。則得之傳舍。曰紀詠。曰紀文。曰紀聞。則于役于處兼焉。孺木之於游。亦侈矣。踵副其目。腕酬其腫。邀天之幸。不為不厚。一行洊歲。筆飽墨酣。化蓬蔂為賜履。化蒯緱為子墨。此外尚不知有燕市酒人。況其餘乎。孺木自云。髮種種矣。幸一當長安。酒後耳熱。不擊筑拊缶。猶屈首研索。作措大狀。抑文士結習深重。非路鬼所能揶揄者。或曰。馬少游乘下澤車。御款段馬。願為鄉里善人。無他望。孺木名不出里閈。志期五岳。於北游發軔耳。而孺木生晚。假譚天之衍。炙轂之詞。獲值今日。知聽記其旁。當恢奇閎博。倍時流而百之。餘當恨茲錄之僅僅也。　義烏朱之錫撰。




自序


談子曰。余於北游而重有感也。記壯歲癸亥。客檇李。夢北游。陸走山東。經涂之西里許。有宅數椽。入之。意若故居。似夙生善田。年二十七而夭。眷屬並在。寤而大異之。因歎根器薄劣。今安得踰量而躐進之哉。丙寅客吾邑徐氏。與道力連席。又夢座上同杜子美、王百穀。嘗聞百穀貌寢。時見其偉岸。私疑之。且以語道力。道力方年少佻達。遽曰。果如兆。使汝文而不貴。予猶腸肥腦滿。直胡盧其說。自後終坎壈。求作魚蠹無他望。陽城張藐山先生。一見白下。曰。子大類北人。夫生於南而性於北。在他人當受傖荒之慍。余獨幸先生真知我者。於癸亥之夢頗合。今癸巳來燕。再改歲矣。才不堪僕事子美、百穀。而託身草堂。給札東閣。髣髴近之。往日飢燹。視天寶、貞元何如也。嘗避鄉寇。幸脫虎口。百穀詠紫牡丹。受知袁文榮起名。余無似。得一當長安。幸矣。斥鷃大鵬一也。游何擇焉。藍關微於昌黎。馬耳闕於元珍。到海驗於平叔。藤陰感於少游。懸契在前。合符在後。英流上哲。往往如此。以余之瞽眊。而非意所及。恍牖於三十年之上。人生出處。豈偶然哉。豈偶然哉。故余於北游而重有感也。




北游錄紀程


余結髮期一當於燕。既棄繻。無戶外之履。竊自恨少壯時媿司馬子長。或一緇一笠。庶幾旦暮遇之。間以告友人。浸假有食言之懼。過不自量。附驥千里。則邀惠於義烏。方舟而北。紆津徵古。十得一二。昔者周公作里鼓。不迷遠道。今其制佚矣。余代之以側理。非足存也。博弈猶賢。唾壺欲闕。執途之人而問之。雖在桑榆。於玩日愒月其未之敢出。故紀程。

癸巳　(公元一六五三年　清順治十年)

閏六月甲子朔。客嘉興。先是。夏四月。義烏朱梅麓太史弘文院編修服闋。有長安之約。因會武林。請俟於檇李。而太史未至。門人包令孺 【瑢昭】 家甪里街之東偏。下其榻數夕矣。宿澹永齋。

己巳。朱太史泊嘉興北門。

庚午。薄暮。太史以柬至。

辛未。昧爽入東門。別梅溪李楚柔 【鳴謙】 。沐我飯我。返包氏。酒數巡。以輕舫登北門之舟。如浮屋。則訪朱方庵 【昇】 於楞嚴寺。值海鹽俞君升 【雲來】 。共攜餞太史舟中。燭跋而別。仍作家報。不勝黯然。太史貽三十金。託方菴為郵。夜熱。不甚寐。

壬申。辰刻解維。五里杉青閘。其右羞墓。為漢朱買臣婦。買臣墓在甪里街東塔寺內。又夏邑縣東南三十五里亦有墓。二十七里至江涇。舊鉅姓王氏、江氏居此。其絲衣被天下。大賈鶩集。阻風而泊。夜改榻始安。

癸酉。枕上聞榜人云欲雨。方為旱農幸。起視仍杲杲也。三十里平望鎮。吳江縣吳浙分界有驛。門榜入浙第一程。市多壁立。西南鶯脰湖。以形似名。唐張志和釣魚處。源自天目。至荻塘會爛溪水。併出平望、安德橋。匯於此。其東南汾湖。一曰分湖。界吳江、嘉善。二十里八尺鎮。廛無完室。相傳明憲廟安妃姚氏家貧。習絣（糹闢）貿市。目不忤視。應選入宮。髮素種種不盈尺。登舟過平望。一夕髮長委地。今地名八尺。見馮夢禎嘉興志中。按宋陸游入蜀記。過平望二十里曰八尺。則前說妄也。地產銀魚。土人暴之為（月肅）。貴纖白。二十里泊吳江縣北馬頭。宋天聖初。平江府通判建安徐奭自嘉興市涇至吳江赤門石橋。九十餘里築隄繕橋。今嘉興之橋道侵削。挽人至沒脛。入吳江完整。昔丙戌北兵大至。役杭嘉人治馳道。可並五騎。凡宅墓稍礙。俱徹之。岸水版築尤苦。曾幾何時茀廢。惜哉。又崇禎戊辰秋。游虎丘。經吳江城西門。晚走東門之長橋。袤千餘尺。登垂虹亭。詰朝。渡太湖。浩瀚無際。辛巳後婁涉吳江。直城之東折行。從運河焉。又吳江城南方塔。其巔云與 吾縣之長安壩等。水勢窪隆迥別如此。故吳易潦杭易涸。蘇州舊名平江。謂地下與江水平也。宋慶曆二年築隄便運。截江流五十里。致太湖水。溢而不洩。僅於寶帶橋分勢。下通吳江。

甲戌。曉望西山。致有爽氣。二十里尹山橋。橋左一培塿耳。九里□寶帶橋。唐元和中刺史王仲舒築石隄通運。亘數十里。隄外吳淞江。內為澹臺湖。捐帶建橋。橋洞五十有三。澹臺滅明南游。家於此。後陷為湖。吳縣西南十八里。經（鬳(大齒)）【矓】塘。俗云鮎魚口。十里抵蘇州葑門之滅渡橋。歷盤門、胥門。多丘墟瓦礫。往返城下。中丞某垔其城。不備衣袽。竊為哂之。城濠即夫差錦帆涇也。未刻泊閶門。金閶繁麗。不減於昔。閱書肆。收四十餘部。朱太史曰。蘇、杭、金陵外。鮮書肆矣。

乙亥。微雨。尋霽。朱太史午隙欲游虎丘。慫恿之。貰一舟。經半塘。道柳成列。不似髠我西湖也。酒數行。及山下。並葛衫蒯屨。導隸噤聲。夕陰吹涼。眉宇生綠。自生公石、劍池、鶴澗而上。登靈巖寺。逕轉廡旋。領略幽曠。返。而材官建德朱氏酌太史。臨流披襟。余輩為不速之客。錢塘黃文甫 【宏憲】 。師天主教。諳日家言。詆僧一行、郭守敬之學為未至。余素苦觴政。以太史知我。免於濡首。席散、漏盡二十刻。

丁丑。錢塘裘東皇 【龍】 來。同北上。

戊寅。返裘東皇舟中。見黃文甫銅簡儀。如鏡徑五寸。綴環為北極。中亙璣衡。垂以絲。節候星躔。分面可攷。第鏤列纖毫。須離婁之目。余不能辨。是日立秋。

己卯。陰。苦暑。累日不出。崇禎甲申冬。膠州高相國 【弘圖】 解紱。僦居姑蘇城隍廟之南。明年二月。余返之常熟。毛子晉 【晉】 邀相國於虎丘。同雲間朱太僕 【國盛】 、吳人徐元歎 【渡】 、僧石林。橫舟對月。進河豚。相國不箸。太僕年七十五。善容成郤老之術。無夕不內。語鄙褻。石林善鑒墨刻。明日。相國出淳化閣帖。俱硃筆旁注云文衡山。似未然。尋別相國。四月終。相國趨杭州。五月終。趨紹興。閏六月。相國絕粒。卒。姑蘇僦宅度仍屬王氏。欲返之不能作褦襶。徒切西州之慟。

庚辰。熱甚。朱太史子不善乳。僦居下津橋毛氏所。便醫。

辛巳。晚眺於下津橋。不異蘭臺之風。是夕舟人為太史子祝釐演劇。余登飲頗酣。或言閶門無蚊。余曰。否否。連拄其口。已閱馮元成集。閶門沙盆潭無蚊。松江金沙灘亦無蚊。悔向之臆答。

壬午。游戒幢禪院。徐中書青芝 【蓉】 捐別業以滌金谷之習。右葬茂林祗和尚。稠柏廣隧。同於北邙。彼尸陀林不若是也。

癸未。是日吳人賽司疫之神。士女駢舟如溱洧。午同友人乘舴艋而西。望王文肅相國墓道。問其堂斧尚遠。自楓橋北入慈泰寺。則舊王路禪院也。萬曆中常侍張隨建。賽者叢焉。儀仗供張。導神以出。及於城闉。肩踵摩接。不之耐。還入寒山寺寓。戍主益囂。江村漁火。唐季猶雈葦之場。非如今劇市也。返同朱太史於門旁觀賽者。多角觝之戲。時總戎王【?】樓船泊下津橋西。蒼頭彈一十歲女損目。一老破腦。

甲申。早。同范、沈二生間道趨虎丘。田間植菱芰茨菰荸薺。交蔭蔚蔚。良苗芃芃。惟雨是渴。半塘多新祠。如土巡撫國寶。且譴死。何祠為。有嚴烈婦顧氏墓。以救夫自刎者。徜徉虎丘間。沈生呼茗酒俱。再從虎丘橋而西。中道值雨。濡其衣。行里許。則土燥。諺所云夏雨分牛跡也。

乙酉。卯刻始發舟。五里楓橋。新隄甚壯。以風逆。挽之強。詩云。汎汎揚舟。紼纚維之。紼。繂也。大索也。纚。緌也。其挽舟之始乎。二十里滸墅。戶部榷舟於此。昔余輕艓通刺關使者而返之。今苛細不堪矣。材官朱氏仍餞太史。侑以賈姬。似琴操入道之年而善歌。酒酣。別改唐詩燭下。姑蘇望雨挹輕塵。客路青青苗色新。勸君更盡一杯酒。北出吳關幾美人。

丙戌。晨起望西南諸山。其最高曰穹窿山。幕以雲。或雨徵。而無如旱魃何也。二十里望亭鎮。往夾河環闠。今左岸茇舍。屠沽者數家耳。二十里新安鎮。三十里無錫南門。自滸墅來。隄不以石。

丁亥。早泊錫山驛。至鄒氏放生池。柳浪游鱗。誘以炊餌。噞喁相向。晡後。同朱太史游慧山。舊名九龍山。貰一舟。周公瑕 【天球】 所題青雀舫也。小飲登陸。故學憲鄒愚公 【迪光】 石坊當其徑。曰山靈人傑。意學憲未足副之。第二泉出石穴。方欄丈許。汲未絕綆。前為漪瀾堂。長沙李東陽書。有碑刻詩二首。大書正德巡撫豫章 【某】 立。名氏剷去。或李士實以黨叛故磨去之耶。稍南入樗里鄒氏園。脩廡曲池。綺閣涼臺。在在而有。大都以土木勝。其題額並傷巧。愚公以全力飾之。今多易主。瓜分而五之。金谷平泉。何足恨哉。樗里。即古之春申浦。過惠山寺不入。問二泉書院。亦李東陽題門徑。雖覺邵文莊 【寶】 遺風不遠。則鄒氏金注者拙矣。慧山北連錫山。惜未以一笻收之。還舟。太史運泉六十罌。嘗蔣氏酒。甘而不冽。舍之。聞之揚子江水、惠山泉一升俱重二十四銖。濟南城內舜祠西杜康泉二十三銖。無錫西門外梁溪。源出慧山。與運河合。北門迎潮館下即蓮蓉湖。今多堙。

戊子。晨發十五里潘豐鎮。五里洛社橋。左墟而右廛。凡鄉落類然。十二里五木鎮。十二里橫林鎮。市民尚數百家。通雜販。十里戚墅堰。堰左。戚氏櫛比也。運河自鎮江至杭州。相傳隋煬帝鑿。濟寧楊太史士聰於戚墅堰讀遺碑云。戚墅支河。自六朝已有之。此言必有所據。夫使運道未通而先有支河。此涓涓者將何所歸。則知自古而然。非自隋始也。或因而濬之耳。余按禹治水於吳。則通渠三江五湖。其來久矣。夫差鑿邗溝以達江淮。加濬江北。豈蘇常近地。轉餉齊楚。獨不為通達乎。六朝都建康。凡三吳船避京江之險。自雲陽西城鑿運瀆。徑至都下。隋廢二瀆。大業末穿京口至餘杭八百里。或深廣。或鑿治參之耳。自戚堰而北。土坡蜿蜒。循常州城南折行。夾岸如複嶺。且十里。泊西門之毘陵驛。

己丑。陰。入常州城。門閥林立。閭閻勤僿。各坊供龍神禳旱。午、放舟十里新閘。二十里泊奔牛鎮。相傳梁武帝時有人於石城掘得一僧。瞑坐土中。奏於帝。以問誌公曰。此入定耳。可於旁擊磬。則出定矣。試之果開目。問之不答。誌公乃話其前事云云。其僧一視誌。即南奔。遣逐之。坐地化為牛。故因以名。一曰。漢時金牛出茅山奔此。今置閘不閉。按武進縣西北彭山。岡阜相屬數百里。有齊高帝泰安陵。意古人治渠遺蹟也。夜微雨。

庚寅。行二十里呂城。吳呂蒙嘗築此。屬丹陽。其地饒於奔牛。今瘠同。市門多塞。僅圭竇以避驛騷。河中壘石。左右置閘。五十里泊丹陽縣。是日陰。夜微涼。南門對河石碑四。一宣尼篆。烏虖有吳延陵季子之墓。一尹和靖。一石曼卿。一韋傳中。皆墓碑。江左丹陽尹治在金陵。非京口。

辛卯。發丹陽。危岸數十尺。如九折坂。故一曰曲阿。經練湖石閘。晉陳敏引長山之水。匯為練湖。周百二十里。石閘八。湖水釀酒。色白味甘。十五里張官渡。逆流舟不即前。渡口居民數十家。椿榆在門。綠陰交映。十八里黃尼壩。隄益峭。河流如壑。高原之菽。幹不隃尺。十八里新豐鎮。稍繁殖。十里獨山。積土濯濯。落照如畫。丹陽令安陽吳之謨。出朱太史之門。被劾方解組。來謁太史言治狀。其脩石閘。費千六百金。誠堅整。且舉卓異。以賦絀被劾。則保障如繭絲也。亡何。野泊。同朱太史飲頗醉。

壬辰。行十里丹徒鎮。秦始皇東游。以此有天子氣。使赭衣徒鑿龍目湖中長岡使斷。因改名丹徒。今水北注江通潮。潮方至。挽舟而爭。邪許如沸。□□橋左天樞廟。祀漢留侯。道家崇奉之。舊鄞縣沈文恭 【一貫】 題楹。不及訪。道中華氏園。竹樹峭森。彼素封。不傾於亂。亦足多也。丹徒土沃。村舍完潔。二十里泊鎮江西門。聞丁卯橋在城南三里。晉元帝子裒鎮廣陵。丁卯日建。今過其處。惜未能問耳。入城東。經千秋橋至月華山。城隍廟踞其陽。稍北登公館之萬歲樓。晉刺史王恭建。按恭於黃鶴山西南創萬歲樓。西北創芙蓉樓。俗傳此樓飛向江外。以鐵鎖縻之。樓上時見白氣如煙。刺史必喪。輕者貶。若見紫氣。則進爵。唐詩芙蓉紫氣滿西樓。又江上巍巍萬歲樓。今守劉芳烈新修。遐矚江山。頓起六朝之感。

癸巳。舟人樹檣。為避席。同范生西走陽彭山。出田間。循壟而上。東岳廟。唐天祐間大夫周敬福建。廟貌靚窈。周氏裔世守之。云宋丞相必大□。明初尚書啟新。洪武十九年戍楚雄府。改都勻。譜牒誥誓猶存。門內亭八角。穴其脊以透木香。此花之桁楊也。重階南出為逵。稍西洪山寺。門左多脩竹。惜刊句題名增此君墨刑。殿供水陸神像若干幅。正德十五年內官繆瑾募繪於南都者。又稍西入凌雲寺。庳小。僧云本智果院。唐時十八羅漢夜現光。從寶蓋山凌雲去其二。寶蓋在寺西南。土阜耳。還陽彭之北麓。入藏佛寺。其地宜眺江。而特垣隔之。可笑也。尋午飯。則有北固之游。循西門而北京口驛旁楊文襄一清祠。東出委巷。走田中。避雨村舍。少頃。登甘露寺。吳甘露中建。脩廡數千尺。陟凌雲亭。裸望作天際真人想。右多景樓。尤雄適。閱碑記云。樓一曰春秋。一曰玩江。皆俚甚。記又云樓下有潭。曹瞞題以秋月。夫孟德南征。在濡須。非京口也。山北支河通江。豈秋月潭耶。孫劉走馬澗。在秋月潭右。山北下石室中。貴人生祠。游人詩刻。往往刺目。寺南徑直而峭如危脊。可數百武。土山旁屬。意米芾海岳庵遺址。緣澗而下。得鳳凰池。明高皇帝所幸。又孫劉試劍石。頑礦鼎分。外為演武場。甲申。鄭都督鴻逵鎮京口。環山而柵。今求其彷彿。不復得矣。暮雨。終夜未止。

七月甲午朔。未刻雨霽。

乙未。朱太史招吳丹陽游金山。晡刻。同棹輕濤。汨汨有聲。秋江澹冶。佐我浮白。及岸。僧導從石門。則蘇學士解玉帶處。稍西龍游寺。明遼王題額。其第一泉。僧井以欺人。階之劣。登塔。躡一級。苦汗而止。呂仙閣勝概空拔。妙高臺不如也。妙高臺奉蘇子瞻、僧佛印二銅像。崇尺許。面龐俱肥。側席睨對。如聆謦欬。而臺外偪束。又學士桄榔庵矣。順濟龍王廟。韓世忠伏兵墮兀朮處。傍祠世忠。當肖兀朮像其下為快。順治初。梨園演麒麟傳奇。至兀朮哀告轅門。改肩輿睥睨狀。主席不以為然。又弘光元年。吏部侍郎德清蔡奕琛入相。於翰林院開宴。末劇則兀朮哀告轅門也。人事不脩。妄相矜詡。長江果天塹耶。兵部郎楊文驄環金山而城之。費萬餘緡。棄之如敝屣。至今有遺甓焉。山左善財石。山右郭璞墓。中冷泉出其下。近若咫尺。風濤擊撞。望而神慄。長洲陳明卿先生(仁錫)嘗三過其墓。有泉泓然。或題曰。臥影金山。鑱詩鑿壁。有漢壽亭侯畫墨竹一枝。亦神所授也。階級白石出香山。距鎮江□四十里金山。以大江勝。而六代時無聞。今刻畫極矣。使山靈悔黥劓而返混沌。愚公且移之矣。還飲於舟。斜暉迅颿。各相別。

丙申。早起。沿江三里曰銀山。多叢祠。左曰補陀巖。其下壘石為門。曰昭關。按戰國策。伍子胥橐載而出昭關。夜行而晝伏。至於菱夫。 【菱夫索隱云溧水也。】 無以餌其口。坐行蒲服。乞食於吳市。昭關在和州界。距全椒二十七里。又歸德府城東南三十里。亦曰昭關。子胥渡江東走矣。當徑和州。今京口其走姑蘇道也。門傍石壁鑱銛孝血字跡。崇禎二年後學吳成學為伍師立。以事問土人。不能對。豈即子胥事耶。或今人因伍氏例見之也。至西津渡。京口舊名須口。即西浦也。瓜洲直其北。玉山據江骨立。江水湯湯。不風而怒。玉山寺之門一曰避風館。瓜洲館亦如之。並以急泊。稍左危巒千尺。上有神祠。祠下重階曰來煙亭。蜀人雷起劍立。吞吐波光。縹緲無際。然因金山而銀而玉。其汰已甚。石衛尉以財累。竊為山靈祟之。南半里蒜山。卷石戌削。上設斥堠。北魏燾至瓜步。宋文帝遣司馬劉元慶守蒜山。諮議參軍沈曇慶守北固。尚書褚湛之先行京陵。仍守西陵。明高皇帝追敗漢人於此。太倉吳駿公先生蒜山懷古。有滿江紅詞。沽酒南徐。聽夜雨江聲千尺。記當年阿童東下。佛貍深入。白面書生成底用。蕭郎裙屐偏輕敵。笑風流北府好談兵。參軍客。人事改。寒雲濕。舊壘廢。神鴉集。儘沙沈浪洗。斷戈殘戟。落日樓船鳴鐵鎖西風吹盡王侯宅。任黃蘆苦竹打荒潮。漁樵笛。仍過銀山。稍南金瓶山。卑小。其上殘碑為元學田記。碑陰隆慶戊辰仙居吳時來題。曰水操亭。山下潮音洞。斗穴耳。午飯訖。又越陽彭而西。十里大峴山。秦始皇發赭衣所鑿京峴也。小憩於茶庵。又南里餘曰小九華。萬曆初。里人周楝棄家事地藏佛。開山以代池州九華者。規制軒翥。問招隱、鶴林二寺。云近之。東出迷徑。披莽甚苦而反。畏渴不畏步也。是日。吳丹陽貽扇幣。辭。

丁酉。便附家問。宜興陳編修實庵 【 于鼎】 來餞朱太史。示趙子昂真草千字文同閱。實庵極言巡臺李成紀之綏靜。如高郵告訐。至閉城絕人跡。李至。焚牒不問。人始安。趙氏墨蹟。太史私以為贗筆。午祭江。阻風。泊蒜山。

戊戌。巳刻微雨。午大風。同泊金氏。義烏金漢蕙。己丑進士。任廣西右江道右參議。駐柳州。壬辰七月城陷。八月至桂林。十月入衡。十一月遇害。以喪還。明年贈光祿寺卿。

己亥。巳刻乘風渡江。十五里即瓜洲。立鷁首縱目。超忽順流。楚蜀收於一帆。吾輩不能擊檝中流。猶當橫槊賦詩也。舊瓜洲村為揚子江之沙磧。沙漸長。其狀如瓜子。接揚子江。居民萃焉。唐為鎮。今立城。稱要地。上下二閘。始極挽力。俄風息。遂引繂。吳夫差將伐齊。築邗城。下掘溝為邗江。自江東北通射陽湖。西北入淮。通運河。隋大業初。發淮南民十萬開之。自山陽至揚子江。吳隋雖輕用民力。今漕河賴之。西門豹曰。今父老子弟患苦我。百歲後期令子孫思我。諒哉。晚大風雨。道泊瓜洲。運河至揚子橋東西分注。一向儀徵。一從瓜洲入揚州。故名三汶河。隋大業十三年。大駕出揚子。幸臨江宮。至唐始積沙至二十五里。開元中。潤州刺史齊澣濬之。曰伊婁河。或即此河耶。夜雨。

庚子。晴。舟趨揚子渡。即揚子橋舊縣也。李白詩。揮策揚子津。元世祖至元二十八年七月己未。移揚子縣治新城。辛卯。渡右建塔。今五級未竣。久之。泊揚州廣陵驛。同友人問渡。東入福緣庵。本福國院僧德宗 【 明道】 住。二十年拓之。傑閣重樓。緇素雲集。好談休咎賈忌。今五月。武司理纘緒杖死。云出巡臺李氏意。足儆游衲矣。庵左故少司馬樂平范公 【 金??】 祠。范嘗任兩淮都運。謠曰。鹽政奚廢公未逢。鹽政奚興逢我公。又曰。范來早。我人飽。范來遲。我人饑。見萬曆辛丑揚州志。今裔孫文程久相。故特新其祠。又走驢子巷。訪沁水劉生。嘗念陽城張藐山先生往矣。孤孫煢煢。期劉生郵問。未值。因入善慶庵。其麗如福緣。尤整邃。以歲之不登。僧日三糜也。還過文峰寺塔。返舟。宜興陳實庵具箑求詩。勉成一首。以書拙。第錄上。兩淮運司故董仲舒相江都時宅。城東法雲寺故謝安石宅。並不及問。

辛丑。陰。入新城之挹江門。尋瓊花觀。行久之。入興教寺。有唐揚州察訪使杜祐。景雲三年改處置使。題名八角石柱。出即蕃釐觀。勑脩本漢后土祠。門以內無雙亭。石臺（上山下隆）然。枯株尺餘。云故瓊花也。揚州瓊花天下第一。而全椒縣西四十里瓊花池。相傳王母侍女許飛瓊所植。隋大業初。煬帝徙江都。聞花之美。移揚州后土祠中。春時盛開。與后妃聚賞之。唐宋嘗移汴移杭。皆不活。復送歸。敷榮如故。歐陽修守揚。作無雙亭。紹興二十四年。金主亮入揚。揭本而去。有道士護其萌芽。仍茂。元順帝至正間。花萎。其全椒原產處。名六丈鎮。元王本齋□詩。六丈老人花滿頭。一枝流落古揚州。不知誰是栽花手。直到而今香未收。又仙史王興入秋長山。見洞中千歲金蟾蜍。山頂瓊花。木徑八九尺。葉如白檀。花如芙蕖。香聞數里。今安得其種乎。后土祠井。宋賈涉守揚州。有黃冠乘雲而下。入井中。因縋死囚下視。見一洞。署曰玉勾。復使入。則水漫不可尋矣。仍出挹江門。曰戶部鈔關。橫舟如滸墅。非吾杭之柵流也。其江東為平康。所謂二分明月在揚州也。亂後色減。揚州分野正值天市垣。所以其地市易浩繁。非他處比。

壬寅。雨。眾禳於城隍廟。從舊城安江門入。廟內銀杏樹圍可四人。神御硃牒批日月云。捨身快皂何達等二十九名。日候本司登壇出入。多有不到。至倩人替代。尤屬非法。除已往不究外云云。廟祝之誕如此。舊城離逷。遠在新城下。夜大雨。中宵聞朱太史西河之慟。尋夢應都試。幻甚。

癸卯。陰。沁水劉氏來。因寄陽城張連侯書。藐山先生孫也。

甲辰。漫步入淨慧庵。竹樹清疎。不知為蓮社也。沙門牧塵 【 道忞】 方理懺度厄。出而有僧追問。則劍安上人也。吳興施氏子。嘗寓吾縣袁花許氏園中。各語舊事去之。舟移鈔關前。以榷使赴飲不啟鑰也。夜始月。或以章臺徵。適微雨後。謝不任屐。

乙巳。榷使放舟。午泊寧海門。入城。出廣儲門。沿西壕上梅花嶺。蓋積土也。下為八角亭。又過曾襄愍 【 銑】 祠。僅存棹楔。稍西細榆列隧。試入之。明督師太子太師兼兵部尚書中極殿大學士可法史公墓。承嗣男得威泣血立石。聞乙酉四月揚州陷。有僧指公骸殯之。墓草且宿。不勝飲恨。尋入天寧寺。故晉謝安墅。義熙十四年梵僧佛馱跋陁羅譯華嚴於此。締造雄麗。為淮南第一禪林。銀杏樹亦古。因問平山堂道。僧云不甚遠。賈銳度紅橋。雖平原曠寂。實北邙也。經法海寺。蜀岡在睫。足加捷。入大明寺。古曰棲靈寺。宋歐陽修平山堂。在寺前而廢。右第五泉。渴飲不能味也。唐劉伯芻品其第五。李秀卿又品為第十二。軒輊何常。猶措大試案。況余之舌端能定哉。寺枕蜀岡。相傳地道蜀脈。直揚子橋之新塔。望揚州頗遠。勢不自已。西入司徒廟。蕭梁時。如皋茅勝與友許、祝、蔣、吳相善。共除虎患。又密送王琳於朱陽。葬於鄴。五人均立廟。隋追封司徒。尸祝特盛。出問二十四橋。云南且里許。以迷樓見奪。又過大明寺。東折觀音禪寺。脩垣詰曲。大有致。而門殿塵積。為隋煬帝迷樓及摘星亭遺址。其地大儀鄉。宋韓世忠敗金處。雷塘二里而近。隋有大雷小雷之宮。上塘長廣共六里餘。下塘長廣七里。今皆為田。今曰雷陂。距城西北十五里。以足（谷几）亟返。過西門濠水一勺。貴勢家別業相望。借流種荷。所謂潁水清灌氏興也。江都地多陵阜。故名廣陵。城堅濠廣。四野曼衍。政利步騎。雄聞晉唐。今西門摧頹。豈史氏尚不逮李庭芝耶。往反弔古。益有蕪城之感。

乙巳。陰。午發。十五里揚子灣。一曰茱萸灣。故隋北宮也。四十里泊邵伯鎮。晉太傅謝安出鎮廣陵。築湖隄。民比召伯甘棠焉。因名湖與埭屬江都。其東艾陵湖。齊建武五年立表塘屯。以灌民田。西白茆湖。舊有斗門橋。漕河涸則引湖水濟運。是夕。江都劉孝廉彥祖 【 元凱】 □弟追餞朱太史同飲。始月別。即雨。鎮雖劇。晚不克登。

丙午。雨。揚帆十二里至三溝。我舟檣折。方據梧。聲震。不知其故。時帆淪水之半。驛卒六人適坐帆下。無害。旋霽。登柁樓望邵伯湖。瀰瀰無際。旁土槁廢。十八里露筋女廟。年代里氏莫攷。女同嫂夜行。止道旁。嫂投田舍。女竟叢蚊吮死。筋露。後人哀之立廟。三十里泊高郵。朱太史過慰。

丙午。辰刻微雨。巳刻發高郵。五十里張家溝。高郵有樊、梁、甓社三湖。袤三百里。漕河高於田。湖高於河。弘治初。戶部侍郎白昂於高郵北五十里作外隄。四十里曰康濟河。舟始免風濤焉。意張家溝所發軔也。二十里泊界首閘。有驛。屬寶應。落霞射水。似石家紫障。

丁未。雞初號。聞雨聲。起見晴色。自江都來。水贏而山絀。民多苫舍。田多汙萊。魚蝦頗貴。岸苗欲枯。懼分溉病漕。誠河無全利也。二十里瓦店鋪。午過汜水。亦小市也。水決復入為汜。爾雅凡水之岐流復還本水者曰汜。西望汜水湖。東西衡三十里。南北縱十里。又連清水湖。東西衡十八里。南北縱十二里　游波泱漭。束以長隄。三十里槐角樓。一隄如縷。素苦沮洳。始十里設刀槊。列游徼之士。二十里泊寶應西門。是日晴。得月。寶應又蝗。並囓禾菽蒲葦。甫寢。總漕之舟至自江寧。笳吹波沸。津陸交鶩。桐城王編修 【 大礽】 先泊。不避繂。縶其二人。寶應城南北。各建戍樓。碧霞行宮殊整麗。碧霞元君。即玉女也。李諤瑤池記。黃帝建岱嶽觀。遣女七人。雲冠羽衣。焚脩以迓西崑真人。玉女獨脩而得道。早發不克登。河濱高敞。培物潤茂。後為崔珵私第。珵。六合尉也。兩瑩之間。恆發寶氣。曰寶河。縣西白水陂。鄧艾置。溉田萬二千頃。宋元嘉末。決水以灌魏軍。蓋今之白馬湖也。十五里黃浦。山陽縣民稠禾茂。十里涇河。二十里平和鎮。其土沃。十里三舖。十里二舖。十里一舖。泊楊家橋。夜雨。

戊申。晨大雷雨。十里泊淮安西門。王編修求解於總漕沈文奎。登朱太史之舟。留宿。述仕路傾險。洵過於太行、瞿塘也。

己酉。午刻同王編修定爾語近事。尋別。循涯訪韓侯釣臺。石亭屹然。旁即漂母祠。楹帖曰。世間多少奇男子。終古從無一婦人。按古淮陰縣距今城四十里。張守節史記正義曰。淮陰城臨淮水。昔信去下鄉而釣於此。則城下寄食當在彼。非今處。

辛亥。晨見巨魚。羨之。舟人曰。崇禎己卯。江陰捕鱘鰉魚。長四五丈。剖腹有男子。腰二十金。布囊革履如故。捕者憐而殯之。午入城。至放生池。殆百畝。其形如玦。繞以綠楊。平橋寺欄旁興隆寺。文漪綸洄。竚對久之。暮啖藕。云產高郵。味奪杭品。

壬子。西渡走田間。麻菽被野。問土人以高家橋。曰相距四十里。漢陳登築堰。萬曆元年增築漕運。新河所取道也。田西盡為湖。聞周世宗開老鸛河於淮安城西。或其處乎。淮人儉約。故云淮貧。濱河多苫舍。或瓦其內。蓋瓦屋一楹。歲徵一兩五錢。苫舍只一錢五分。凡兵船炮船貢船。其至絡繹。負米肩貨。咸瓦舍之是任。一瓦舍歲且費數金。故苫之以避徭也。近秦御史世禎痛裁之。稍甦。

癸丑。雨。

甲寅。霽。仍西渡。望西湖色喜。終迷徑而止。

乙卯。

丙辰。

丁巳。舟人再檣。或貽朱太史雙鶴。產海州者。

戊午。見鶴卵大於鵝卵。褐色而斑。又淮人沒。各於本坊土神廟饋飯三日。夕輿其木主至城隍廟。焚楮幣貰罪而還。山陽胡給事之駿。近卒。子孝廉可及亦徇之。楚人尚鬼非耶。午走西河嘴。漢枚乘故里也。市廛隱販。亞於維揚。

己未。暮飲於裘東皇舟中。以東皇自姑蘇泝金陵。昨至。有酒資。雖持蟹螯。未膏。

庚申。筆帖式善福者。滿洲人。年十七入燕。語貌同於中土。善國書。給事總漕。今晉理事官。巨艦列幟。同婦舍騎而舟。明璫錦被。彼豈自知有今日哉。筆帖式。漢所云書史也。

辛酉。昧爽。同舟朱虞臣秀才沒於河上。是日陰。夜微雨。

壬戌。晴。自舊城入於夾城。有大池。葭菼芃芃。故陸通判珏物。胡給事據之。今又不知誰屬矣。經新城之南門。度高橋。故東平侯劉澤清甲第一區。門館壯麗。曲渠高甍。劍衛駢列。蓋舊大河衛。并斥民居數百家。鳩工萬手。窮日兼夜。乙酉四月。鍛金器若干。備午節京餽。俄遁去。今為公館。漸黝剝。是日適遇鍛工。云遁之先。吾私扣大奴。君侯計安出。曰。我公辦一走以全淮人。因漸調其吏卒。而遁還故道。新城如野。夾城如藪。舊城猶不失為都會也。舊城經楚元王廟。窳陋不可入。暮微雨。適江寧炮船至。勢張甚。我移其繂。

癸亥。總漕貽朱太史螺鈿杯十二。鏤金刻玉。髮翠毫丹。出維揚巧工。直百二十金。按唐大理蠻閣羅鳳陷成都。得巧工以歸。習其藝。至今重於滇南。今維揚匹之矣。晡刻發舟。折行經湖心寺。水木扶疎。聞山陽縣西北十里故沙河。宋轉運使喬惟岳所開。以避山陽灣清河口之濤。後蔣之奇又自淮陰開漕渠。至洪澤湖入閘。明永樂十三年三月乙丑。平江伯陳瑄因舊渠而疏之。置牐曰清江浦。宋元運船止於滿浦閘。更剝運入淮四□里。自清江浦鑿渠二十里。民甚便之。凡行十五里抵板閘。閘廢。前二十年。舟內轉里許。經榷部公署而後出。今移河直達榷部。放舟出公署數百武。駐河上之水心亭。榷署前石橋。并廢。今猶曰板閘。非故道也。宋元舊河湮。尚隱隱可見。市居千餘家。

八月甲子朔。榷稅佐兵餉。其法嚴。加於滸墅、維揚。十五里清江閘。捷石畚土為楔。橫板二丈有奇。工曹司其啟閉。閉則下鑰。啟則怒流。明清江浦戶曹二。工曹一。督造糧船。今裁戶曹之一。併於工曹。商舟由閘。例徵鈔若干。梁頭若干。給閘票。限十月訖事。如限內雖十往返。無限也。泊月河。

乙丑。訪平江侯陳恭襄祠。恭襄經畫漕運。利賴百世。其疏清江浦。引水由管家湖入鴨陳口達淮。以免江淮之患。就管家河築隄十里。以便引舟。浚儀真、瓜洲二壩潮港之湮。鑿呂梁、徐州二洪巨石。以平水勢。築沛縣昭陽湖、濟寧南旺湖長隄。開泰州白塔河。通大江。築高郵湖隄。隄內鑿渠。亘四十里。通舟南北。自淮至臨清。相水勢高下。立四十七閘。於淮濱作常盈倉五十區。於德州、臨清、通州皆築倉。規制詳矣。廟貌巨麗。今漸有黍離之色。祠左靈慈宮。後殿據土阜上。可眺遠。轉南入普應寺。雖偉壯。而諷唄寂然。又過常盈倉。圯甚。僅存數楹。堅墉廣廈。倍於常制。初。江、湖、浙、直之民。輸粟淮上。貯於倉候兌。漕卒曰轉運。成化初。漕卒直領粟州縣。為長運矣。淮濱多僑民宿賈。巨室鱗次。誠劇市也。

丙寅。巳刻。發月河。河南民稠。北地狹長。十五里濱外河。直王家營。遵陸者渡焉。屬宿遷。時風利。舟發內河。十五里興福閘。尋望碧霞元君廟。十五里通濟閘。初。陳瑄慮黃河灌內河易淤塞。設通濟、興福、清江三閘。慎其啟閉。三月初運畢。即下鑰。築土壩。惟貢鮮船啟一閉二。通濟閘最險。勢若建瓴。各（舟力）而挽。又涯上繫輪絞之。得不退墮。過此人人色喜。北岸甘羅城。周可四里。積沙與城平。四門塞其北。餘不加鍵。入其門。無人門焉者。內淮安管河同知公署翼舍數家。按甘羅說趙有功。爵上卿。未相。相秦者。其祖茂也。 【 見呂覽。與史記少異。】 舊淮陰縣治。相傳甘羅築。雨後土中嘗得小錢。狀如鐘。有篆文不可識。俗號甘羅城。余意戰國遺堞。諒不可跡。此舊縣必宋人所築城以禦金元者。或云寶應有甘羅廟。此其葬處。又寧國南陵縣北七里甘羅城。甃甓甚工。中可容數千人。門址略存。又潁上縣東五十里甘羅墓。何其城其墓之複也。舊縣西有千金亭。北有韓信母墓。與漂母墓相直。稱東西二墓。舊縣南枚皋墓。俱未及問。甘羅城西數百武曰清口。金龍大王廟最著靈。無舟不禱。優唱灌耳。旁祠張將軍。敕封靈濟勇□王兼□□平浪元帥。大王職黃河。將軍職淮。孫吳時。張梱嘗屯兵閩泉之青山。禦海寇。沒葬焉。建炎南渡。虞允文與金人戰采石。見大旂上題張將軍姓字。詢土人之從軍者。得其神蹟。進封為侯。至景炎元年。敕封靈安王。誕辰十月二十三日。惠安令致祭為常。意即其神或別有所出。未可知也。淮清河濁。而黃強於淮。隆慶初。朱尚書衡分黃導淮。力刷清口。淮黃交相為用。天啟辛酉。福清葉文忠 【 向高】 應召導淮而膠。得張將軍風助。見廟記中。其大王始末壁刻曰。謝緒。晉太傅安之十一世孫也。安與王羲之好游上虞之東山。從子玄。居上虞徒安溪之下墟灣。今錢塘孝女北鄉也。宋徽宗時。謝達 【 明遠】 提舉淮浙。以蔡京柄國。遂廬錢塘之石門嶺。及卒。顯靈於鄉。再傳生緒。英邁軒舉。望之巖巖可畏。髫齔時。與里兒浴溪上。獲光明大珠。一摩弄。輙溪雲滃集。咫尺莫辨。有神龍揚鬣雷電中。似欲攖珠去者。急以垢穢匿之。晴霽如故。緒視龍猶蝘蜓蜥蜴。稍長。更折節就學。性剛決。遇不平事。輙慷慨持論。怒髮裂眦而起。以謝太后戚畹。絕意仕進。建望雲亭於祖塋金龍山之巔。題曰。東山渺渺白雲低。丹鳳何時下紫泥。翹首夕陽連舊眺。漫看黃菊滿新溪。鶴閒庭砌人稀跡。苔護松陰山徑迷。野老更疑天路近。蒼生猶自望雲霓。性倜儻好施。值歲饑。多散錢穀。賑下墟之餓人。甲戌八月。大霖雨。天目山崩。緒泣曰。天目主山也。而崩。宋其亡矣。德祐二年正月。帝遣楊應奎上傳國璽降表。元命宋內侍王埜入宮。收袞冕、圖籍、寶玩、車輅、輦乘、簿麾等物。索宮女內侍及諸樂官。三月。伯顏傳免帝牽羊繫頸之禮。趣帝及太后入覲。太后全氏與帝肩輿出宮。度宗母隆國夫人黃氏庶僚三學生等。獨太皇太后謝氏以病留臨安。元人從宮人舁其床以出。侍衛七十餘人同赴燕。緒大慟。題云。立志平夷尚未酬。莫言心事赴東流。淪胥天下誰能救。一死千年恨未休。湘水不沈忠義氣。淮淝自媿破秦謀。苕溪北去通胡塞。留此丹心滅虜酋。莫笑狂夫老更狂。推輪怒臂勇螳螂。三軍未復圖中土。萬姓空悲塞北鄉。動地聲名懸宇宙。擎天氣概蕩邊疆。忠心自古人人有。莫笑狂夫老更狂。書畢。赴水死。時苕水高丈餘。狀若龍鬬。緒尸逆流而上。經旬不仆。面目如生。遠近駭以為神。祔葬祖塋金龍山之麓。元末。鄉落皆夢緒為神。曰。中華有主矣。黃河北流。此其驗也。明初。傅有德敗元人於呂梁。為神助云。天啟丙寅。加封護國濟運金龍四大王。華亭陳繼儒有傳。余謂謝太傅以來。歷唐宋殆九百年。至緒不當十一世。明遠既徽宗時提舉。歷德祐且百餘年。不當再傳生緒。世次恐未核。是日。舟人致禱。太史為告虔焉。

丁卯。舟人云。我舟昨歲膠於宿遷。總督河道兵部尚書兼左副都御史廣寧楊方興。 【 清初解元。】 以宋口、徐州北河決。潰及諸縣。役數萬人治之。十一月。自清江浦南及淮安楊家廟。解凍趨役。寅作酉息。稍不力。岸兵即矢貫其耳。簿尉等被箠扶杖而立。清江浦至清口。三濬三淤。或言金龍神之靈。不之信。入廟不揖。神附榜人。言其謾。以妖妄再杖死。最後葦裹其人。沈於河。三日不死。泝流而上。始嗟異之。時南河湯湯。中流若界畫。窪隆殊勢。楊因約神四月二十日開壩。萬艘競濟。因葺廟有加禮。晡後。放舟渡淮河。淮自泗州龜山。縈回至此入於海。出泗州曰南河。宋入汴故道也。出清口曰北河。洶湧滈瀑。心目廓落。十里泊清河縣。縣瘠無城。儒學大成殿。碧瓦獨壯。有大清、小清二河。俱泗水之委。源出泗水縣。經徐、沛至縣西北三叉口。歧流大者縣東北。小者縣西南。俱入於淮。是夕。酒間聞越中巨室婦締詩社詞社。衣飾詭異。理鬢訖。復揉為亂絲。垂垂紛紛。笄不加首。俾青衣持之。衣長內而短外。遞襲遞短。弓履本窄。特長若干寸。綿貫其前。貴其直而不纖。噫。真妖服也。晉太康時。婦人皆方頭履。與男子亡異。今書之。備五行志之闕。

戊辰。欹風。且帆且繂。十五里湖城。十五里三岔。 【 三叉口。】 十里泊黃家嘴。淮北蕭條。濱河為甚。其墾田。佃得其七。業主三之。主出牛則五之。更飯牛則七之。河工郵使。徭役絡繹。迫則流亡。不顧廬墓。故土曠而人僿。以儆夜。賈客遞二人鳴金司漏。

己巳。行二十里桃源縣城。負河之陰。遙隄多茆。備河傭。不得私采。二十里泊滿家灣。諺云。黃河十里九灘。故慎所泊。恐膠淺也。長年常以竿測。避明水。明水者。自中流望兩涯。隱隱為綫界也。

庚午。不風而繂。二十里泊崔鎮。居人數百家。故中丞朱笈裔孫貧矣。笈字懋學。累官右僉都御史。巡撫大同。自揚州來。十里敵臺。總督朱大典所築。至於臺兒莊。今廢戍。夜雨。

辛未。陰。十里三岡。十里古城。有三義廟。祀昭烈帝、關、張及諸葛武侯。晉石崇鎮下邳築城。非三國時古城也。土人傳訛立廟。以傳奇桃園結義耳。又宿遷有諸葛湖。每春陰。嘗有城池觀市。影徹水中。俗傳諸葛孔明嘗屯兵於此。余意必魏之諸葛誕。非孔明也。誤古城以桃源。誤湖以諸葛。俱耳食之過。時風迅舟駛。三十里白洋河。 【 宿遷縣。】 一大聚落也。菽麥鹽豕。賈販相屬。十五里陸家墩。十里小河口。南岸張將軍廟。俗傳神為女弟出治奩物。被舟婦白氏溺之。尸隨舟三日始出。事泄。氏論死。神佐金龍大王治水。廟旁俱其裔。或外出。置嬰兒廟中。嬉戲終日不踰閾。為冥護云。賈販恭事惟謹。是夕野泊。始聽賓雁。

壬申。行十里至宿遷縣西門。登金龍神廟。吾邑陳素庵編修時作碑記。頌其攘夷功。儒學在城外。頗壯。項王祠。臨河一矮屋。宿遷。古下相也。項王廟聞鐫梧桐古蹟。土人云。羽生於梧桐。長於下相。今祠陋甚。抑為咸陽火報厄耶。縣北二里有土阜。曰馬陵山。余前走淮揚城西。揚之金匱山。淮之鉢池山。 【 世傳王子喬鍊丹於此。】 俱土阜。不以為山也。按圖經始得之。縣西二里陳家溝。向通舟。今塞。宿遷於淮北為沃。隻雞直銀三分。餘不能枚數。十五里泊董家溝。河至此束甚。廣不數丈。居民數十家。並茇舍或露宿。土人方埢掃井護隄。甚苦之。夜雨。按馬陵山。凡中秋遇月。張幕其上。月光照井。一無所隔。餘夕則否。時有白氣冲出。

癸酉。雨。經路馬湖。宿遷左路馬湖。右張山湖。路馬訛為駱馬。舊河直達邳、睢寧、靈壁。歷呂梁、徐州二洪。自沛縣北入魚臺。今路馬湖合沂、泇二水。出董家、陳家二溝入黃河。隆慶末。尚書朱衡開新河。風濤甚險。屢損舟。崇禎初。尚書朱光祚又開路馬湖五十餘里。費六千金有奇。是日。舟行竹箭之中。褰濡而挽。纔三里。

甲戌。霽。合四舟之力以挽一舟。遞相代也。纔三里。泊舊河口。往河水漫。今湍急。昔人穿渠。特猗曲以殺其悍。一忤風伯。九上九下。進寸退尺。雖苦石尤。而荻花夾岸。綿綿數十里。從風猗靡。挽不露面。騎不露轡。非所謂秋水蒹葭耶。

乙亥。左望路馬湖。澄如淨練。西南有山射目。云邳州長山、陽山也。□里馬湖店。纔數家。寄身澤國。□里九龍廟。凡行三十里。野泊。夜月始寒。

丙子。行□里牛頭灣。我舟折西北。其西南。邳州舊河也。東即魚頭集。亦劇市。是日。行二十里。野泊。夜大風。

丁丑。早發。十里馬莊集。兩涘滔漭。問之。云本平陸受水。非河也。挽人屢沒。或涉或航。賈人西指豐、沛、蕭、碭。云相屬。自改泇河。徐、邳寥寥。雖從陸不之出。又指北山突焉者。嶧縣也。界鄒、滕間。蓋泇河始萬曆壬辰。尚書舒應龍開。韓莊。淮安城西北四十里。韓信始生處。己亥。尚書劉東星鑿良城。邳州城北六十里。癸卯。李化龍訖工。通二百四十餘里。今人不復知舊河矣。是日行二十里。泊二郎廟。或問二郎神所出。不能答。更初再帆。不半里。風微。

戊寅。迅帆。四十里為夾界溝。其左里餘。劇市也。河貫之。崇禎乙亥河淤。尚書宜興周鼎自界溝鑿至徐塘口三十里。市河遂廢。今祠尚書。傍立公館。屬山東濟寧州。又三里。循王母山之左折十五里梁王城。淮以北多灌荒污洳。始見山而喜。梁王城遺址存。余膚學。無所攷。意彭越昌邑人。漢武更山陽為昌國。有梁丘鄉。梁丘故城在曹州城武縣東北三十三里。越嘗漁鉅野澤中。為群盜。陳勝、項梁之起。待歲餘。澤間少年相聚百餘人。請越為長。強而許之。與期旦日出會。後期者斬。旦日日出。十餘人後。後者至日中。越誅最後者一人。設壇祭。乃合徒屬。徒屬皆大驚畏越。莫敢仰視。後為梁王。都定陶。疑此地為近。度□□□□□□□□閘。水上溢舟筏。踰而往。十五里橫林莊。邳、嶧分界處。各置臺立表。五里臺莊閘。凡閘旁月河。備水涸省縋板也。是日中秋節。酒後步月。遠山浮黛。蕎麥花如雪。亦佳景也。

己卯。發十里候仙閘。八里頓莊閘。左岸（上山下隆）（上山下隆）。束濤而聲壯。八里丁家廟閘。自臺莊以至濟寧二百四十里。閘亦二十四。地亢不瀦水。特防以節之。各專役啟閉。柁師由閘不失尺寸。十二里泊范莊閘。一曰萬年莊閘。

庚辰。陰。巳刻度閘。以湍險倍力。十里巨梁橋閘。泊。夜雨。

辛巳。發十二里新閘。其戍樓曰得勝臺。二里停挽。隄右耿山。雖卑不及登。又二里野泊。自臺莊來。隄多石。細碎枳步。蓋浚河出之。本山脉也。

壬午。風利。十四里韓莊閘。其旁微山湖。為巨浸。西則徐州道也。三十里赤山湖。民居減昔十之九。山上木蘭寺。王播題詩處。 【 滕縣。】 一曰。滕縣郗山之陽木蘭寺。係呂蒙正。非播也。□□□十五里彭家口。村多築樓。四望備盜。二十里夏鎮閘。西距沛縣三十里。南達昭陽湖。亦大湖也。工部郎分司徐州者。駐節夏鎮。自新河城、夏鎮為都會。康阜樓、會景門。並雄踞河上。又萬安朱尚書 【 衡】 祠。華亭徐文貞 【 階】 記之。吳人周天球書。歲尚二祭。微尚書。人魚而市沼矣。時苦大水。菽粟涌直。問沛人。明時進士止張給事貞觀、張郎中斗南。夏鎮河北即滕縣。

癸未。行六里楊莊閘。隄頗峻。三十里宋家口閘。為獨山湖。即南陽湖也。三十里馬家口。隄且陷。舟竟越之。 【 館陶縣。】 二十里馬頭閘。乘風宵行。十里利建閘。十五里南陽鎮。鎮閘。孟氏所戒慎子取南陽者。地產菽。多大賈。嘉靖末。朱尚書自南陽至留城。開新河百四十餘里。又六里野泊。是日見白楊。初謂白楊柳類。乃梓葉桐幹。玉挺可愛。

甲申。曉望南陽湖。煙帆霏微。開翕殊狀。四里棗林閘。元延祐五年立。亦小市。五里魯橋閘。永樂十三年立。西岸月河千餘丈。隆慶四年改正河。複竈重枅。商賈奔鶩。閘下宣聖墨池。俗名研瓦溝。其水黑。有古碑曰宣聖墨池。沙洲寺圍柳如幕。七里師家莊閘。元大德二年立。懸流頗悍。自韓莊來。阡陌通波。隄危一綫。十里仲家淺閘。明宣德五年立。居人俱仲氏。樓臺參差。遭亂不衂。屢寇至。阻水合拒。勇哉。其子路之遺乎。有家廟。又勑建仲廟。丹楹紅垣。不克展謁。夕失南陽。晝失仲廟。二憾往矣。釋於何日。五里新閘。元至正元年立。八里新店閘。元大德元年立。八里石佛寺閘。元延祐六年立。掘土得石佛像十二。故名。 【 濟寧州。】 十里趙村閘。元至正七年立。十五里泊濟寧之南城驛。聞城南二十里鄭均莊。漢時辭尚書不出。明帝東巡。幸其舍。意在趙村南。驛舍整潔。以總河楊公於城署橋道無一遺者。

乙酉。濟寧州。古任城也。城在運河北岸。泗水源泗水縣陪尾山。合魏莊等五十八泉。至曲阜會沂、雩二水。及兗之闕覺蔣詡七泉。至濟寧又合洸水。自天井閘入運。洸水。汶之支也。從通泗橋趨南門。明成化間。水部郎新安畢瑜建橋坊曰濟川。落成。瑜子濟川適生。登弘治壬戌進士。編修。視舊名若左券。又水部治河日。夜夢緋衣人稱宋都魁某云。公隄太偪吾宮。今不為處。區區桐園。將為行路。奈何。水部寤。索隄旁誌石。得之。改築隄。而封其故墓。匝歲。又夢其人謁謝。願為公嗣。詰朝。次子濟時生。登正德辛未進士。都水郎中。李太白酒樓據城上。即南門之左。翬革方新。唐任城令賀知章所觴李太白者也。樓並祠二賢。宋咸淳辛巳正月壬午沈光記。雄宕可喜。篆書方石三面。還出南門。稍左古南池。即洸水經天井閘者。有池。植荷數畝。唐杜甫與許主簿泛此有詩。秋水通溝洫。城隅集小船。晚涼看洗馬。森木亂鳴蟬。菱熟經時雨。蒲荒八月天。晨朝白露降。遙憶舊青氈。詩見石刻。上為公館。堂揭曰汶泗通津。進為君子亭。荷池夾之。其後脩除廣堂。先朝詩若文諸石刻。仍刷墨。夫楊公身脩之不自為德。務揚易代之烈。其人豈易及哉。南門。即呂布射戟處。有射戟臺。東門外李太白浣筆泉。嘉靖五年主事白斾亭其上。今並廢。南池左曰觀瀾橋。即龍神廟。成化己亥建。還入清真寺。西域人焚脩處。碑記云。西域人亦古丁十三家來歸。徙江寧。後都人募化麕集。分置各地。故濟寧建寺。從其俗也。又引一統志。西方有聖人曰馬畢□德者。生而神靈。長行其教。化導四方。其塚芬芳生輝。蓋其習專事天。不像不屠。今攷一統志。不見其說。止云默德那國。回回祖國也。初。國王謨罕謨德。生而神靈。有大德。臣服西域諸國。尊號為別諳拔爾。猶華言天使云。其教專以祀事天為本。而無像設。其經有三十藏。凡三千六百餘卷。其書體旁行。有篆、草、楷三法。今西洋諸國皆有之。又有陰陽、星歷、醫藥、音樂之類。隋開皇中。國人撒哈八撒阿的幹的思始傳其教入中國。視前說。其人各異。何也。今天主教云出大西洋歐羅巴國。即所謂西洋諸國皆有之也。第大同小異耳。午過南門在城閘。元大德七年立。又西北一里天井閘。元治元年立。一云唐尉遲敬德建。蓋會通河元人鑿以通漕。自濟寧至臨清。凡四百里。總河尚書及水部並駐濟寧。牐禁特嚴。此啟彼閉。一蓄一泄。日不再啟。又往制十月望築壩。吸河水於湖。以便挑淺。二月十日決壩通漕。餘舟毋得越進。各閘勒石具在。其後十一月不禁。正月遂開。今未審何如也。天井閘東報功祠。祀尚書宋禮、平江侯陳瑄、都督周長、尚書金純、侍郎萬恭。重脩祠記云。唐武德中。尉遲敬德為盧龍節度使。苦北地餉道乏絕。乃開呂梁。夫呂梁者。非孔子所舊覩龍門者。尉遲公以其險類真呂梁。故藉名。如東坡赤壁者云。溯四百里而上及任。為天井閘。閘故尉遲公所建。堅緻不敗。底石博厚。專車刻云。大唐武德七年尉遲敬德建。今治河者誤為元人分水剏建。非也。禹貢濟水東出於定陶。後魏酈道元謂濟水當王莽之世。川瀆枯竭。不與昔同。宋蔡沈謂。今歷下凡發地皆是流水。世謂濟水經流其下。然則今濟水伏流不見。惟汶水由濟河入海。李夢陽曰。濟之性勁。源於晉。伏流地中。乍見乍伏。一支穿太行。為百泉。為衛水。一支為濟。源出山東。為七十二泉。大抵天地勁氣在山西。人之性勁天下。其鐵亦如之。所謂并州剪刀者也。漢之性曲。其流十里九灣。郢沔之間。瀦為澤藪。皆漢之漾也。語曰。勁莫如濟。曲莫如漢。每試閘聲如雷。足當瀑布千尺。

丙戌。午。過草橋閘。元大德五年立。月河閘三。上下二新閘。俱天順三年改建。中新至上新一里。成化十一年立。是日。發十里。阻風泊。始見菊馬場湖東西巨浸。晚飲。語朱太史曰。北魏酈道元注桑欽水經。稔山水源委。非身歷章亥之步也。且道元隔於江南。何從考據。今吾輩由江淮入於河。茫如也。況耳目之外乎。太史曰。古人左圖右書。桑、酈時圖書不乏。較若列目。今若繪天下縣道於一幛。標於丹黃。加攷載籍。自十得八九也。

之利。夏秋間。荷花彌望。中有闞亭。高阜六七。春秋桓公十年會於闞是也。魯隱公以下。皆葬於此。至今水際時見煙雲樓臺之狀。夜過柳林閘。十四里野泊。 　　丁亥。行十里耐老坡閘。實西北分路之會。明初大將軍徐達開其堤。洪武三年二月立閘。今廢。二十里鉅野閘。一曰通濟。萬歷十六年立。鉅野縣在漕渠西八十里。古大野澤也。閘旁戍樓曰通濟臺。十里小長溝。五里則嘉祥縣大長溝。嘉祥古武城。子游弦歌處。大長溝。春秋西狩獲麟處。舊有坊曰獲麟渡。亦大聚落也。有石堡。頃者柝警。凡津要或戍樓。或堡分戍。桴鼓始息。十里孫村。二里汶上縣寺前舖閘。正德元年立。十里南旺土閘。南旺匯七十二泉。跨寧陽、濟寧間。即鉅野大澤東涯也。距縣西南三十里。宋時合梁山濼。周三百餘里。即宋江所據梁泊也。及會通河開。畫為三。中貫漕渠。西曰西湖。周九十三里。成化四年隄以石。萬歷十七年加築萬二千餘丈。增東西子隄千二百餘丈。東曰蜀山湖。周六十五里。嘉靖二十年築東隄。曰馬踏湖。周三十五里。萬歷十七年築隄三千二百丈。有嚴子陵釣臺。蜀山之下曰馬場湖。馬踏之下曰五莊坡湖。諸湖通連無間。蜀山在水中。望之若螺髻。蜀者。獨也。上祠聖母。云伏羲氏母。南旺湖多菱芡魚

戊子。曉走里許。謁分水龍王廟。禹王廟在漕渠西。直汶河。汶自萊蕪寨子村。至泰安州靜封鎮合焉。名曰塹汶。西南流與徂徠山之陽水、汶河合。又西南流注洸水。其源有三。自泰山之旁仙臺嶺。一自萊蕪原山。初。元世祖時。壽張縣尹韓仲暉、前太史邊源相健言汶水屬之御河。比東阿至臨清陸運二百里為便。後以都漕運副使馬之貞同源按視。至元二十六年正月己亥肇工。明洪武辛酉。河決原武。漫及安山。淤河四百餘里。起城村諸所陸運至德州。永樂戊子。命工部尚書宋禮疏之。於開河閘至南沙灣。比故河道北徙幾二十餘里。餘皆循其故道。濟寧則引泗、洸、汶水舊泉二百二十六。新泉三十六資運。至沙灣則引黃河支流。自金龍口者合之。達於臨清。役濟、兗、青、東十五萬人。登、萊願役者萬五千人。用老人白英計。築戴村壩五里。遏汶勿東流。從西南專匯於南旺。漕挽利之。分水閘北距臨清三百七十里。地高九十尺。南距徐州四百里。地高百十六尺。廟在永寧。宋尚書禮 【 大本】 祠。祔刑部侍郎泗州金純、都督天長周長 【 諡忠毅】 、濟寧州同知潘正叔及汶上老人白英。時新築甎堡。以水淺。上下閘俱閉。待分水廟前泉溢。始放舟。晚過南旺下閘。同朱太史循涯入分水廟及宋祠。往返十里。是日。發舟六里。泊下閘。 【 東平。】 或餉梨太史。至以柿代。云洪督師南下。先徵梨若干萬。佳種為罄。

己丑。發十里開河閘。元至正間立。亦一聚落。歲十月下旬為市集。百貨萃焉。迤北東平、東阿、壽張、陽穀之交境也。有磚堡。加以戍樓。十二里袁老口閘。正德元年立。磚堡戍樓如上。五里劉家口閘。七里靳家口閘。正德十二年立。五里金家口閘。並有磚堡。時風利。舟捷於奔駟。鄞縣范考功光文以憂歸。值朱太史。閘北二里野泊。夜夢故劉念臺先生講博學審問節。兼示季札挂劍草。醒不及詳。念於先生無素。何寤寐以之也。

庚寅。曉霧。二十里安山閘。以安民山故名。山在東平州西南三十五里。山半有寺。上有甘羅墓。安山湖在州西十五里漕河西岸。周百里。環隄置閘。以時蓄泄。曰水櫃。歲填淤。民多茭牧其中。萬曆十六年始復舊閘。有磚堡。水始平。其西壽張之梁山。本曰良山。梁孝王嘗獵焉。改為梁。周二十餘里。上有虎頭崖及古龕跡。山南為古大野澤。禹貢所謂大野既瀦也。瀕湖荻絮。蕭颯可念。二十里戴家廟閘。屬陽穀。魯僖公三年會于陽穀是也。中丞宋祖舜、進士祖伊。家閘旁。築城立市。雄于其鄉。支河置石牐。虹臥雪奔。嘗刳于兵。猶巖鎮也。

辛卯。發二十四里，折入五空橋。橋對沙灣。漢文帝時。河決酸棗潰金隄即此。景泰四年。徐有貞治沙灣決河。命曰廣濟渠。渠口通源閘石隄二。自大感應廟至沙灣修百六十丈。自沙灣至荊門驛修二千九百三丈。順治庚寅九月。河決儀封荊隆口。壬辰七月。決□朱源寨。俱衝會通河之長隄。溺人畜亡算。至今平陸被水。或露確突。或露楊棗。有江河口下之歎。橋北六里入張秋城。泊會通樓北。張秋古景陵州。元為景德鎮。設都水監。弘治甲寅。都御史劉大夏塞決河成。賜名安平鎮。專轄水漕。其城夾漕渠。南北不闉。會通樓下。聯艫繫笮。為浮渡。河以東東阿。有金隄。春秋魯莊公十三年盟于阿是也。河以西陽穀。西南又壽張也。齊魯之間，縈河如帶。襘結于張秋。其南濟寧。其北臨清。俱大都會也。出東城南角門里餘。則吳季札挂劍臺。正德十一年都水關中楊淳立祠。祔徐君。後為徐君墓。壘甓焉。元至正十三年。西疇康時記柏一株。大于斗。石刻季子挂劍。徐君墓樹。按徐君墓一在泗州城北。又古冢類高廣。不宜一抔土。意泗州為確。問挂劍草。草長六七寸。寸節葉挺而末銳。形似劍。今水失之。雖多宿草莽。非也。疇昔之夜。劉念臺先生所示。殆其徵乎。余能疑夢。不能疑草。天且以草明季子之心。賢者固不可測矣。又慶雲縣南八里季札墓。土人曰延陵臺。邑人揚州鶴辨為季札之子墓。季札適齊而反。其子死。葬嬴博之間。春秋注云。嬴音盈。齊地。慶雲古齊地也。北齊悼陵屬河間。大業初。河間郡屬縣十三。博野居其一。廣德間。無棣隸魏博節度使。其為嬴博之間無疑。噫。昔人辨延陵之墓。而余不能辨徐君。謭矣。河洶洶嚙隄。危及祠墓。役者旁午趨之。戰國時。隄防皆去國數十里。以兩隄相去。則不下五十里。其水勢尚得往還而不至迫隘。不至大暴。今之隄防。近者數百步。遠者不過數里。故其勢迫隘。不得息決矣。還東城而北。有祠翼然臨河。故分守東兗道參議山陰陸景鄴先生夢龍祠也。崇禎初。先生巡隴右。逐寇歿於隆德。稍北顯惠廟。故弘治時決口。都御史劉大夏功成。立廟其地。祀東岳、北極、文昌三神。廟貌甚壯。培土於後。曰戊己山。取土制水之義。即城壕也。登其上。東城中坎然窪然。猶沈竈產蛙也。所可託足者無幾耳。夜雨。

壬辰。晴。洪相國督師南下楚粵。舳艫啣接不絕。先一日。朱太史貰輕舟馳謁。今艤。竢其過焉。相國家南安。萬曆丙辰進士。崇禎庚午擢僉都御史。巡撫延綏。辛未。晉兵部右侍郎。總督陝西三邊兼攝五省右都御史。加兵部尚書。丁丑。加太子太保。己卯。移薊遼保定總督。辛巳。督師東援。壬午。松山陷。歿。先帝震悼。築壇臨祭而哭。賜祭九壇。贈太□諡忠烈。廕卹有加。順治甲申。從入燕。任內祕書院大學士。乙酉。遷太子太傅。兵部尚書。總督江南。己丑。加少傅兼太子太傅。今南征。朱太史舟晚發。雖忤風而流下。故舟駛始用招。招者。直其木於艦首。四五人轉之以破浪也。出城半里黑龍潭。一曰平河泉。深不可測。大旱不枯。相傳龍淵也。嘉靖初。郎中楊旦飲其地。欲涸而觀之。水決未半。風雷大作。舟皆覆沒。楊乃懼而祭之。過張秋山遂絕望。徒見馮夷之虐。又八里泊荊門上閘。屬陽穀。

九月癸巳朔。始寒。過上閘二里曰下閘。又十里阿城。上閘亦羨市。鹽賈騖焉。有土寨。又三里下閘。為小市。梨棗彌望。十二里為七級上閘。□又三里曰下閘。皆元時立。阿城閘。齊阿大夫治處七級鎮古渡也。十五里聊城縣周家店閘。元大德四年立。今渰。度月河十里故相國朱文□ 【 延禧】 墓。松楸不存。且水及之。三里泊李家務閘。元元貞二年立。

甲午。風利。過通濟橋閘。十八里永通閘。並永樂十六年立。經朱相國南園。圯甚。泊東昌之崇武驛。晉開運二年。博州守羊□值河決。城欲沒。祝天投水死。水患頓息。民德之。立羊使君廟。今水勢半之矣。聊城。春秋齊聊攝之地。秦置縣。城東七里漯河。俗呼湄河。黃河之支流也。穆天子傳。天子自五鹿東征。釣於漯水。午趨東門曰迎仙。水浸城隄。環築板橋二十餘丈。石刻魯仲連射書處。按元國子博士吳師道注戰國策曰。魯仲連說燕將下聊城。史不著年。其書引栗腹之敗。此事在其後。故通鑑大事記載於秦孝文元年。當燕王喜五年。齊王建十五年。自赧王三十一年。燕率五國伐齊。閔王死。襄王立。三十六年燕昭王卒。明年惠王立。越武成王、孝王而至王喜。凡三十四年。此蓋二事誤亂為一。自燕攻齊止殺騎劫二十五字。或他年脫簡。而初燕將止讒之十一字。亦他本所無也。即單由即墨起。七十餘城即復為齊。不聞聊城尚為燕守。以齊之事勢。豈有舍之三十餘年而不攻。單之兵力三十餘年而不能下。與今日攻之歲餘不下。可見為此時燕將守聊城事也。史獨毅破齊不下者聊、莒、即墨。策亦有三城不下之言。果一時事。則聊城亦為齊守而非燕將為燕守者。此誤因聊城不下而引與莒、即墨亂也。攷之單傳。自復齊之後。無可書之事。齊襄公十九年。當趙孝成王元年。趙割地求單為將。次年。遂相趙。必不復反齊矣。距聊城之役凡十六年。單豈得復為齊將哉。此因歲餘不下之言。聊、莒、即墨之混。而誤指以為單也。夫仲連之言。止謂栗腹敗。燕國亂。聊城孤守。齊方併攻。勢將必拔。其言初不涉閔襄昭惠之際。所謂楚攻南陽。魏攻平陵。閔王時。楚取淮北。單復齊後。蓋已復之。不聞楚魏交攻之事。二事必在後也。燕將被讒懼誅。連書亦無此意。史又稱燕將得書自殺。單遂屠聊城。尤非事實。齊前所殺燕將。惟騎劫耳。不聞其他。此因騎劫而訛也。師道援據詳覈。錄之以俟博攷。東門以水不啟。緣板橋入於子門。二里望嶽樓。高廣數丈。四層。下石洞四達。勝甲齊魯間。以杜工部望嶽詩名。近改為光嶽。失其指矣。相傳出魯班手。梁有遺斧。方鑰之。不克上。又魯連臺城西北十五里。古聊城地。高七十尺。今城中亦有之。東昌饒棗梨。今困水。棗一石三金。梨貴甚。尋解維度閘。又朱相國北園。袤里許。廢盡。柳絲旖旎。可想張緒當年。噫。裴晉公午橋莊。遭五代迄宋不廢。以朱氏全力。獨不鑄六州鐵。惜哉。十八里新閘。二十里泊梁家淺。 【 堂邑。】 蓋聊城東岸界博平。西岸界棠邑也。梁家淺亦大聚落。聞尚書張鳳翔家焉。今年八十一。語云。人以壽為榮。我以壽為辱。諒哉。堂邑在漕渠西南三十里。博平縣在漕渠東岸四十里。

乙未。出梁家鄉閘。宣德四年立。十五里土橋閘。成化七年立。民多樓居。並清平縣。縣在漕渠東二十里。齊貝邱地。十二里戴家灣閘。成化元年立。上即清揚驛。民居千家。今減過半。二十里魏家灣閘。二十里南板閘。一曰雙淺閘。俱永樂十五年立。二十里泊臨清州東關。古趙東鄙也。汶水自南旺分水來。至此漸微。遞置閘。出臨清之南板閘。始合衛水。衛水出衛輝輝縣之百泉山。即隋之屯氏河永濟渠也。煬帝四年。自百泉東北引淇、滏、漳、洹諸水為大河。賜名御河。流八百里為元城。又百五十里當清河之南。值臨清。同汶水北達天津入海。臨清夾河而城，如張秋。嘉靖壬寅巡撫曾銑築。萬曆□□又新築城。共周四十里。而舊城為繁。

丙申。游大寧寺。二龍爪槐。婆娑可愛。方元煥書第一山於石。市駔雲集。固一都會也。晚出南板閘。可三百弓。則新開上閘。有金龍神廟。門榜曰汶衛合流。舟出口無牐矣。合流處有舟亘之。曰中洲。環以石隄。分建四閘。而廣濟橋其尻也。賈販輻輳。以上有觀音閣。故地云觀音嘴。

丁酉。移泊戶部鈔關前。聽賈人登貨受榷。有茶若干筐。列岸三日夜。榷使未檢閱。毋敢室也。客露寢以待。偶入三官神廟。廟祝曹某。父故明經。遭亂家破。聽其言。慘甚。

戊戌。有朱氏招飲。不赴。沿河西岸以望。衛水自西南來稍清。異於汶水。按西岸十五里東漢安帝葬母耿貴人處。有池曰蓮花池。無攷。

己亥

庚子。陰。出西城。渡河而東北走五里。登永壽寺塔。萬曆癸丑建。塔九級，登其三。亦遐矚百里矣。還憩一村菴。僧云。洪督師舟過販鹽。派各文武吏輸價若干。故今鹽賤。

辛丑。重陽節。午刻解維。是日。朱太史別御淮安之輕舟。六里。阻風泊。

壬寅。發二十里□半邊店。二十里清河縣油房。齊貝邱。漢甘陵地。城在漕渠西三十里。又二十里臨清渡口驛。蓋臨清、清河、夏津之交也。夏津。春秋齊、晉會盟之要地。漢鄃縣。在漕渠東岸四十里。又四十里武城縣。趙平原君封邑。非子游所宰也。古武城在今兗州費縣西北。以名同。有弦歌書院。有子游廟。友人沈叔明謂廟下飼數牛。噫。設求龍以祠李聃之亳。求鳳以祠接輿之楚。抑何以應之哉。武城人誤而又誤矣。縣在河東岸。乘月行二十四里。始泊。御河尤縈迴倍於內河。

癸卯。發二十里武城之甲馬營驛。一大聚落也。與宋太祖所生地同。五十里鄭家口。 【 故城縣。】 市尤劇。二十里泊方家淺。

甲辰。雨。發三十里故城縣。古蓧縣膏池地也。隸景州。在河西岸二十五里。四女祠。山東恩縣西北五十里。恩縣。春秋齊之里邱。唐改貝州。宋平王則之叛。改恩州。明降為縣。其祠古安樂鎮。漢歷亭傅順女。家富亡子。四女不嫁。矢終養。植槐表誓。有龍爪之瑞。因拔宅飛昇仙去。今女像裹幘羽服。補槐四。以續其舊。夜漏二十刻泊德州。

乙巳。晴。發五里阻風。而泊德州城北永樂初蘇祿國王墓。午還入德州城。屢中寇而瘠。西門喧衍。往時漕艘所萃也。漢董仲舒讀書臺在德州。正統六年。知州韋景元脩學掘地。得石刻。曰董子讀書臺。弘治間始祠。西城上振河閣。足快遠目。蓋本衛、漳、黃河諸水合流自武城入也。申刻。發二十六里。深夜泊老君堂。 【 景州西南六十里廣川鎮董家里。仲舒下帷處。】

丙午。發三十里桑園。 【 景州東十八里。】 十里吳橋口。縣在漕渠東二十里。又二十里景州安陵鎮。民家三四百家。有尚書曹思誠莊。曹故黨魏忠賢。今尚以資雄。東岸為東光。土堡之戍百人。偶入安陵院。有閹僧。云嘗監團營。同成國公朱純臣、襄城伯李國楨。今披緇六年矣。問其姓不答。俄風恬。行四十里。為吳橋蓮窩驛。月皎甚。二十五里東光縣。在漕渠東岸三里。漢渤海之弓高縣也。十五里夏店。二十里油坊。二十里交河縣泊頭鎮。夜分乃息。

丁未。登陸。泊頭鎮在交河東五十里。嘉靖三十年築土城。隆慶二年易磚。商賈輻輳。南北大都會也。河間管河通判駐此。有新橋驛。未刻。發二十里齊家堰。二十里薛家窩。二十里馮家口。十五里滄州磚河驛。中夜泊。

戊申。早發。見河南水鳥無萬數。盤飛游泳。色如白鷺而小。榜人曰魚鷹子。意其為屬玉也。野多貴人塚。其著為劉總督燾。餘未詳。又多廢園。可想往日之盛。午泊滄州望瀛樓下。滄州古渤海地。城闉爭級。可屐不可屨。聞滄州舊城在今治東南四十里。開元寺鐵獅二。首昂一丈。身長二丈。相傳周世宗駐此。有冶者鑄此贖罪。嘗居隱盜七人。捕者獲之。晚行二十里興濟縣。宋之范橋鎮也。在漕渠東岸城下。巷無居人。明憲廟王皇后故里。戚邸為墟。聞石坊僅存。河隄舊有柳數百株。永樂間。知縣王彬以河決未及築隄。民居盡沒。痛不能救。投水死。尸直漂入縣堂。民祠祀之。曰神隄。即河隄也。又六里。微雨。泊。按九河故道。謝肇淛曰。馬頰河在東光界。唐開元中開新河。胡蘇河。東光縣東三里。歷慶雲、鹽山。入海豐夾河會於海。漢志云。其水散若胡鬚。 【 胡蘇臺。縣東南。高二丈餘。】 簡河、潔河。皆在滄州之臨津。鉤盤河在滄州東南。經樂陵縣入海。太史河在南皮縣城北。覆釜河在南皮縣南。齊桓公北伐至此。繕修皮革。名古皮。以章武有北皮亭。故曰南皮以別之。徒駭河在滄州廢清流縣西北二十里。有隄。鬲津河在慶雲縣。又在樂陵縣西三十里。陸氏九河攷謂。鉤盤河在獻縣東南八十里。餘八河皆在滄州、南皮、東光、慶雲之境。而酈道玄及宋儒程氏皆謂九河之地。已淪於海。與書傳所載不同。此蓋後世新河而傳以舊名耳。未敢信以為真也。又一統志。鬲津枯河。自齊河縣經禹城、平原、德州、德平、樂陵東北至海豐入海。鉤盤自枯河自德州經德平東北至陽信縣。覆鬴枯河。自慶雲經海豐縣南入海。又濟陽縣東北至商河縣境。有馬頰河。因臆論之。九河湮塞固矣。未必俱淪於海。黃流遷徙。漸失故道。後人隨時易名。不膠一蹟。脗合為難。況秦漢以上。記牒不存者乎。海能淪。亦能漲。古濱海之地。所化為蜃宮鯨窟者無幾何。安在九河之全陷也。必不然矣。寧存之俟後。

戊申。發四里青縣。在漕渠西岸。春秋清國也。東岸有土堡。以護漕。滹沱河源大鐵山。自代郡鹵城。東經獻縣城南十一里單家橋。至青縣南岔河口。合衛河而北至天津。又縣南七里有盤古溝。相傳盤古氏塚在水中。石棺鐵鎖繫之。或隱或見。溝北岸立廟。四野泬寥。望斷炊汲。誰其流之。或河伯不盡任其咎。三十里流河驛。潞水源幽州。漢光武遣吳漢等十二將軍追賊戰於潞東。即此。今流河驛北通曰潞河。驛旁一大聚落也。耗于屢寇。其西岸界靜海縣。午晴。二十七里唐官屯。居人倍流河者三之。青縣中條山。唐陽城隱於此。攷滄州無此山。而滄州舊有條縣。或因而名之耳。其山有懸崖。瀑布數十丈。如猿鶴聲。西望山色。又張秋來剏見也。前河蠖屈。不易檝。俄試俄輟。是日竟檝四十里。夜泊靜海縣。無城。在漕渠東岸。縣西五里鳳凰臺。以鳳集此。有遺址。

己酉。發二十里。則武清縣獨流鎮。其人稠。西巨浸溔漭。按武清縣南三角淀。周二百餘里。古雍奴水也。四面有水曰雍。不流曰奴。漢置泉州。舊有城。每雲霧朦朧。漁人往見城形四起。門巷宛然。二十里甘家口。二十里楊柳青。地多柳。市倍於獨流。自獨流以來。夾水盈盈。似邵伯、高郵道中也。三十六里阻漕艘。野泊。是日立冬。

庚戌。發四里抵天津衛。為三河下流。沽水自北。淀水自西北。至衛城西北二里合流東注。城左漕河自西又合之。流東南九十里入海。禹貢同為逆河入海即此。古曰渤海。亦曰東海也。又曰北海。楚子語齊師。君處北海。洪景盧曰。北至於清海。故曰北海。以地連滄州。亦曰滄海。金封王福滄海公是也。衛地屬靜海縣。城中不見井。俱外汲於河。道易淖。余舟處苦之。鎮城百貨交集。魚蝦蟹鱐並賤。

辛亥。連日大風而寒。波濤怒立。旅愴彌切。

壬子。風微。是日聞天津桃杏蘋果。今秋復花而實。

癸丑。始霜。余更舟。以朱太史併裝。前舟人施氏貸太史百金。不能償。蠲之。歸其券。至感泣。尋移檝登觀海寺。明成祖駐此。兩廡作地獄變相。未知閻羅何時獄空也。又慈濟藥王廟。奉羲農、黃帝。褻矣。夜風息。

甲寅。發十里丁字沽。蓋丁字沽、西沽、直沽。並禹蹟疏導之處。在武清境內。河形三岔如丁字也。凡海上傍水村落俱曰沽。河間府小渚俱曰淀。衛河、白河。會於直沽。相縈入海。土人呼直沽曰大直沽。時江南民運白糧。聚於丁字沽。民呈戶部更剝船八百。至通州糧廳。又剝船百至京師大通橋入倉。潞河紆折。過丁字沽。及見天津城也。舟人指京師之西山雪凝矣。十里尹灣。午陰。十里桃花口。十里蒲溝。十里泊老米店。

乙卯。發十里楊村驛。順天通判分蒞之。市屋整密。俄雨。十五里遽大風而泊。夜幸息。

丙辰。陰。發二十里南蔡村。一大聚落也。十里黃家務。十里泊蒙村。

丁巳。便帆十里白廟。十里河西務城。從陸纔里許。從津不啻五里。以縈旋故也。夜雪。

戊午。度榷關。泊白河西岸。夜又雪。白河在漷縣東四里。北出胡地。經密雲、通州。又東南經香河。入武清。達於靜海。河兩岸俱白沙。不生寸草。故名。

己未。未刻。雪。

庚申。午霽。是日朱太史入都。

辛酉。晴。自天津來。恆陰。又河始冰。

壬戌。

十月癸亥朔。河冰益堅。度車騎。

甲子。入地藏菴。值漷縣楊生。本溫室。遭亂僑居。教授菴中。脩脯不贍。問以岳文肅 【 正】 後人。云亦彫落。所著類博稿。板頃廢矣。菴地高。今夏六月壬戌。白河水溢及於垣。則自萬曆辛亥六月大水後再見也。

乙丑。

丙寅。入觀音寺。為市期。村民趨焉。進城北西門。有雙榜龍游泮者。前漷縣楊生苦逢掖如罪罟。此又侈之矣。訪白河講院。內心極堂。奉先師木主。傾垣頹楹。可念也。南蕩匯其門。殆數百畝。出朝陽門入關將軍廟。視觀音寺並嚴正。諺云。南茶北酒。南橋北寺。良然。廟碑二。並米萬鍾撰書。將軍今封忠義神武大帝。

丁卯。　戊辰。

己巳。候車累日未集。夜大雪。

庚午。晴。

辛未。晚登塗。舍車而徒。心形俱適。五里宿村舍。故中丞劉氏莊。今歸僑人。失齎粟一餌。雜寢炕上。夜雪。

壬申。旦走雪徑。衝寒策杖。堅冰在鬚。俄見晨旭。俯仰瑩澈。恍焉開闢之初。殊自失也。枵腹甚。乞餌分啖。五里沙河店。噉糜二器。又三里龍泉寺。 【 漷縣。】 朱義儒易我以蹇。諭御者善左右之。風不可耐。二十五里飯東鎮。尋過漷縣。其城一大周遭也。縣東四里曰泗河。以四水合流也。合注通州城東北入白河。縣西南晾鷹臺。遼主游獵處。二十里張家灣。屬通州。即白河下流。相傳元時萬戶張姓居此。有城以護漕。十五里宿通州胡氏。以疲凍不善酒。通州。古潞河。即鮑邱水也。舊為通惠河。元至正間。丞相完澤議自昌平白浮諸泉為渠。貫京城。出南水門。抵通州高麗莊便漕。有五閘。大通橋之東至慶豐五里。慶豐至平津上閘七里。上閘至下閘四里。下閘至普濟十三里。普濟至石壩十里。河長百六十餘里。明時廢。嘉靖六年濬復。每閘設吏卒。共徒百八十人。剝船三百艘。各價三十五金。囊米遞輸。通州城北五里黃船埠。黃船千艘所泊也。

癸酉。仍策蹇。二十里高米店。□□里皇木廠。周垣寬廣。路傾仄難步。俄見碧瓦朱門者。或遙指曰英王墓也。□里入京城東便門。度大通橋。經崇文 【 元海岱門。俗因之。】 正陽二門。凡十里至騾馬市寓舍。晚同朱太史小飲。今而後少免於塗之人矣。因計程四千餘里。四閱月始稅駕。禪裘葛而遞燕吳。於游侈矣。而余(言剪)昧。不挾一帙。雖好登涉。慕考據。蒭蕘之口不甚核。碑碣之詳不及搜。覿面易失。經宿易忘。余髮種種矣。何能為。漫託副車。祇自愧耳。又同舟寧海葛生。示天啟初記鎮江入京之費。日析里算。僅三緡有奇。相距三十餘年。津塗艱劇。費且十倍。並識之卷末。不幾為蝌蚪前事耶。




北游錄紀郵上


蓋抵燕之明日。為覽揆之辰。時嚴寒中肺。苦咳疾。兼旬而瘥。因廢書久之。迨改旦。凍墨始融。按歷詮遇。雖兀坐窮邸。不跡戶以外。而衾影之愧。有負餔啜。日月之逝。徒竢河清。每一興懷。未嘗不黯然而自失也。駒隙如駛。蟲魚不休。昔人云。蒲柳之質。望秋先零。與其零也。不如編而輯之。故紀郵。

甲午　(公元一六五四年　清順治十一年)

正月壬辰朔。晴。先是。積雪道淖。朱太史午出朝。云宴特盛。乳茶炊食。列殽二十器。同席四人。三品上始觴。餘不及霑也。炊食係東製。異於常蒸。未刻。日生左珥。

癸巳。晨入宣武門。 【 元順承門。俗因之。】 稍左天主堂。訪西人湯道末 【 若望】 。大西洋歐羅巴國人。去中國二萬里。萬曆戊午。航海至廣州。其舟載千人。歷二年。同輩十二人。至者七人。從江浙入燕。故相上海錢文定 【 龍錫】 以治曆薦。今湯官太常寺卿。領欽天監事。勑封通玄教師。年六十有三。霜髯拂領。先是。萬曆辛巳。歐羅巴國利瑪竇入中國。始到肇慶。表貢耶蘇像、萬國圖、自鳴鐘、天琴等。庚戌卒。勑葬阜城門外二里。其徒先後至。嚴事天主。築堂。其製狹長。上如覆幔。傍倚疏藻繪詭異。供耶蘇畫像。望之如塑。右像聖母。母冶少。手一兒。耶蘇也。耶蘇譯言救世者。一曰陡斯。漢哀帝元壽二年庚申生如德亞國。聖母瑪利亞。本王族。童貞不嫁。忽娠天主。六十三卒。後三日復甦。升天。天主年三十三上升。其教耶蘇曰契利斯督。法王曰俾斯玻。傳法者曰撒責而鐸德。 【 如利瑪竇等。】 奉教者曰契利斯當。祭陡斯以七日。曰米撒。其降生升天等日。曰大米撒。瑪竇亡。其友龐迪峨、龍華民輩。代主其教。今湯氏尤見重。登其樓。簡平儀、候鐘、遠鏡、天琴之屬。鐘儀俱銅質。遠鏡以玻璃。琴以鐵絲。琴匣縱五尺。衡一尺。高九寸。中板隔之。上列鐵絲四十五。斜繫於左右柱。又斜梁。梁下隱水籌。數如弦。綴板之下底。列雁柱四十五。手按之。音節如譜。其書疊架。繭紙精瑩。劈鵝翎注墨橫書。自左而右。漢人不能辨。湯氏善飲啜。頗厚自奉。別而出。壁示今歲春牛式。幹以桑柘木。縣治左門為承板。又西至象房。舊象十有七。新象三。俱黎色。象奴命之呈技。隨命隨籟。無不各肖。越朝日列仗。視秩科為差。疾則代。傷人則杖或貶秩。終不敢越位。呂氏春秋肉之美者有髦象之約。約。即鼻也。是日。陰。歸塗凍融。履化為屐。

甲午。報謝諸客。午微雪。吾鄉計相昨貽單刺。余亦如之。或議其非分。余曰。適乏全緋。非敢越也。過同里陳木菴。木菴謁選未見。前月明經三人赴銓。探籌再得粵西。共悸懼郤不能手。太宰命代籌。又粵西也。因歎功名之不可強如此。

乙未。晴。風甚。有召箕者。問吾家。云平善。

丙申。閱金史竟。

丁酉。

戊戌。館人言保定新安縣饒魚蟹菱藕。尤多水鳥。市卵綠色。

己亥。

庚子。偶讀朱子价 【 曰藩】 山帶閣集。其憶梅詩。冰夜幾回銷夜月。雪香將不勝春風。道家本行經云。夜月能銷冰。時對冰月。為錄其語。

辛丑。陰。

壬寅。家訊附陳木菴。余少向平之累。而故園屢夢。知五岳未易裝也。夜放火樹。

癸卯。始霜。時重陰寒沍。雖晚霽而道淖。禁足久矣。日每匿。月每饒。若相避也。

甲辰。晴。

乙巳。聞前門售龍象諸燈。出巷以淖止。而諸燈或進之大內矣。去秋八月。官家命製鰲山。以期促。不果。

丙午。寅刻雪。尋止。薄暮微雨。閱元史竟。

丁未。晴。　戊申。陰。　己酉。 庚戌。

辛亥。始晚霽。是夕。聞客徵?火事所始。按漢武帝祀太乙。自昏至明。僧史謂西域臘月晦日。名大神變。燒燈表佛。漢明因之。然臘月也。梁簡文列燈賦。陳後主燈詩。未詳其月日。初唐史上元張燈。睿宗景雲二年始連三夜。宋太祖乾德五年始增十七十八兩夜。理宗淳祐三年始十三日起。明初放燈十日。

壬子。晴。夜夢亡友王介人論詩。

癸丑。出廣寧門 【 元彰義門。俗因之。】 里許。入天寧寺。故閹趙連城 【 之璧】 嘗掌惜薪司。出曹化淳之門。僧其服。語舊事一二。不忍述。寺塔高十三尋。四周綴鐸萬計。夜屢放光。隋文帝嘗遇阿羅漢授舍利一裹，乃分致雍、岐等三十州。州各一塔。幽州弘業寺其一也。或後為天寧。志軼之耳。塔前一幢。書法遒古。永樂間。修寺。少師姚廣孝自慶壽寺退居焉。

甲寅。過陳木菴。

乙卯。

丙辰。仍游天寧寺。寺左周垣似廢塚。以問趙常侍。云故司禮蕭氏敬也。敬事正、嘉兩朝。墓左弘化寺。今廢。又北松林菴。並敬立。嘉靖□□築外城。而菴隔矣。還入禮拜寺。成化中錫額。西域回回降人齋誦處。記云。尊天主教。益信大歐羅巴之說。有自來矣。

丁巳。始聞歸雁。是日。朱太史被命呈草。書進一絕句。五雲近接御爐?。天語傳呼試彩箋。丹禁盤盂皆敬勝。猶懷筆諫效前賢。

戊午。訪嘉興曹秋壑太僕及武康韋劍威 【 人龍】 。並不值。余本蠖蟄。以太僕語及。故先之。聞劍威嘗謁思陵。欲問程耳。晚過崇福寺。故唐憫忠寺也。太宗征高麗。聚戰骨於營州柳城。更建寺薦福。有憫忠閣。明宣德十年改額崇福閣。新修云觀音閣。舊石刻二。曰范陽郡憫忠寺。至德二載十一月十五日建。大唐光天大聖文武孝感皇帝敬無垢淨光寶塔頌。范陽府功曹參軍兼節度掌書記張不矜撰。御史大夫史思明奉承奉郎守經略軍冑曹參軍蘇靈芝書。又重藏舍利記。景福元年十二月十八日。□□街內殿講論兼應制大德沙門南?述略曰。隋文帝潛龍日。有梵僧自印度至。授舍利子一瓶曰。此釋迦佛遺形耳。檀越可為主。暨登寶位。開皇至仁壽二年壬戌正月。勑天下大州一百處。置舍利塔。時幽州節制竇□剏木塔五層。飾以金碧二百。三十三年天火焚塔。丙寅六月發其緘。舍利光芒異采。尋捧金函於東門上。獻黃金瓶。如麰麥量。內藏一粒仁壽舍利也。二粒在塔□內。又二粒在小金合子內。又九十粒如銀粟狀。在琉璃瓶內。玉環二。髮七綜。金桐棺槨。異香釵釧等。今又有二粒舍利。光彩甚瑩。在銀結蓧琉璃瓶內。即故□壇大德明鑒。平昔隨身供奉。臨終授弟子栖忍。今同收函內。

己未。大風。

庚申。曹太僕見枉。語先朝事二則。俄江南都司龍游袁之俊至。袁善形家言。於溧陽陳相國有孫嵩之德。故游燕以武舉起家。頗聞江南逆案之慘。

辛酉。晚陰。是日閱平涼府志。中丞趙時春作。官師人物備美刺。藝文不載。稱信史矣。夜雪。

二月壬戌朔陰。先齋沐。卜筵篿於正陽門之關廟。因入城。東過玉河橋沼涯而北。碧瓦朱門。西歷鄧將軍廟。 【 舊台基廠。黃屋帝制。】 經東長安門而回。有豎標鬻其子者。聞畿以南流亡載道。是日。朱太史賜裘。同弘文院侍讀學士孟津陳 【 爌】 、侍講錢塘黃機、國史院侍讀學士鉅鹿楊思聖。

甲子。晴。

乙丑。早霧。同友人訪朱義儒於仁威觀。及其師歸安陸禹疇。夾道松柏。亦百年物。晚共雷常侍語。常侍號飛鳴。□嘗預司禮監南司房。今販錢。相鄰。訪以舊事。不覺泣下。拭袂而別。中夜微雨。

丙寅。午稍霽。陸禹疇來。時選中翰。陸選而不售。

丁卯。晴。

戊辰。入山川壇。壇周垣六里。東北門內熒惑神祠。祠前麥隴極望。又垣截其南。穿入。過太常寺祠祭署。西走數百武。南至齋宮。周廡若干楹。設御座。淺紫色。丹其障泥。背以漆屏。寢殿五楹。左右廂三之。又東膳房。而鐘鼓樓、鑾駕庫。分峙齋宮之東西隅。由齋宮西出。則籍田所也。設葦殿三楹。連幕十五楹。蔭其田。衡十步。田東西各茇舍。以列環衛。直北更衣殿。殿左旂纛。廟右饗殿。祠太歲風雲雷雨岳鎮海瀆。東西二廡。祀山川月將城隍之神。正陛九出。西南先農壇。壇北幕次及於神庖。凡十竈。夾以井。西出宰牲所。二銅釜。可受水數石。馳道松柏挺蔚者。二百五十餘年。太歲殿之東有大松。偃而不拔。搘以柱。行人出其下。時且耕籍。各役交鶩。有汲者云。崇禎十三年後絕綆矣。

己巳。仍過山川壇。是日。聞示內院以先朝朝祭服。夜大風。且微雨。

庚午。陰。閱謝在杭北河紀。始得舊游之概。是日寒。

辛未。晴。

壬申。

癸酉。自正陽門東行。觀太學石鼓。在先師廟門內。高二尺。廣徑尺餘。形似鼓而項微圓。其一如臼。周宣王之獵碣也。初棄陳倉野中。唐鄭餘慶徙鳳翔縣學。而亡其一。宋皇祐四年。向傳師得之民間。宋大觀二年。徙京師國學。金嵌其字。靖康二年。金人輦至燕。剔其金。置大興府學。元大德十一年。大都教授虞集移國學。其篆籀凡六百五十七言。宋治平中存字四百六十五。元至元中存字三百八十六。今存字三百二十五。麻城劉侗曰。謂周宣王之鼓。韓愈、張懷瓘、竇臮也。謂文王之鼓。至宣王刻詩。韋應物也。謂秦氏之文。宋鄭樵也。謂宣王而疑之。歐陽修也。謂宣王而信之。趙明誠也。謂成王之鼓。程林、董逌也。謂宇文周作者。馬子卿也。按金翰林學士茌平馬定國子卿作石鼓辨萬餘言。以字畫是宇文周時所造。愚不解字學。北朝綺靡。以匹古詩。妄矣。又劉侗曰。今衡陽縣合江亭石鼓書院。有石鼓一焉。其大覆鐘。其字禹篆。其文禹禋祀文也。西出集賢門。有元加封孔子碑文。明洪武二年學制碑云。北平等處行中書省准中書禮部咨呈云云。猶宋元式也。內選民間子弟人才俊秀年十五以上。讀學庸論語四書完者方許入學。教授一員。教禮、教律、教寫字。訓導二員。教學、教射、教數。大成殿、彝倫堂。俱元許魯齋先生植。其地近安定門。還經鼓樓。樓燬而石洞高築。雄風四來。稍北鐘樓。其制其燬並如之。南直皇城之北安門。萬歲山負皇城矗然在望。濯濯也。相傳金人以蒙古國土山有王氣。鑿載其土抵幽州積為山。見樗齋客話。愚未敢信。金人都燕。海陵王好土木。或其時加築也。俗云煤山。崇禎己巳冬京兆某疏果積煤也。讀者嗤之。度萬寧橋。橋西通積水潭。為巨浸。稍南循北安門外而西。曰水關。則積水潭導關下入皇城西苑為太液池。竚覽潭影。鳧鷖飛沈。遠荷田田。如聞香氣。尋出宣武門。柳色淡黃。終日走三十里。足克副之。夜同胡伯禹 【 貢】 飲。又觴月。頗酣。

甲戌。胡伯禹言往時崑山陳公虞 【 懋德】 司理杭州。嘗判嫁二妓。一不□安其室。嫁一髹者許某。貧甚。隆冬不纊。即漆布夾以絮。故狎客携樽欲飲其家。髹者不敢拒。婦出曰。妾在青樓時。何但侑諸君。雖傭乞可接席也。今為良人婦。安得更見辱。若此閫可瀆。設携之貴閣。亦何所礙。客慚而退。陳司理秩滿遷去。故倡來訟。許氏婦結裾引刃。期以必死。諸生義而訴其事得全。惜其人微不傳也。許氏居碧蓮館前。夜雨。

乙亥。晴。

丙子望。是日籍田。往靈佑宮。填闐不前。夜夢李于麟、徐子與、吳明卿同旅舍。暮雨。共論正德以後卿輔。于麟問明卿曰。若頗攻林貞肅私事。然渠能持正。余曰。其私事有據否。此公好名。如撫四川。值逆瑾敗。補疏攻之是也。寤後漫記。使鍾。譚地下聞之。又增一白雪樓鈍賊矣。

丁丑。午。訪浦江鄭維持□□。前識其人為義門之裔。特扣之。云自宋元來。同居十世。明高皇帝以龍鳳五年下婺州。李文忠再以聞。上手書孝義家。而孝字上畫墨淡。因曰。江南風土薄。惟願子孫賢。遂免其徭。後鄭洪為內藏庫提點。坐累。法當籍。上曰。此一人事。無預舉家。洪同輩二十五人。洪行十一。伏法。餘析二十五房。始異爨。所居距縣城二十五里。界紹興。宋學士濂嘗館其家。去鄭氏三里。偶得坎地。得石刻云。宋公園。學士異之。因移家焉。女字鄭杕。今族籍千餘人。迨明末未嘗徭也。余曰。聞建文帝嘗匿鄭氏所。洵乎。曰。相傳建文帝嘗來。里人陳子七訴於官。且言藏械七櫃。而鄭氏七櫃。二藏書。五藏械。有司按之。再啟櫃見書而止。還寓。則朱太史以曹太僕所藏賀監孝經序見示。蓋檇李項氏物。行草一幅。並無識跋。不知何以定為賀監也。曹太僕時柬居停云。太倉吳駿公欲枉我。囑令先之。

戊寅。陰。清明節。

己卯。晴。訪吳駿公先生。不值。晡刻。走西河堰書肆。大不如金陵、蘇杭也。是日。聞內院俱?家內直。

庚辰。昧爽。雨尋止。

辛巳。晴。大風。寒。

壬午。出左安門探韋公祠海棠。自寓舍至其處。可十二里。正德甲戌。司禮太監韋霦預卜葬於十里河。立弘善寺。賜額。歸田二十頃贍僧。故不廢。佛殿後蘋婆樹一。大合抱。內祠霦。有海棠二。各合抱。歧幹叢條。尚未萼也。自甲申來。今百四十一年。木之壽有限。似易於見長。記南都靜海寺海棠。為永樂七年太監鄭和舶上物。大不及此。或曰梨樹接鐵梗海棠則成西府。理或有之。寺左即霦墓。丙舍頹垣。幸未全廢。又左英王墓。朱門魚鑰。道樹五尺之臬。圬以朱。朝士俱下騎。寺右太監魏紳墓。萬曆丁未。紳主東廠。庚戌。主司禮。碌碌苛謹同於霦。而霦藉海棠以著。幸矣。餘墓並毀。還經金魚池。在天壇北。築隄壅池。綺疏朱戶。漢丞相通太廟垣論死。天壇何地等於濠濮間。齒路馬、祕溫室者。獨未之聞乎。同行范仲茂。拉市飲而反。則吳駿公先生見過。不值。

癸未。

甲申。仍訪吳太史。語移時。晚招飲。以國榷近本就正。多所裁訂。各有聞相證也。太史不善飲。余頗酣。

乙酉。

丙戌。陳木菴來。知邑人王倪生至自江寧。夜夢竄籍登鄉薦被糾。欲上書。措大積習。固不俟盧生枕中耶。

。孫侍郎北海?　　丁亥。陰。過曹太僕借書。出劉若愚酌中志三 【 承澤】 崇禎事蹟一袠。酌中志舊嘗手錄。今本加詳。蓋此閹繼編者屢矣。前以問趙常侍。云若愚風狂不足信。入宮之嫉也。侍郎輯崇禎事若干卷。不輕示人。又著春明夢餘錄若干卷。並祕之。還訪王倪生。不值。巳吳太史柬及近事。隨答之。暮雨。

戊子。　己丑。　庚寅。

三月辛卯朔。大慈仁寺 【 俗呼報國寺】 伽藍殿海棠二株。亞韋祠。煙姿猗那。貴人方席其下。亟去之。頗似漢武帝帷中見李夫人也。

壬辰。午過吳太史。讀近詩。其簫史青門曲曰。簫史青門望明月。碧鸞尾埽銀河闊。好畤池臺白草荒。扶風邸舍黃塵沒。當年故后婕妤家。槐市無人噪晚鴉。卻憶沁園公主第。春鶯啼煞上陽花。嗚呼先皇寡兄弟。天家貴主稱同氣。奉車都尉誰最賢。鞏公才地如王濟。被服依然儒者風。讀書妙得公卿譽。大內傾宮嫁樂安。光宗少女宜加意。正值官家從代來。王姬禮數從優異。先是朝廷啟未央。天人寧德降劉郎。道路爭傳長公主。夫婿豪華勢莫當。百兩車來填紫陌。千金榼送出彫房。紅窗小阮調鸚鵡。翠管繁箏叫鳳凰。白首傅璣阿母飾。綠鞲大袖騎奴裝。灼灼夭桃共穠李。兩家姊妹驕紈綺。九子鸞雛鬥玉釵。釵工百萬恣來取。屋裏熏爐滃若雲。門前鈿轂流如水。外家肺腑數尊親。神廟榮昌主尚存。話到孝純能識面。抱來太子輒呼名。六宮都講家人禮。四節頻加戚里恩。同謝面脂龍德殿。共乘油壁月華門。萬事豪華有消歇。樂安一病音容沒。莞蒻桃笙朝露空。溫明祕器空堂設。玉房珍玩宮中賜。遺言上獻依常制。卻添駙馬不勝情。至尊覽表為流涕。金冊珠衣進太妃。鏡奩鈿合還夫婿。此時同產更無人。寧德來朝笑語真。憂及四方宵旰甚。自家兄妹話艱辛。明年鐵騎燒宮闕。君后倉皇相訣絕。仙人樓上看灰飛。織女橋邊聽流血。慷慨難從鞏公死。亂離怕與劉郎別。扶攜夫婦出兵間。改朔移朝至今活。粉碓脂田縣吏收。妝樓舞閣豪家奪。曾見天街羨璧人。今朝破帽迎風雪。賣珠易米反柴門。貴主淒涼向誰說。苦憶先皇涕漪漣。長平嬌小最堪憐。青萍血碧他生果。紫玉魂歸異代緣。盡嘆周郎曾入選。俄驚秦女遽登仙。青青寒食東風柳。彰義門邊冷墓田。昨夜西窗仍夢見。樂安小妹重懽宴。先后傳呼喚捲簾。貴妃笑折櫻桃倦。玉階露冷出宮門。御溝春水流花片。花落回頭往事非。更殘燈灺淚沾衣。休言傅粉何平叔。莫見焚香衛少兒。何處笙歌臨大道。誰家陵墓對斜暉。只看天上瓊樓夜。烏鵲年年他自飛。

癸巳。陰。曹太僕來。語久之。許借王元之小畜集、顧玉山倡和集。

甲午。

乙未。暮雨。飲酣。酒。蒸羊酥為之。積水味沖。冷飲頗不羶。又酥餅堅如石。氣稍羶。可經數年。耐飢渴。東人珍之。並內賜也。

丙申。晴。

丁酉。陰。大風。武康韋劍威來。晚啖龍鬚、羊肚二菜。龍鬚出天壇。細短如翠。甲申。有友携濮州羊肚菜。形味並切類。今全不之似。何也。

戊戌。風甚。

己亥。晴。　庚子。

辛丑。吳太史示流寇輯略。夜閱陳百史石雲居集。雖左王李而右晉江、毘陵。亦近作匠心者。

壬寅。

癸卯。石雲居集閱竟。是日。聞陳百史末命。存則人。亡則書。豈是之謂耶。

甲辰。大風霾。

乙巳。陰。早至宣武門直舍。蓋溧陽之杜郵也。失導而反。午復觀大慈仁寺海棠。徙倚少刻。雨絲逐我矣。

丙午。晴。

丁未。過曹太僕所。自云收宋諸家集百二十餘種。

戊申。過吳太史。值金壇王有三選部 【 重】 。追語江左舊事。不勝遺恨。

己酉。是日立夏。過陳木菴所。

庚戌。　辛亥。

壬子。會陸禹疇。云浙西斗米三錢。頗憂內顧。

癸丑。晡刻。或拉以市飲。頗醉。

甲寅。陰。

乙卯。大風。

丙辰。晴。仍風霾。

丁巳。

戊午。都人聚禱東岳廟。在東便門外。梨園各列幟以赴之。士女填道。余不能從也。聞乘輿雜出。時未之辨。 【 東岳廟帝像相傳元昭文館學士寶坻劉元造。】

己未。

四月庚申朔。往東岳廟。將至而行人寂寂。遂中返。是日倪生來。不值。

辛酉。過王倪生所。亦不值。

壬戌。大風。

癸亥。過曹太僕所。太僕極論明詩。推李空同為杜陵的派。且詩之有何、李。如禪家南北二宗。宗李氏如孫宜之 【 可】 、孟望之 【 洋】 、鄭善夫 【 □】 輩。宗何氏如薛君采 【 蕙】 、高蘇門 【 叔嗣】 、徐迪功 【 禎卿】 輩。尤彰彰者也。于麟、元美。積習殷陳。終不逮空同云。

甲子。晚步菜市看芍藥。不值。

乙丑。

丙寅。過陳木菴。時木菴兄澹如及俞公調以部試至。得張元岵書。知?若谷太史、沈滄嶼太常獲邱園之賁。先是正月余柬太史。亦及此事。

丁卯。晨聞戴勝。吾鄉云炙山看火也。已訪俞公調、陳澹如。備悉鄉曲之賾。還過吳太史。劇論二十刻。因出其詩文四袠。讀一二篇。其勢如錢塘八月潮。因携歸。燭未跋而竟。是日。佛成道之辰。都人煮豆。任人掬焉。云結緣。余乍值之。不覺也。計陳素菴計相孝廉時。云嘗四月八日游西山。猶有前元釣軒之風。道列淫肆。值一矮僧。戲施錢若干。三施三入肆。復施之。辭力不任矣。時以為笑語。在崇禎乙亥夏。並附識之。

戊辰。夜大雷雨。

己巳。

庚午。連雨後。晚飲葡萄架下。頗醉。

辛未。晴。同友人觀劇。是日不勝杯酌。

壬申。飲葡萄架下。對月。

癸酉。邑人居亶升 【 歆】 來。郵家報及張書乘、錢紫一、趙介眉手札。

甲戌。有自杭來者。云仁和劫獄。不即得。午步大慈仁寺。晚又飲葡萄下。

乙亥。晨雨。

丙子。陳澹如兄弟來。

丁丑。過王倪生。已授長蘆鹽運司知事。飯我。是日。吳太史借舊邸報若干。邀閱。悉携以歸。

戊寅。展抄邸報。棼如亂絲。略次第之。

己卯。同館沈叔明還義烏。附家報。

庚辰。辛巳。

壬午。仁和卓太史 【 彝】 招飲。不赴。暮大雷雨。

癸未。陰。晚霽。陪浦江張月征 【 以邁】 飲。登露臺。西山浮青如寸黛。為之霑醉。

甲申。

乙酉。進賢陳旭生 【 啟東】 晨訪。午後。報卓太史。不值。會韋劍威。語久之。還過吳駿公太史。極論舊事。且述辛未南宮放榜之前夕。夢坐一大公署。最宏麗。徐九一、夏彝仲携樽傾倒。送之儀門。回顧門封。曰詹事府。又出門屏。墻上大書曹勳。字徑二尺。果冠南宮。而體羸常懼羲馭之促。叨一第。年二十三。意歷詹事。不越二十年。未嘗躐進。及甲申夏。蒙召。謂且詹事我也。果如之。人生進止。默有權衡。豈非天哉。是日。大學士張中柱 【 端】 卒。年三十有六。亡子。時座客自其邸來云。渠父尚書 【 忻】 。支離床褥間。誑以已得孫。今溘焉朝露。並無期功之戚。向蔬素。入相始葷。臨絕題二詩如偈。有客歎曰。溧陽千磨百鑠而不死。死之以弓弦。中柱平生無一皺眉事。朝花夕隕。事何可料也。

丙戌。訪陳旭生於米市。

丁亥。夜同義烏丁天心 【 世勳】 飲。丁冒滿洲計姓。壬辰捷南宮。除名。

戊子。早過吳太史。多異聞。別有紀。

己丑。

五月庚寅朔。過王倪生。於市見桑椹。念吾鄉桑條早伐矣。安得椹。茲豈涿州樓桑遺物耶。

辛卯。熱。壬辰。

癸巳。俞公調來。約明午小飲。晚同諸客讌。啖文官果。即檳榔也。剖肉旋如螺實。初成甘香。久則微苦。昔唐德宗幸奉天。民獻是果。遂官其人。故名。亦曰馬金囊。

甲午。早微雨。度不能赴俞公調之約。俄雲翳解駁。即過之。同陳澹如、木菴薄醉游靈佑宮。欲雨即別。抵寓。雨大至。

乙未。晴。

丙申。訪膠州紀春曉 【 騰蛟】 。蓋故交也。甲申。任南京戶部主事。與高相國有聯。相款洽。乙酉六月。別於錢塘。今除光祿寺良醞署正。聞其至幸甚。相見勞苦。知高相國已葬。二孫能自力勝寢邱負薪者。良足慰也。光祿清約。不敵一苜蓿。起自收籍。疇為堪之。

丁酉。早過吳太史。每一論文。亹亹數百言。下上今昔。不竢捉塵也。午同友人入湯道末園。中方池通銅竅於井。井上轉鐵輪。則池水噴注如趵突。至四五尺。石榴本大於拱。有古致。友人拉市飲。頗醉。晚寄膠州高公子書。

戊戌。陰。身觸寒不快。

己亥。晴。過俞公調。聞友人安義令徐公偉坐累。

庚子。暮雨徹夜。北人方刈麥。苦之。夏至後壬日立霉。南方器服俱蒸潤改色。北方則否。今燕中略似之。

辛丑。晴。

壬寅。晨旭見。俄雨。

癸卯。

甲辰。陳澹如來別。時體小劇。踰旬不御酒。

乙巳。

丙午。過陳澹如。附家報。暮雨。

丁未。連雨大無麥。

戊申。晴。　己酉。陰。

庚戌。晴。暮大雨。

辛亥。　壬子。晴。

癸丑。陰。過曹太僕。值汪爾陶 【 挺】 同飲。暮雨。

甲寅。晴。　乙卯。暮雨。　丙辰。夜為甚。

丁巳。晴。　戊午。

六月己未朔。夜大風雷雨。

庚申。陰。是日浴象宣武門外。導以鼓幟。餘日竟一浴。

辛酉。始見蝎。苦熱。

壬戌。薄暮。曹太僕於廳事。免攝衣冠。揖之。汗雨下。固知野性。

癸亥。

甲子。始啖銀桃。味香脆隃于常。云出安肅。按一統志。上林苑出金桃玉桃。今都人大桃僅以銀稱。或即其種。昧所出耶。

乙丑。貸居亶升十金。先是亶升道劫也。

丙寅。夜熱甚。時謂去冬之寒。今之熱。前未有也。

丁卯。又作家報。寄俞公調所。還過吳太史。晡刻暴雨。詰朝不止。

戊辰。午霽。暮聞邸報。寇及海鹽之澉浦。念桑梓。夕不能寐。

己巳。晴。庚午。暮雨。辛未。晴。夜又雷雨。

壬申。晡刻雨連日。癸酉。晚涼甚。

甲戌。陰。是日冊中宮。聞宴漢官二百餘員。總五席。

乙亥。早雨而霽。

丙子。晴。訪司城宋俊伯 【 時英】 。吾杭人也。始任見枉。

丁丑。夜雨。戊寅。晴。仍熱。己卯。庚辰。

辛巳。晨過朱義儒於仁威觀。以尚寢。去之。苦熱也。屢聞江南旱。又多警。累旬不快。

壬午。東安尉言某偶至。云邑被水日。刑部尚書巴哈納、禮部左侍郎呂崇烈奉賑。傔從滿洲大人二。譯字生四。通事二。餘又百餘騎。四日費三百金有奇。飢民萬五千人。各給錢三百五十。年七十以上。加布一疋。計布二千疋。須千金。鄉人來候三四日。多道死。且給不償費。具文塞責類如此。至縣官苦供億。又無論矣。余聞而惻然。是日雨。

癸未。　甲申。

乙酉。晡刻大雨。

丙戌。陰。同讌觀劇。以朱太孺人生辰也。晚飲葡萄下。余有殷憂之疾。先臥。

丁亥。晴。暮大雨。

七月戊子朔。晴。

己丑。有以玄玉鏡售朱太史者。徑九寸。厚七分。漆光善鑑。按黑玉曰瑛。未盡鏡也。是日。欽天監博士朱辰伯 【 廷樞】 伴使琉球。命下三日遽行。不及別家人。其子在太史所。聞之惋歎。夜大雨。

庚寅。午又雨。是日。朱太史晉內翰林弘文院侍讀學士。

辛卯。晴。

壬辰。觀西河堰書肆。值杭人周清源。云虞德園先生門人也。嘗撰西湖小說。噫。施耐菴豈足法哉。還過吳太史。方抱疾。

癸巳。暮同張月征飲。屬醉。

甲午。過陳木菴所。問其詮選。未及也。

乙未。陰。

丙申。晴。過紀光祿所。門戺蕭瑟。有陸沈金馬之歎。暮又雨。

丁酉。霽。　戊戌。夜月。有佳致。　已亥。

庚子。或言婺人質趙承旨所書蘭亭序并畫。亟往眎之。贗本也。廢然而反。

辛丑。陰。

壬寅。是日中元節。燕人多墓祭。車馬踵屬。夕不月。中夜大雨。

癸卯。陰。　甲辰。晴。

乙巳。候吳太史。其鄉人周子俶 【 肇】 至。兼訪之。太史強起。語移時。因借其錢牧齋所選明詩。

丙午。聞吾鄉米貴。甚為之愕然。求鄉人訪之。不值。

丁未。陰。過陳木菴、居亶升。亶升云六月初斗米三錢。今當溢矣。

戊申。

己酉。晴。午過吳太史、周子俶所。太史疾少間。云先朝節慎庫內圖書。俱宋宣和物。金人入汴。歸於燕。元仍之。明初。徐中山下燕。封府庫圖籍。甲申之變。李賊遁。都人清宮。同年孫北海身入大內。見封識猶中山時也。今散佚無一存。向分賜諸臣書畫。北海得大觀殿法帖。宋高宗所賜喻樗者。多鍾王祕蹟。又李賊焚六科廊。而先朝之疏鈔盡矣。又云。歐陽永叔五代史頗略。宋太宗勑修冊府元龜。五代事雜見。如彙之可補永叔之闕。

庚戌。辛亥。壬子。暮雨。

癸丑。陰。聞鄉警。憂之。

甲寅。午訪曹太僕以南耗。不之值。蒼頭云流聞未足據也。過紀光祿。得諸城丁野鶴 【 耀亢】 詞二。劇為鼓掌。又詩若干首。齒牙流利。或不免傖父耳。晚同張月征飲葡萄下。啖西洋餅。蓋湯太常餉朱太史者。其製蜜麪和以雞卵。丸而鐵板夾之。薄如楮。大如碗。詫為殊味。月征?四枚以示寓客。夜微雨。

乙卯。晴。

丙辰。早雨。俄霽。過吳太史所。語二十刻。別有紀。

丁巳。晴。

再號。御重裘趨宣武門待啟。啖糜二器。直走中逵以及德勝門。出五里土城。相傳古薊門遺址。亦曰薊丘。非薊州也。稍北土城灣。十二里清河橋。清河源昌平之一畝泉。經燕丹村東南。合溫榆河而來。橋勒石半毀。其勢閎壯。里許則清河集。殆三四百家。又里許。石橋如南。勒石曰朝宗。橋下游鰷可鑑。二十里回龍觀。七里半壁店。四里滿井。井瀦水高於地。巨柳二。蔭以祠。又□□里安濟橋。跨沙河。里許鞏華城。沙河行宮在焉。先朝謁陵所駐蹕也。規制如大內。有分守公署戍舍。城西居人數百家。長楊五柞。甘泉翠微。自昔離宮多矣。未始城也。今丹樓如霞。重關如甕。徒棲烏早暮耳。暑暍且足繭。雖對遠山心目為開。而疲極。遂策蹇。少頃。西山雲如墨。且雷聲隆隆。途人曰。西南雨矣。幸自外也。十里德陵果園。各陵並有園。樹桃梨等殷薦。以寺人領之。五里白浮山。上二龍潭浮出。白浮村至青龍橋。袤五十餘里。度山下。由所鑿徑而行。人離之。指東曰龍山。西曰鳳凰山。似失實。五里演武場。入昌平之南門。宿於逆旅。會雨作。有雹如栗。俄止。立舍外北望。翠微千重。駭曰。城中安得有此。土人曰。此即天壽諸山也。貰升酒自勞。寢頗酣。中宵逗微月。喜詰朝成游矣。?　　八月戊午朔。

己未。霽。欲覓驢陵游。逆旅問誰為陵者。曰。銀泉山。蓋往聞先帝葬銀泉山也。逆旅曰。道近甚。何驢為。啜麪而行。譙樓當中。榜曰咫尺五雲。亦勝概也。西經故都督孫祖壽少保坊。出西門經朝宗坊。沿道濕沙。槭槭有聲。循山折而北望。石坊橫空。又望丹闕金碧。意為紅門也。將趨之。途人曰。如往銀泉山也者。西可徑也。遂西向。久之。度可六七里。問程焉。曰。未已也。悔為逆旅所賣。野黍多刈。蕎麥作花如雪。果園接趾。少垂實者。屢迷屢問。偶從一梓人。漸及西紅門。有老閹策杖而下。梓人指曰。此守思陵許公也。杖者問余何往。曰。銀泉山。曰。銀泉山蕪甚。何往也。余不解其意。別而前。自西紅門數百武。黃屋在望。甚儉。稍西北。丹楹碧瓦。松楸沈沈也。余越黃屋而過之。問梓人此何所也。曰。崇禎皇帝葬處。余愕然。仰視黃屋之額。果思陵也。亟反步。披莽棘。抵周垣之南垣。博六十步。中門丈有二尺。左右各戶而鑰其右。為雪涕叩陛下。念重趼至此。咫尺不及詳五步之內。豈吾固有所恨耶。仍雪涕叩而退。垣左纔二松。其西南三十步有短垣。樹六石碑。就視之。故司禮秉筆太監王承恩塚也。順治二年四月勑立。取故道而下。稍憩一菴。則許氏閹適在。為述其故。許氏曰。吾前知足下意。乃云銀泉山何也。銀泉山葬神廟貴妃鄭氏及皇貴妃李氏、順妃李氏、昭妃劉氏。非遺髯也。思陵本故田貴妃園。李賊委先帝后梓宮於昌平城外。於是吏民悲泣。醵葬於此。順治二年。始春秋祭羊豕。凡十三陵。而定陵不與焉。各陵祭田六頃。奉祠太監二人。陵戶八人。順治六年裁。止田一頃。收纔十緡。以祭不贍。訴之州大夫。大夫曰。雖不祭。亡害。吾曹懼違清朝之令德。於是清明、霜降二節。具羊豕合祭於紅門外。正旦、元夕、七月望、冬節各素祭。薦酒一巵。望、朔二十錢。燃寸燭。獻茶三甌。崇禎家老奴不過如此。余聽之泣下。許又曰。吾乾清宮直煖殿。今守思陵。閴寂不可堪。西北松楸沈沈者。世廟諸妃園也。吾寓焉。先生少休。令陵戶以門牡至。恭謁思陵。行不孤矣。余起謝。往竢於思陵門外。亡何。陵戶啟鑰。垣以內左右廡三楹。崇不三丈。丹案供奉明懷宗端皇帝神位。展拜訖。循壁而北。又垣其門。左右廡如前。中為碑亭。云懷宗端皇帝陵。篆首大明。展拜訖。出。進北垣。除地五丈。則石坎。淺五寸。方數尺。焚帛處。坎北爐瓶五事。並琢以石。稍進五尺。橫石几。盤果五之。俱石也。蛻龍之藏。涌土約三四尺。茅塞榛荒。酸棗數本。即求啼烏之樹。泣鵑之枝。而無從也。生為萬乘。歿為游魂。又展拜。泣不自禁矣。出饗殿。許氏至。更述先帝臨變。所以命東宮公主者憯甚。其略曰。司禮王德化釀亂蠱先帝。及事棘。先帝罷德化。改王之心掌篆。末以東宮屬嘉定伯。永王屬□。定王屬之心。諭逃民間。爾毋狃故態。凡外人年長者。兄事之。庶可免也。之心歸私舍。以委蒼頭某。遽自經。蒼頭某獻之賊。吾嘗入皇城。有三十騎拔刀脅太子二王而出。辟易側立。太子涕下。吾亦涕下。太子手□黃裹。忽遺地。命拾之。對以未敢。賊騎罵曰。爾內臣何不為效力。乃曰。惟將軍之命。拾上太子。不知所裹何物也。在乾清宮久。雅習太子。是冬京師來太子。偽也。吾次年始守陵。問以發陵事。曰。各陵無恙。獨銀泉山。去此尚三里。四妃園盜掘。捕□之。梟於昌平之譙樓。腦傅紅門。亦清朝之德也。陵木伐盡。享殿不閉。綺疏藻井。百不一全。溲勃接於几筵。廢興天也。吾曹豈知有今日哉。余聽之。惟泣下。抗手而別。取故道反。先後三十里始晡。倦臥逆旅中。移刻起。問狄梁公 【 仁傑】 、劉諫議 【 蕡】 二祠。逆旅曰。並在舊縣。距西門八里。狄祠多古槐。云手植。歲四月朔致祭。商貨輻輳。今祭而不市矣。攷昌平置縣自唐。五代後唐改縣燕平。石晉仍昌平。遼金元明因之。正統己巳。移縣於今永安城。正德丙寅。進為州。初。薊州、昌平為一鎮。嘉靖三十年始分為二。設提督都督總兵官一員。護防邊關。遂為昌鎮。又往聞昌平人趙一桂署州吏目。倡義開田貴妃塚。附先帝后梓宮。吏民醵助費百餘緡。今一桂任泰安州吏目。是日失記。趙一桂以舊縣足骫止。吳駿公太史銀泉山詩。銀泉山下行人稀。青楓月落魚燈微。道旁翁仲忽聞語。火入空焚燒寶衣。五陵小兒若狐兔。夜穴紅墻縣官捕。玉椀珠襦散草間。云是先朝鄭妃墓。覆雨翻雲四十年。專房共輦承恩顧。禮數由來母后殊。至尊錯把旁人怒。承直中宮傳宴迴。血裹銀環不知數。豈有言辭忤大家。蛾眉薄命將身誤。宮人斜畔伯勞啼。聲聲為怨驪姬訴。盡道昭儀殉夜臺。萬歲千秋共朝暮。宮車一去不相隨。當時枉信南山錮。只今雲母似平生。皓齒明眸向誰妒。選侍園陵事已荒。移宮事蹟更茫茫。兩朝臺諫孤忠在。一月昭陽舊恨長。總為是非留信史。卻憐恩寵異前王。路人尚說東西李。 【 □李寢園。亦在山下。】 指點飛花入壤墻。

庚申。晨起策蹇而南。薤露未晞。流光乍沐。眉睫之間。蒼巒薦爽。自昌平距都城七十里。諸山北抱。垂引西東。勢極雄宕。黃河帶其南。限以大海。風氣開拓。故金、元俱百年外。明興二百四十年。隃杭、汴、金陵多矣。至清河。舍蹇而徒。記經石橋。昌平城南一。沙河南三。清河南。俱堙。道中二里半、烽堠。薄暮柢寓。自甲申來。誓一謁思陵。而長陵尚隔渾河。紅門在河之南。距長陵二十甲。列翁仲石獸。各陵俱不設。河之南。殤王故妃所埋玉也。長陵最雄。擬一叩而懼于師。不敢留。

辛酉。陰。午微雨。

壬戌。晴。癸亥。甲子。陰。

乙丑。早入宣武門。沿皇城至於鼓樓。欲窮積水潭之勝。非其地也。因東出至文信公廟。又西至朝天宮。入妙應寺。登白塔。遼壽昌二年建。貯舍利戒珠二十粒。元世祖至元八年發視。果不妄。因加飾焉。明天順元年賜今額。成化初。於塔作燈龕一百八座。東望宮闕。燁如也。出景德街。則歷代帝王廟。不得入。

丙寅。

丁卯。過曹秋壑太常。時提督四譯館。初駕議東巡。都人吳□□善象緯。言帝星不動。駕必不出。果驗。太常故識其人。因問之。太常曰。故明之疇官也。遭亂棄去。性質直。非平交不至。今又言文星不耀。且難星相距尺許。主北場有議論。如犯之急。各闈將不免也。太常又曰。往年大同楊某。善幻術。能移几入於壁。又於壁出魚羊焉。嘗東井投器具。出以西井。又膠州李山人。能道人陰事。嘗從坐。忽云。某某衣色衣行至矣。至則首語云云。已俱驗。然其人狡獪難近。少不當其意。輒播其所私。前歲去矣。又曰。吾購書五十種。可增訂五代史。宋文鑑於南渡頗略。擬補南宋文鑑。並快事也。

戊辰。陰。午微雨。

己巳。晴。

庚午。訪真定何生。云是月朔真定大水。

辛未。

壬申。中秋節。夕微雨。飲後就寢。月如常。

癸酉。附居亶升家報。午過吳太史。則周子俶畢棘事矣。同語移時。

甲戌。午出右安門。度石橋。稻田菜畦。大似江南。西二里。故祖都督大壽園。池柳臺館。掩映籬落。亦城南杜曲矣。又西里許。中頂華濟宮，祀碧霞元君。氣象鉅麗。其東南別殿外池。可百餘畝。方垣隔何也。暮雨。

乙亥。同朱義儒晨出西便門而北。過夕月壇。出禮神街。為阜城門外。 【 元平則門。俗因之。】 西趨八里莊。一大聚落也。法藏、摩訶、大乘諸庵並列。涓潔。大慈寧寺。萬歷慈聖皇太后建。內永安壽塔十三級。倣天寧寺。寧安閣額。太后手書。取道高家莊而北。迷徑竟西走。平原墝確。可十里黃村。則保明寺。正統己巳。上出紫荊關。尼呂氏當駕諫北征。不聽。命箠之。遽坐逝。及乘輿蒙塵。彷彿神護。英宗念之。復辟封御妹。立寺。俗稱皇姑寺。黃屋朱甍。今圯甚。南望有山橫臥不西屬。聞甕山土潰。童童無草木。山下數十武。元丞相耶律楚材墓。距阜城門廾里。意近之。窮西徑北轉天仙廟。山若轉遁。雖荒麓廢幢。離離在目。而意所亟者。香山碧雲也。久之。經楊司禮顯名墓。周垣堅廣。俄失道。問慈仁寺。菴僧導以經過佛光寺門。白松二頗巨。而日在崦嵫。踉蹌問途。至碧雲寺。其孔道居民數百家。松逕迤邐。石梁當門。澗聲（浮虎）（浮虎）出屐下。左右修廡。列柿成行。其實纍纍。僧導我藏經閣禮佛訖。館於左廂。市沽一升。佐以僧蔬。啜而甘之。僧問所繇。則我南陸也。南陸紆遠。或北道淖。則出之。今無所指南。宜其詛足也。始在道謂西北翠蔚者遠甚。安得遽相及以苦我。今身在翠蔚中矣。竭蹶六十里。所謂有志者事竟成也。中夜夢回不能寐。見窗月皎甚。起步閣前。澄光洞徹。花影重重。壟外犬吠。聲如豹。山空簾靜。一片摩尼寶色也。坐移時。又寢。

丙子。晨步寺門之梁上。澗聲怒甚。左廡砌下刻石深三寸。遞相屬以引泉。涓涓不絕。似靈隱、天竺山中竹溜也。還登藏經閣。當山之坳。翠落兩腋。尋轉東北。其園卓錫泉。自石罅龍吻出。下注飛濤。監軍御史吳阿衡題曰龍湫。聞永陵曾取泉鍊丹。中堂藝竹。俗曰黃金間碧玉。大僅如指。北土固在乎見少也。南亭之堦。鐫二石枰。枰旁各刊詩。草書。又銀杏樹一。其大甲於西山。右藏花洞。以石室備冬者。出園問司禮于經墓。經。正德間大璫。預治葬。立寺賜勑。土木極一時。冀邀宸幸。至今門閹代祀焉。凡賜祠有五。多附塚。而魏忠賢犯殊死。不餘寸骨。見其墓駭之。僧曰。忠賢名下蘇應宣嘗被掠於建州。從清人入燕。立忠賢虛塚。並前祠而六之。故獨不額。還禮大殿。其前方池梁焉。朱魚唼呷。云神宗陵回張幄飯其上。不異濠濮也。尋飯訖。東趨臥佛寺。從間道經弘化寺。且廢。又惠安伯張墓可五里。則壽安寺塔當其門。落葉傾廈。蕭颯不堪。大殿娑羅樹二。一圍三人有餘。次圍二人餘。后殿臥佛支頤。脩丈餘。金漆甚古。係唐製。宣德間濟舟大師脩之。大師。房山人。王姓。萬歷丙戌重修。有御製碑。神祖幸寺。出錦囊覆佛像。蔣一葵長安客話曰。寺亦泉勝。門西有石盤。方廣數丈。高亦稱是。無纖毫刓缺。上創觀音堂。前餘石丈許。周以欄楯。余輩不及詳。奈何。還午飯。直寺西南曰香山。出過惠安伯張□、司禮太監王之心等墓。可三里則香山永安寺。流泉在門。折上藏經閣來青軒。軒前峭爽。疊嶂左右。僧指前山之巔。故金章宗祭星臺也。其西山有護駕松。今不存。僅見其一。軒額楹帖。並神宗手書。以望都城。隱隱振振也。出歷級登無量殿。過張司禮、李司禮二墓。張墓門白松。扶疎可愛。又弘光寺。太監鄭同立。同。朝鮮人。四使本國。成化間卒。佛閣八觚。云東國之制。取道而下。可十折。樹緣徑轉。清陰茂密。忘其羊腸詰曲也。歸益自喜。且詛吾足矣。是夜。月如昨。亦中宿起步。老杜云。秋月解傷神。各因其情。未敢概以為例。

丁丑。晨飯別山僧。東出就北道山。朝諸王公主。殤絕者並葬金山。碧殿道接。化為榛莽瓦礫者過半矣。並不及問。行八里。曰二聖菴。菴北景皇帝陵。聞陵前坎陷。樹多白楊。菴嘗飯千人。遺釜可徵也。因寄徑於玉泉山山巔。故金章宗行宮芙蓉殿故址。有呂公巖、七真洞諸勝。西湖在山下。有明武宗釣臺。碧雲僧語我。可兼游也。而所寄徑直東行。當山之伏。欲迴足西南。各有難色。遂竟赴大功德寺。舊名護聖寺。金時建。宣德二年改今名。雪峰大師製木毬。使者募建。毬大如斗。漆繪五采。四金剛像不脛而走。寺最鉅麗。嘉靖中。世廟謁景陵。以金山口道隘。鑱闊數十丈。時謂功德寺開口不利。及駕至。周行廊廡。見金剛像獰惡可怖。責寺僧殿制不法。撤去之。寺遂廢。僅蒼柏兩行亡恙。古松盤屈。蓋塞外別種。可三四十株。後殿供木毬於佛前。手舉之重可五六斤。金采如新。宣皇帝賜大師詩。當年天下選高僧。獨取尊師第一名。五鳳樓前譚玉偈。金鑾殿上講金經。詞言滾滾如鶖子。法語滔滔似馬鳴。大闡宗風扶末運。清名萬古上傳燈。雪峰有全雲集行世。 【 一曰板菴大覺禪師。】 又園陵自景帝外。懷獻、悼恭、哀冲、莊敬、憲懷、獻懷、悼懷故太子七。衛、許、忻、申、蔚、岳、景、潁、戚、薊、均、邠、簡、懷、悼故王十七殤主二十六。仁廟妃三。宣廟妃一。英廟妃□□。憲廟妃十二。按史皆葬金山。與景陵相屬。凡五十三園。望之色餒。寺南間道河。自西湖來。縈流屈注。度板橋。菰蒲依依。秔稻極目。阡陌縱橫。或刈或饁。其遠於河則溝之。古八尺曰溝。洵哉。行五里。河益遠。則禾瘠。又若干里。土亢則稷菽矣。過紅慈宮南折。為武定侯郭□墓。佳城依然。過萬壽、延慶二寺稍東。故萬駙馬白石莊。柳數株臨渠。不減張緒當年。趨阜城門。 【 元平則門。俗因之。】 薄暮還邸。噫。茲一游也。無導無徵。在心者不必目。在目者不必足。往之日風甚。會雨後故塵不揚。直走而西。必盧師、平坡二山也。訂疑補略。或竢異日。

戊寅。晚過吳氏。值趙陳二姬。云能歌舞。其弄箏真秦聲也。

己卯。夜大風。

庚辰。辛巳。壬午。

癸未。午入宣武門二里。過刑部街西都城隍廟。先朝市賈所?集也。聞之都城隍神于謙果否。南入鷲峰寺。唐貞觀舊剎。成化間重建。寺湫隘。而旃檀瑞像特古。成都釋紹乾記曰。釋迦牟尼佛。周昭王二十四年甲寅生。穆王五十三年壬申入滅。佛成道後。嘗升怛利為母氏說法。數月未還。時填王久闊瞻依。乃刻旃檀。像佛聖表。目犍連慮有缺謬。以神力攝三十二匠升天。諦觀相好。三返乃得其真。既成。王及國人若與神對。及佛復降人間。三千年臣庶往迎。其像升空謁佛。佛為摩頂。記曰。我滅度千年後。爾往震旦國。大興佛化。佛滅千二百八十餘年。始自西域東至涼州十四年。至長安一十七年。至江左百七十三年。至淮南三百一十七年。復至江南二十一年。北至汴京百七十六年。自宋高宗紹興元年辛亥。金太宗迎至燕京。建水陸會。安置於憫忠寺十二年。是年。熙宗於上京建大儲慶寺。奉迎於積慶閣中二十年。海陵王復迎還燕宮內殿居五十四年。元丁丑歲三月。會內殿災。尚書石抹公往迎聖安寺十九年。至元世祖至元十九年乙亥。遣大臣孛羅等備法駕音伎奉迎萬壽仁智殿居十五年。丁丑建大聖萬安寺二十六年。己丑自仁智殿奉迎於寺之後殿百四十餘年。自□□迎於慶壽寺至嘉靖十七年。居百二十餘年。因寺回祿。表聞於上。奉迎於鷲峰寺。自填王造像於周穆王十二年辛卯至明萬曆丁酉。凡二千五百八十餘年云云。按陶宗儀輟耕錄言瑞像靈異。故老相傳。其像四體無所倚著。人君有道。則至其國。國初尚可通一綫。今則不然矣。元學士程鉅夫瑞像碑云。計自優填王造像。至今延祐丙辰。凡二千二百有七年。又釋氏咸通錄。梁武帝遣郝騫等往天竺迎旃檀佛。其王模刻一像付騫。天監十年至建康。迎奉太極殿。則今鷲峰所安之像。優填王之所刻與。天竺之模刻與。未可臆辨也。像本旃檀香木。脩七尺餘。寒暑晨昏不一色。大抵近沈碧。萬曆中。慈聖皇太后金飾之。衣折作出水紋。手一持一垂。面目端雅。脩上而銳下。為西域像教之始。又石座作如來臥像。西山壽安寺像側臥。此安枕正臥。左手支頤。備衾幬焉。

甲申。午刻過吳太史所。則周子俶落第。頗為不懌。

乙酉。聞高梁橋之勝。晨粥訖。即趨宣武門。直走宣武街北關將軍廟。有元泰定元年甲子太歲五月立。碑首曰。勑封齊天護國大將軍、檢校尚書、守管淮南節度使、兼山東河北四門關鎮都招討使、兼提調遍天下諸宮神煞、無地分巡按官中書門下平章政事、開府儀同三司、光祿大夫、駕前都統制無佞侯、壯穆義勇武安英濟王、崇寧護國真君。今人但知義勇武安王。未知其全銜也。將軍諡壯繆。繆與穆同。今直曰壯穆。非矣。稍左若干武。真武廟。故鴻臚廠人所禁跡者。塞其前。從右入。殿後壘石。巒洞昂伏。疎樹離立。頗有致。使竹木蒙密。亦勝地也。廟祝云。國初朝鮮獻閹人。後位太監。立廟。意其人鄭同也。過太平倉。廢甚。即正德時鎮國公府西官廳也。北入大隆善護國寺。元崇國寺。宣德間重建。改今名。而人猶舊稱。正德七年。太監谷大用、張雄奉勑脩。門殿偉麗。時西僧大慶法王領占班丹大覺法王著靈藏卜總領僧眾。有碑列西僧職名。御製寺記碑二。 【 漢書。西天書。】 嘉靖間。太廟撤姚廣孝侑享。移今寺。僧錄寺後主題推忠報國協謀宣力文臣特進榮祿大夫上柱國榮國公姚廣孝。廣孝葬房山東縣北四十里。曰聖岡塔。遺像精峭。面滿月。目炯炯。露頂。袈裟趺坐。今問祠安在。僧曰。祠三楹。歲四祭。今夷為馬厩矣。因直西直門。稍北高梁橋。水經西山來。從橋流入北水門。周廣數里。曰積水潭。多植蓮。有蓮花菴、淨業寺最勝。復流入西苑。南出玉河橋。宋太祖伐遼。與遼將耶律沙等戰於高梁河即此。橋直西城隅之角樓。河廣可二丈。沿隄而西曰海潮菴。夾池高樹。菴不足稱也。又西故外戚鄭氏莊。今為都魯王墓。垣屋如故。又西二墓為都魯王子某、孫某。各立臬下馬。南望二里。故外戚太康伯張氏莊。荒臺彷彿。可念也。又西靈通觀。白楊二。其側大真覺寺。永樂甲子。遣太監侯顯迎西域梵僧板的達大國師。召對武英殿稱旨。貢佛像及金剛寶座之式。於是立寺。作法身寶座。成化癸巳。太監錢義重修。寶座壘石高數丈。方各七尺。鐫佛像六層。其前洞門。（扌閃）壁躡屐而上。豁然平迥。五佛分五塔。如其方。金碧晃耀。中塔鐫佛足二。門其前。遠眺為快。御碑云。佛寂滅雙林。囑立金剛寶座。植菩提樹二。今丈尺規制。視中印度之寶座無以異也。按西域記。拘戶那揭羅國 【 中印度】 娑羅林精舍有塔。是金剛神躃地處。次塔是停棺七日處。次塔是阿泥樓陀上天告母。母降哭處。次塔是佛涅盤般那處。次塔是佛為大迦葉波現雙足處。寺古槐二。門直白石橋。又西。普覺寺。古松二。而燕寺多寓民婦。令人短氣。又西。故駙馬萬煒之白石莊。花木差存。前為白石閘。距西直門七里。稍西萬壽寺。望之鉅麗。有山亭。神宗所臨御也。大鐘徑丈二。刻佛號彌陀法華諸品。沈度書。少師姚廣孝監造。余意倦而反。有茂林在海潮菴後。北折過之。則廣通寺。門扃不之入。稍左天仙廟。萬曆中。永寧宮端嬪周氏生惠王。患疹禱之驗。見碑記。而廟祝鏟萬曆字。不知漢唐諸刻正朔何以毫不磨也。還顧陳木菴。慰其下第。

丙戌。

九月丁亥朔。午過大崇仁寺。值曹太常。同閱書畫。有先帝所書。兩水夾明鏡。雙橋落彩虹。字遒逸。大隃五寸。太常市之。未果。晚飲葡萄下。

戊子。

己丑。辰刻微雨。

庚寅。

辛卯。陰。

壬辰。昧爽雨。午陰。始寒。

癸巳。晴。

甲午。金華王千戶攜酒小飲。

乙未。訪武功霍大理魯齋達不值。昨日見枉。故報之。

丙申。過吳太史。昨曹太常、龔總憲以九日招周子俶等。登慈仁寺毘盧閣。分韻賦詩。子俶擬次四首。太史曰。人雖有才。決不可恃。且遲速難強。興會勃發。觀如堵墻。意氣非不盛也。而寒窗下有宿儒老生。決不相關。輒指吾字句。曰某字誤。某字劣。則大事去矣。今人看唐詩。豈今人才勝於唐耶。直意見勝之也。又曰。作詩雅不得。俗不得。

丁酉。早晤霍大理。初疑其自□。則過聽曹太常之言也。是日。寄家報。

戊戌。過曹太常。同飯。

己亥。　庚子。

辛丑。過天慶寺。報湯溪孫孝廉楚卿 【 之秀】 不值。天慶寺宣德末僧達菴建。左過藥王廟。先朝武清侯李誠銘建。朔望禳者肩接。時多菊。惜下品耳。稍北訪光祿不值。紀徙寓久矣。

壬寅。連燠。大似江南。

癸卯。晚會周子俶。值華亭張青琱。

甲辰。

乙巳。晡刻聞霍大理見枉。遂先之。語李自成陷西安事。甚悉。別有紀。

丙午。旦微雨。霍大理徵余近錄。手致之。又語遺事一二則。

丁未。陰。霍大理示黃石齋先生祕錄二袠。夜雨。

戊申。雨。始寒。

己酉。陰。

庚戌。夜西山雪。

辛亥。晴。恒風。夜始冰。

壬子。癸丑。甲寅。乙卯。

丙辰。錄黃石齋祕稿竣。以歸霍大理。語久之。

十月丁巳朔。陳木菴來。云吾邑登榜者六人。夜聞鄰婦哭聲。蓋燕俗薦焚楮衣。雖遠歲不輟聲云。送寒具謂之鬼節。

戊午。觀書於市。西河城下之柳黃矣。

己未。過陳木菴。值西安蔣伯浹 【 鴻翼】 。長安客話。古佛菴。黎民表隸書。銅佛一。脩三尺。鐫大唐貞觀□年。尉遲進德監造。菴距宣武門二里。今陳氏寓焉。以問僧人。不能對。或名偶同耳。

庚申。過太和堂吳氏。值武進龔進之。問以宋□明之末。武進並出狀元。果否。曰。宋末狀元蔣重珍。微時折梅於此成株。後治宅曰紅梅堂。今明末楊狀元冰如 【 廷鑑】 即其地。凡浚河。巍科輒有驗。按一統志。霍端友忤蔡京。以吏部侍郎致仕。贈少師。有內制三十卷。蔣重珍仲舒。無錫人。嘉定中進士第一。官刑部侍郎。卒謚忠義。新塘在太湖夫椒山旁。距無錫四十里。則蔣仲舒籍無錫。在今地則武進也。 【 續文獻通攷。宋寧宗嘉定十六年五月賜蔣重珍等五百四十九人進士及第出身有差。非宋末。】

辛酉。陰。

壬戌。

癸亥。恆風而寒。

甲子。　乙丑。

丙寅。晚同胡伯禹飲。時別朱太史還錢塘。

丁卯。

戊辰。霍大理招飲。同蒲城令城武田大茂、海豐令秀水項玉筍。大理筮仕曹縣。言劉澤清事為詳。是日。余攬揆之辰。

己巳。　庚午。

辛未望。以家問卜正陽門之關廟。午游大慈仁寺。

壬申。大風。始寒。

癸酉。過吳太史所。時除侍讀。

甲戌。

乙亥。偶市飲。晚聽箏伎。色藝俱下。

丙子。　丁丑。　戊寅。

己卯。得邑人徐公偉 【 君彥】 書。公偉令安義。無涉俗才。致下請室。遣伻告急於計相陳氏。兼柬我。讀之嗚咽。夜夢公偉拜而泣。

庚辰。告朱太史以安義令狀。他無望。或便於橐饘冥報可也。太史慨致南昌張司理書。余因附徐使以家問。

辛巳。過周子俶。

壬午。　癸未。

甲申。早訪金華葉山公。

乙酉。陰。夜大風再日。

丙戌。衝寒過葉山公。未離枕也。亟披衣起。其鄰周德潤 【 澤】 故嘉定侯之孫。官錦衣。娶駙馬都尉王昺孫女。年十七。遭亂貧甚。僦一室。余欲問遺事。故屢過山公。值之。綈袍不備。有寒色。其人拙訥。語少頃。遽去。婦自乞火行汲。見之心惻。召平種瓜。未為非幸也。山公貰酒二升。乃別。

十一月丁亥朔。

戊子。家報以郵至。差自慰。

己丑。　庚寅。　辛卯。

壬辰。報謁余氏。出菜市。方論囚八人。迂避之。

癸巳。

甲午。晚會霍大理。語及少時有牽黑熊來募者。立門下。乞少米遽去。雖猛獸。既馴有人性。

乙未。

丙申。夜大風。

丁酉。周子俶寓張氏過之。子俶所善嘉定侯氏。敘其家難。慘甚。

戊戌。　己亥。

庚子。是日朱太史晉少詹事。兼原官如故。

辛丑。　壬寅　癸卯。

甲辰。寄朱義儒書。時游涇陽。以關中多名家遺刻。冀得一二也。

乙巳。　丙午。　丁未。　戊申。　己酉。

庚戌。前借霍大理閩書。閱訖。 【 晉江何喬遠著。】 客嚴氏故游諸徹侯。云襄城伯李國楨任京營。甲申三月。都城陷。賊劉友□之曰。君侯散重兵以歸。此元功也。行冠諸臣之右矣。因留其營。嘗同食寢。一日縱歸。令檢橐。因盡錄其家。國楨敗時。跨馬，面如死灰。其舅金華潘某退曰。吾甥事至此。不即死。尚何待乎。此嚴氏目睹者。今刻本稱國楨求葬先帝。劉誠意孔昭上章以明之。其說不知何所始也。

辛亥。早微雪。午過霍大理。示所纂西事及王渼陂 【 九思】 集。

壬子。過吳太史所。太史近作王郎曲。吳人王稼。本徐勿齋歌兒也。亂後。隸巡撫土國寶。怙恃自恣。國寶死。逃入燕。今再至。年三十。而江南薦紳好其音不衰。強太史作王郎曲。王郎十五吳趨坊。覆額青絲白皙長。孝穆園亭嘗置酒。風流前輩醉人狂。同伴李生柘枝鼓。結束新翻善財舞。鎖骨觀音變現身。反腰貼地蓮花吐。蓮花娜娜不禁風。一斛珠傾宛轉中。此際可憐明月夜。此時脆管出簾櫳。王郎水調歌緩緩。新鶯嘹嚦花枝暖。慣拋斜袖卸長肩。眼看欲化愁應懶。摧藏掩抑未分明。拍數移來發曼聲。最是轉喉偷入破。殢人腸斷臉波橫。十年芳草長洲綠。主人池館惟喬木。王郎三十長安城。老大傷心故園曲。誰知顏色更美好。瞳神剪水清如玉。五陵俠少豪華子。甘心欲為王郎死。寧失尚書期。恐見王郎遲。寧犯金吾夜。難得王郎暇。座中莫禁狂呼客。王郎一聲聲頓息。移床欹坐看王郎。卻似與郎不相識。往昔京師推小宋。外戚田家舊供奉。只今重聽王郎歌。不須再把昭文痛。時世正彈白翎雀。婆羅門舞龜茲樂。梨園子弟愛纏頭。請事王郎教絃索。恥向王門作伎兒。博徒酒伴貪歡謔。君不見康昆崙、黃幡綽。承恩白首華清閣。古來絕藝當通都。盛名肯放優閑多。王郎王郎可奈何。先是太史善病。每強坐晤對。今病良已。詩繪自娛。因曰。文詞一道。今人第辨雅俗。似矣。然有用一語。似雅實俗。有出於俗而實雅。未易辨也。先儒講道學。嘗淺視之。就其所撰著。往往文人所未逮者。理徹則不須辭而傳也。余聞之瞿然有省。往劉念臺先生志朱總督燮元墓。迥出上虞倪鴻寶神道碑上。以雕繪不如蒼老也。又吳太史王郎曲成。合肥龔孝升口占贈之。曰。薊苑霜高舞柘枝。當年垂柳尚如絲。酒闌卻唱梅邨曲。腸斷王郎十五時。

癸丑。陰。往崇文門訪嚴氏。問以遺事。不值。

甲寅。

乙卯。寒少減。

十二月丙辰朔。聞畿內屢雪。山東至厚二三尺。

丁巳。　戊午。

己未。飲朱氏所。往還衝寒。酒不足禦也。

庚申。

辛酉。過霍大理。不知其誕辰也。以還書故。竟退。時曹秋壑進右通政久矣。適過朱太史。邀晤。曹通政曰。往年李山人□□家保定之新城。善數學。叩之。所言出處俱驗。又揚州僧德宗。嘗一見問。自後當三會。果然。又平湖馬覲揚□□錢君銓□□同計偕訪德宗。時詞林某同坐。德宗語覲揚曰。居士此行。當如某矣。語君銓曰。居士得毋愛北堂乎。北堂疾良已。數日且得報。其安行。二公同年也。錢問歷職。曰官終按察司。後並登第。馬館選。錢知連江。赴任。縣治燬。寓公館。偶見舊額。則按察司也。大不懌。卒焉。其奇中如此。又曰。頃在銀臺。保定人某。自稱山林隱逸。上章內陳長生不死之方。余聞之。不覺失笑。唐人驅車策馬以應不求聞達科。良不虛矣。

壬戌。早飲朱氏所。是日。朱太史誕辰。宋司城戲徵伎樂。俱下里穉齒也。

癸亥。過靈佑宮。始市。

甲子。　乙丑。　丙寅。　丁卯。　戊辰。　己巳。　庚午。

辛未。借曹通政續文獻通考。不值。過吳太史所。云往時大興孫清隱□有高節。畫山水人物。追蹤古人。無子。甲申遭亂。餒死。其畫多傳。太史題其洗象圖。

壬申。

癸酉。大風。是日。禁屠宰。放百官休沐至明年正月三日。

甲戌。訪邑人查英來。始悉吾鄉近狀。是日。仍令各官視事。開屠禁。

乙亥。仍禁屠宰。休沐百官。

丙子。　丁丑。

戊寅。朱太史徙宅。先是，僦石侍講 【 申】 之居。今市宅亦同巷。余暫留。

己卯。赴新宅。

庚辰。　辛巳。

壬午。朱義儒至自涇陽。

癸未。沈叔明至自金華。叔明曰。十月凍舟。吳門冰厚三寸有奇。各舟募壯士。以輕舟先之。斵冰日行三四里。先是查英來曰。自通灣凍至嘉興。余不以為然。蓋去冬北方最寒。江南不聞凍。今北方寒差減。何江南甚之也。如叔明言。天道南矣。余髮種種。臘月始冰。於十月未之前聞也。叔明又曰。十一月二十六日。過白洋河。有度冰娶婦。婿從十八人全陷焉。是日。辭吳太史白金吳綿之餉。過陳木菴所。值建陽馬肇敏 【 揚明】 語近事。義烏丁孝廉震生 【 爾發】 同夜飲。頗酣。

甲申。是日立春。吳太史使者三至。勉受之。司城錢塘宋俊伯 【 時英】 餉酒。吾邑沈仲嘉 【 貞亨】 以家問來。夜大風。

乙酉。午訪沈仲嘉。語鄉曲甚悉。夜。宋俊伯、丁震生輩劇飲。




北游錄紀郵下


乙未　(公元一六五五年　清順治十二年)

正月丙戌朔。余齋三日。將乞靈於前門關廟也。午游萬壽宮。

丁亥。從同輩例謁。頗苦。

戊子。卜於關廟。心計轉惑。還謁霍魯齋大理、吳駿公太史、曹秋壑通政及陳木菴。俱不值。

己丑。

庚寅。訪紀春曉光祿。則徙寓內城也。道中值曹通政。

辛卯。始霧。陳木菴招飲。是日借余氏劉囙溪詩稿、謝榛四溟山人集。

壬辰。

癸巳。陰。微雨。

甲午。答西安蔣孟洽 【 鴻翼】 。時同木菴寓。

乙未。寒。

丙申。觀正陽門外燈市。薄暮雪。

丁酉。晴。

戊戌。過太和堂吳氏。觀劉松年文姬胡笳圖。筆法工細。胡人冠服。宛如今日。是夜。西南赤氣亘天。射窗牖如火。朱太史疑有異。起視。

己亥。晤霍魯齋大理。夜同朱太史飲為醉。

庚子。游大慈仁寺。其市簡。夜酣飲。

辛丑。陰。過吳駿公太史。借元待制柳文肅 【 貫】 集。

壬寅。大風。

癸卯。晴。風霾。

甲辰。

乙巳。大風。偶飲陳木菴所。朱方菴來。不值。又得徐道力書。

丙午。風霾。尋朱方菴。不得其處。因訪徐道力話舊。嘉興吳天睿 【 澄】 同舍。

丁未。仍風霾。午訪方菴。并得家問。方菴與海鹽俞君升同舍。

戊申。朱太史赴南苑之召。南苑周四十餘里。離宮一區。諸侍從俱毳幙。

己酉。

庚戌。朱太史還。先是。傳詞林十四人修順治大訓於外宅。吳駿公太史與焉。吳太史謂召入也。往言其故。乃止。

辛亥。

壬子。沈叔明南行。附家報。余初擬三月歸南。以居停勉留。約明春躡屩也。

癸丑。過徐道力所。兼晤嘉興吳準菴 【 源】 、繆文范 【 鼎】 。

甲寅。繆文范來。晚。張書乘柬我。附錢紫一手札。知去夏趙介眉讀喪禮。退菴老人遂違養。可念也。

乙卯。訪張書乘。道值嘉善錢仲芳。

二月丙辰朔。訪錢仲芳。相國身後。益曾孫三。仲芳子長孺 【 黯】 。今同公車。

丁巳。過徐道力所。

戊午。晚宿朱方菴所。

己未。

庚申。陰。

辛酉。暮微雨。

壬戌。午霽。

癸亥。風。過霍大理借康對山先生集。

甲子。

乙丑。訪陸禹疇。不值。

丙寅。友人招飲查樓。查樓者。前門之酒家也。先帝嘗微行登焉。順治初。鄰火不及。滿人異之。嘗往車駕。是日。飲頗酣。

丁卯。

戊辰。夜大風。

己巳。陰。

庚午。晴。過吳駿公太史所。初。正月末太史召入南苑。纂修內政輯要。在南苑時。再被召。知其抱疴。放歸。則二月之八日也。召問自宦履及父母兄弟父子。俱縷悉。問其弟何狀。對曰。二弟並生員。上即笑曰。外國嘗進兩猿。命中官飼以白粲。一食一不食。主者諗其故。旁云。一熟猿。一生猿。眾為之啟齒。是日。擬游觀象臺。不及往。

辛未。張書乘、朱方菴、俞君升、丁震生俱集。朱太史留飲。書乘初場坐誤格。不終試。而文甚佳。惜之。書乘云。自許州來。凡河工徵柳一束。官直七分。輸於塞口。車直五錢。納費不與焉。積若干束合抱。官直五十緡。塞口填積。一衝激則數千金立潰矣。甚哉河之為患也。許州民田。畝不售一錢。而累於後。多逃竄。惜乎。

壬申。得李楚柔書。郭偉元來。

癸酉。吾邑查子宣 【 ?】 來。

甲戌。同朱方菴、俞君升過吳駿公太史所。太史飯我。是日。葛爰三來。

乙亥。

丙子。吳太史招語。晡刻回。郭仲景 【 宗儀】 來。不值。

丁丑。答爰三、仲景。同張書乘飲我。朱用修在焉。俱同旅也。

戊寅。出巷。見田者方犁以藝麥。吾鄉貴早麥。種多九月。過十月者不蕃。北人多乘春。及秋而藝僅也。是日。徐道力、查二南來。

己卯。過吳太史所。值王端士揆。文肅公曾孫也。崇禎己卯鄉書。年方冠耳。坐間多唾壺之感。太史言。崇禎辛未禮闈。主司讀夏彝仲首義。天下莫大乎人才。朝廷莫大乎名器。點其句。天下莫大乎。又人才朝廷莫大乎。可笑如此。太史又曰。嘉定徐汝濂。好古宿儒也。制義亦典雅。往時未噉名。聲不遠著。學臺孫之獬試日盡抹其文。除名。此余少所知者。又陳臥子試。孫不之錄。且逮其父師。父所聞進士。於是縣申牒。師某亦進士。乃釋。文安有定價乎。

庚辰。同徐道力過爰三、二南所。還邸中。朱方菴、丁震生來。小飲。

辛巳。以二南為借吳駿公太史詩草。連日大風霾。

壬午。過徐道力所。已同陳木菴出靈佑宮。時建金籙大齋九日。為中宮弓?之祥也。晡刻。朱方菴招語。偶及往時以制義質黃石齋於西湖也。先生披牘不輟手。一目數行。各指其瑕瑜。頃刻盡五六人。其精敏。世未有也。或稱先生之詩。先生曰。吾詩未盡善。今詩四大家。孟津王覺斯 【 鐸】 、晉江黃太穉 【 景昉】 。而推孟津甚至云。

癸未。早寒而陰。南宮撤棘。徐道力奏名。朱方菴心不懌。過朱太史。留宿。

甲申。清明節。早過宋俊伯小飲。晡刻雨。是日。西山雪。

乙酉。吾邑陳素菴同高郵王鐵山 【 永吉】 復相。晚同丁震生飲。

三月丙戌朔。同朱方菴、俞君升入大慈仁寺。

丁亥。早過朱方菴。值山陰范祖生 【 礽】 有鹽車之歎。午過吳太史所。值楚士下第四人。俱太史丙子所錄也。其一吳仲鶚。太史甚才之。太史曰。詩文舉業。俱不可著一好字。胸中稍著。則伎倆見矣。凡古人得意之處。非古人得力之處。惟深於文者知之。晚為新榜楊自西 【 雍建】 草二啟。以沈仲嘉柬我。勉應之。楊雖邑人。非舊識。遂役我。奈何。

戊子。連陰。午後雨。

己丑。晴。

庚寅。晡後朱方菴、俞君升來別朱太史。小飲。

辛卯。求吳太史書二綾。蓋方菴、二南所懇。立致之。太史昨秋送趙生南歸詩。趙氏只應完白璧。燕臺今已重黃金。二南甚愛其句。特書焉。

壬辰。早送朱方菴南行。已飯徐道力所。

癸巳。徐道力來。因過宿。

甲午。晨返。俄爰三、書乘、用修來。同候?太史。不值。是晚。吾邑楊氏以二金餌我文。卻之。今老矣。不足再辱少年也。

乙未。陳雍奇來。不值。過霍大理。問先朝實錄。未至也。

丙申。丁酉。

戊戌。徐道力來。

己亥。過吳太史所。貽一縑。

庚子。飯沈仲嘉處。因同查子宣游大慈仁寺伽藍殿。觀西府海棠。先是明英宗后周氏有弟吉祥。幼祝髮市乞。夜宿之伽藍殿上。夜夢伽藍神告后弟所在。后夢亦如之。即日見跡。吉祥願為浮屠。不可強。乃改報國寺為大慈仁寺。今伽藍殿。夢所告也。海棠二。左為巨叢幹。右獨本。大於斗。又丁香二佐之。芳豔奪目。貴游日觴其前。如吾輩徒白醉耳。還邸中。陳木菴來。昨詮試。其判云。鄭冑授山陰令。赴任。至浙江。遇風濤鼓怒。弭節而回。乃辭疾解職。人告詐偽云云。此在唐張鷟五花判事中。非僻也。

辛丑。吳太史招語。值陸仙輿 【 岱毓】 。陸南宮初試。小史抄牘。誤爇一孔。其人懼。挾牘隃垣走。御史監場奏上。逮杖數人。太史曰。天下大矣。而太倉獨誤罹之。貽累數人。非適當其罰耶。巳赴宋俊伯飲。是日。陰。蘭溪章孝廉天生 【 方平】 、仁和黃侍講次辰 【 機】 來。

癸卯。早過徐道力所。亭午過黑窯廠。在寓舍東三里工部陶甓處。其坤隅有園。卉木森蔚。檳榔花含萼色白。榆錢如簇。其榆不類江以南。松身鐶葉。頗可嚼。自園而西有廢圃。偃松匝地如蓋。幹小遜慈仁寺。而怪屈過之。惜以地掩也。

甲辰。答黃侍講、章孝廉。並不值。因過書乘輩。適沈仲嘉來。小飲。宿徐道力所。

乙巳。大風霾。

丙午。過吳太史。語久之。已宿徐道力所。

丁未。道力以臚傳往。余過陳木菴。同出左安門。觀崇善寺海棠。為風妬半侵矣。柰始花。似西府海棠差大。柰即蘋婆樹也。幹斗大。海棠固弟視慈仁寺矣。

戊申。查英來、徐道力、葛爰三、張書乘先後至。

己酉。先是詹事府奉購書之命。北地稍一二塞責。貯府中。余得其目。無幾也。是日。府史以韓魏公 【 琦】 安陽集、許魯齋 【 衡】 遺書、明何文定 【 瑭】 、石文介 【 ?】 二集來。文介集號熊峰先生刻。不名。偶少序。孟津陳詹事公朗 【 爌】 題曰。熊峰集不著姓名。可怪也。初閱其詩。一讀而盡。再讀如嚼蠟矣。文亦如之。雖不書姓名亦可。按文介詩清麗。文峭潔有法。雖二帙不為少。而詹事過抑之。並略其人。篇中名氏頗散見。非子虛烏有也。

庚戌。答查英來。

辛亥。過吳太史所。共華亭彭燕又飯。劇論文事。燕又先別。

壬子。陰。俄雨。

癸丑。晴。是日都人集朝陽門外之東岳廟。余粥往。久之。出東便門。三里為朝日壇。稍北里許而廟。元玄教大宗師張留孫建。昭文殿大學士寶坻劉元塑像。稱絕技。始元像上帝。末作侍者。適閱祕書圖畫。見唐魏徵像。瞿然曰。得之矣。非若此不克相。遽走廟中為之。即日成。明正統中。拓兩廡。列地獄七十二司。司各楹帖。後設帝妃行宮。又加彩繪於古像。神氣索然。以囂雜亟出。值陳木菴足(谷几)不能留。過徐道力。宿焉。道力云。同榜桐城孫中麟。寒疾三日死。唐人所謂報臚使也。又出葛爰三贈詩。鮮鮮花發鬧春裝。名士風流前輩行。一夕宮袍濡柳汁。十年客劍吐星芒。雲飄短麈旃檀屑。杯泛綠醅苜蓿香。應笑古人無賴甚。白頭貂敝未還鄉。

甲寅。立夏。先是爰三圖一箑贈我。我愛其詩。次韻求屬和。昨岳廟有竫人。長三尺。自云年十九。羽服募錢。余倉皇不及覩也。又爰三、書乘輩俱步往。前詩及之。

四月乙卯朔。爰三以詩至。

丙辰。

丁巳。過吳太史所。值太倉王子年 【 瑞穀】 。太常麟洲先生孫也。隃冠歌鹿鳴。困公車三十六年矣。出應諷一篇。亦賓戲之粕餘也。晡後。大風。夜雨。

戊午。仍風雨徹夜。是夕。徐道力納姬。

己未。午霽。

庚申。過李霖叔山顏兄弟。答會稽范祖生 【 礽】 。祖生謁選南康司理。

辛酉。徐道力來。云前一日召赴南苑。閱定庶常三十人。己與焉。昨試表一。詩一。尋訪華亭楊贊皇 【 鼒】 。不值。

壬戌。過徐道力所。方臥。戲題云。安得長宵似小年。午餘猶枕翠鬟眠。鳳池風景非真羨。願作鴛鴦不羨仙。俄道力出見其新姬。自謂眼迷五色。良然。是日。楊贊皇來。

癸亥。晡刻。武康韋劍威、吾邑陳羽君 【 飛鳴】 來。羽君郵我家問。頗慰遠念。晚過少司馬霍魯齋所。時職督捕。其事劇。

甲子。朱太史群飲。

乙丑。過李霖叔。值吾邑祝穉明。初未識也。揖別。

丙寅。訪祝穉明 【 文震】 。祝以去秋至。是日。朱太史觴徐道力、張書乘、朱用修。余霑醉。

丁卯。答韋劍威。飯於張書乘所。

戊辰。

己巳。吳太史招語移日。

庚午。吾邑尉楊 【 顯榮】 來。楊富平人。新授。俄見枉。意斛山先生之裔。惜未及問。是日。赴沈仲嘉之招。客俱吾邑科貢。而余以頹齒先之。媿矣。

辛未。報楊尉。不值。

壬申。祝穉明招飲。

癸酉。附朱用修家報。是日。崇德朱石年 【 霞】 及查英來至。不值子宣。

甲戌。答朱石年、查子宣、英來。

乙亥。陰。

丙子。午霽。

丁丑。

戌寅。答查漢園 【 雍】 。故人子也。其刺稱年家。不受。噫。蓽門圭竇之人。安所得同籍乎。薄暮雷雨。

己卯。楊進士又貨我啟。微詞諷之。雖屬草謂不我徵。尋隸至語之。楊氏雖邑子。舊無半面。而數役我。挾進士相加耳。余髮種種矣。自貴自賤。了不相及。此後願勿以腐鼠嚇也。因作甘侮詩。

庚辰。早拉韋劍威同訪烏程錢瞻伯 【 价人】 。值德清章孝廉芝黃 【 金笵】 。適飢。啜糜而別。初劍威云。瞻伯多挾書。故過之。亦僅僅爾。方歸寓。則范祖生、李霖叔來。巳吾邑楊莘崖 【 鼎炫】 】?、崇德徐次球 【　來。

辛巳。答楊徐二孝廉。因過吳太史所。太史里人王生。方歸自瀋陽。述其往反曰。昨臘月出通州。渡潞河而東。歷邦君店、柳河屯。至三河之七渡河。以抵薊州。問安祿山遺跡。猶在城乾隅。朽骨無萬數。戊子。大賈程氏叢瘞之天妃宮側。南六十里則遵化石門峽也。兩山壁立。其西石將軍。高三丈許。過是並塞築亭鄣。山上殘雪遙遙也。又數里桃花寺。寺山半而泉環之。又數里大安口。有堡。己巳北兵所從入也。其南福泉山。湯泉約半畝。人爭浴焉。三十里及遵化縣。兵飢後。人多菜色。久之至三屯營。距喜峰口僅二舍。城南景忠山最峻。其上天姥廟。禱祀鱗集。又東南二十里曰灤河。自塞北經遷安、盧龍。湍聲徹耳。土人云。水漲妨渡。今艦而不梁。頗便涉。灤河之鯽腴而巨。色味並絕。過建昌營則遷安之冷口。又數里劉家口。傭保同客宿食不為怪。又東多山險。終日無人跡。惟鹿雉狼兔之是覩。近白灣二里。有數家據溪上為著姓。自是溪山俱可圖畫。其土沃。宜稼。過白沙窩數里云擂鼓臺。又數里云紅花店。東二十里為大逵。趨山海關者。關城北則山。南則海。即古榆關也。設都司二。郡倅一。以滿洲、高麗人任之。過八里則歡喜嶺。孟姜女石在嶺南二里。遠見天橋柱者。漢武帝登碣石望海。當山頂大石如柱也。距關三十里中前所。稱榆關首隘。而城圯矣。阿都嘗放馬於此。又東五十里廣寧前屯。城多僑民。有溪自東繞之。又□□里中後所。城廢。雜滿漢數十家。又東濱海。多蒙古屯牧焉。七十里沙河堡。僅甲士三四家。又東曰沙窩。多軍壘。六十里寧遠衛城。戊寅歲築。巨而固。城東首山峻甚。有堡可守。又六十里曰十三站。城多民舍。自榆關來。並宜牧焉。夜則聲炮。懼虎之傷馬也。三十里塔山。故城在山西。新民可數百家。東十里曰杏山堡。城圯。僅新民數家。又十里松山堡。城濠堅廣。今堙矣。人馬度松山塔山道上。不知為城也。下視城門如橋洞然。松山城北三里。有督戰臺屹然。壁壘尚堅。又十五里大松山。其麓平衍。王祿山枕其後。呂弘山峙其前。屯營櫛比。石過於土。覓徑而上。不遽登。遺壘可跡。山勢袤於錦州。辛巳春。北兵圍錦州。先朝覆十萬眾於此。至今白骨山積。塔山東二十里。則大凌河道也。以裏糧更西三十里入錦州城。見粟數百車。庾數千石。諸賈走集。俱販自義州者。出關所僅見也。至大凌堡。又五里大凌河。水頗險。東渡六十里閭陽峪城。旅舍數家。此廣寧之交路也。東六十里盤山驛。僅址在。六十里沙林堡。六十里高平驛。並墟莽。夜聞虎狼聲。三十里則三岔河之寧遠堡。空城不可入。五里為三岔河。衡里許。遇風則濤。以甲士數人任檝。河左有城。周半里。置空庾四五楹。鮮民舍。三十里牛莊城。周四里。守者滿人。外為土著。今招募之人錯馬野穀俱登。其直大減於關內。海賈所貿。一舟浮二千石。遼人利之。牛莊南二十里小馬頭。比屋千家。為最饒。北河二十里曰海州衛。今海城縣也。山水在目。其城圯。居民纔數十家。水次多鳧鶴。東六十里鞍山驛。城夾山間。又二十里。東南群山拔起。而龍泉在平陸。其泉溫。群浴之。二十里沙河堡。民為稠。又二十里首山龍泉寺。緇流甚眾。距山二里有堡。廢而重築。民居數百家。又十里遼陽衛城。今遼陽府也。故遼阿保機所都。向繁富。乙酉。其民內遷。城蕪十之八。西關外白塔。高十三級。為漢製。舊城毀盡。今築於舊城東南十五里。左太子河而枕大山。涉太子河至堡。又東北至白塔。則石橋新成。工頗巨。又十里渾河。尤險。先朝杜松敗處。又□里瀋陽城。樓櫓甚壯。其門八。宮殿界大小南門間。金碧如制。殿左理事亭。八角。翼以諸王殿。周垣後列鐘鼓兩樓。設六部。而戶部有其官。餘虛署也。環闠俱閎整。而章京牛彔家尤雄。城外莊居。則苫瓦相雜。俱溫室。有羨粟。道不拾遺。城外白塔四。隨其方。係西僧立。城周六里。東西二陵。而瀋陽之觀止矣。出西關二十里。渡永安橋。其制甲於關東。西南百餘里為句麗河。衡二十餘丈而澈。河西有新堡。以便休牧。然自瀋陽來。廣漠無際。人鳥俱絕。塗中有南僧甃一廢井。濁不可飲。云高句麗舊濬。底欄楊木尚未全朽也。新堡西南百三十里曰白旂堡。向屬蒙古。又百三十里曰小黑山。進堡始廣寧幅內也。三十里見廣寧衛。城傍醫巫閭山。而西仍出閭陽。故時雄屯劇聚吹角競爨者。化為寒煙荒磧矣。過之。桃李猶華。柳絲猶蔭。不知為誰氏之遺也。征人對此。情緒可勝道哉。余因問左懋泰、魏琯、陳掖臣等諸流人何若。曰。左氏未及詳也。魏寓瀋陽城外。僅一椽。遼陽守張□□師事之。改館致餼。陳公子亡羔。粵僧□□。為人皈依脩普濟寺。鉅麗如中土。居食俱南製。雞魚米蔬賤極矣。王生之言如此。余不聞遼事久矣。異其言。為詳著於篇。吳太史又曰。朝鮮人入朝。雖漢書。又自有俗書行於民間。婦女多姣好。中人之家恥再醮。故其風貞。鄰人甲男歲若干。鄰人乙婢若干歲。即互配。而甲乙各事其主如故。同夕不同役也。其兵怯不任戰。故折入於滿洲。蓋聞之滿洲學士某云。是日。錢瞻伯及歸安周子韶 【 鳳儀】 來。不值。夜大雷雨。

壬午。晴。徐道力來。晡後。答周子韶。始悉其里字。以歲薦至。還過道力所。久不出。去之。

癸未。沈昭子 【 珩】 來。

五月甲申朔。陳木菴、徐道力先後至。午游大慈仁寺。徇葛爰三、張書乘之約。同返。余過霍魯齋侍郎所。見其子彥華 【 于征】 。是日聞禁屠宰七日。且禁午節符縷之屬。不知其故。中夜駕還宮。止於南臺。蓋駕出南苑者六閱月。

丙戌。晚陰。

丁亥。雷雨。

戊子。山陰劉北漁 【 世鯤】 來。念臺先生之從子也。即往答。不值。午酌如例。是日。游人萃於天壇。余往。閽人不納。因過陳木菴。以銓期未及。決歸計。宿徐道力處。

己丑。訪錢仲芳。已南反矣。子長孺不值。

庚寅。宿徐道力所。

辛卯。劉北漁來了文逋二事。倦甚。朱石年來。是日。輔政王卒。勒嬖姬五人殉焉。命三品以上諸臣入宿王邸中。例焚楮不拜。夜有月。子刻大雷雨。

壬辰。晴。

癸巳。答劉北漁、韋劍威、朱石年。飯於書乘所。又經徐道力語移時。

甲午。中夜雨。

乙未。吳太史招。同箋詩十首。暮雨。

丙申。巷口觀輔政王出葬。儀從甚都。平生所御服玩、毳幙、弓矢、鞍轡、犬馬、橐駞。俱灰殉之。已市飲。倦臥。以雷雨醒。薄暮。李霖叔來。

丁酉。過李山顏。值莆田許天生同飲。因答霖叔。苦熱。歸而飲冰。

戊戌。張書乘來別朱太史。晚陰。

己亥。徐道力來。

庚子。　辛丑。

壬寅。午過張書乘所。小飲。

癸卯。

甲辰。飯吳駿公先生所。時先生註籍。

乙巳。過徐道力。不值。道力有索米長安之累。告貸為苦。是日熱甚。

丙午。早過少司馬霍魯齋所。問先朝實錄。在南道未至也。李霖叔來別。附柬李楚柔。

丁未。徐子巖來。得家報。

戊申。晡刻雨。

己酉。　庚戌。

辛亥。過爰三、書乘所。不值。留家問郵焉。午後。徐道力再至。道力自館選後。意色殊不懌。有邑人來。似聞杯棬之恨。道力疑駭。過而商我。我質之朱太史。告以屏跡。俟急足。

壬子。早過范祖生。祖生時臥疾。未行。

癸丑。

六月甲寅朔。友人朱日如 【 基升】 。館恭順侯吳氏。過之。小飲回。徐道力、郭龍威來。薄暮忍訽。奈何。是日。葛爰三、張書乘南發。

乙卯。早答郭龍威。因過道力所。方糜。沈仲嘉至。夕宿徐氏。

丙辰。夜苦熱。

丁巳。陰。陳羽君、李山顏、查巢阿 【 蜚英】 先後至。朱太史觴巢阿。暮雨。

戊午。又暮雨徹旦。

己未。午霽。

庚申。

辛酉。過徐道力所。語移日。

壬戌。

癸亥。夜微雨。

甲子。過吳太史所。晡刻還邸。俄雨。昨太學試諸生。論目云。綴緝聖人遺書。有兩友問所出。不能答。已知為程伊川先生語也。

乙丑。晴。過劉北漁、錢瞻伯所。是日。山陰張登子 【 陛】 來。不值。

丙寅。錢瞻伯來。暮雨。

丁卯。仍雨。

戊辰。晴。

己巳。是日再雨再霽。答張登子。亦不值。

庚午。是日初伏。例浴象於宣武門外之右濠。象十一。鼓幟前導。濠上葦幕三間。臨以五席。濠南士女闐溢。相傳象交於水。今則否。或妨游目以竢日後耶。

辛未。徐道力家報至。果杯棬永憾矣。即唁之。

壬申。午過徐氏。多貴客。苦熱而歸。

癸酉。過陳木菴。木菴云。辛卯同貢。仁和王彥先 【 名】 登。需次縣令。癸巳四月候選。至今月九日。邑邑以沒。田宅並廢。携二子為役。其長壽朋。亦仁和諸生。至傭書報房。乞賻於鄉人。余聞之惻然。以語徐道力及朱太史。各太息焉。

甲戌。冒熱過陳木菴。致以朱太史意。晡刻。王生來。朱太史賻三金。且柬卓太史為醵其費。余橐恥。貽王生五星。不足多也。

乙亥。

丙子。錢瞻伯借我夏彝仲幸存錄。

丁丑。

戊寅。暮雨。

己卯。始弔徐氏。同沈仲嘉肅客。熱甚先反而雨。

庚辰。午過吳太史所。太史作臨淮老伎行。甫脫稿。云。良鄉伎冬兒。善南歌。入外戚田都督 【 弘遇】 家。弘遇卒。都督劉澤清購得之。為教諸姬四十餘人。冬兒尤姝麗。甲申國變。澤清欲偵二王存否。冬兒請身往。易戎飾而北。至田氏。知二王不幸。還報澤清。因從鎮淮安。澤清漁於色。書佐某亡罪。殺之。收其妻。明年。澤清降燕。而攝政王賜侍女三人。皆經御者。澤清不避也。居久之。內一人告變。攝政王錄問及故書佐之妻。澤清謂書佐罪當死。故妻明其非罪。且摘澤清私居冠角巾諸不法事。澤清誅。下冬兒刑部。時尚書湯□□嘗飲劉氏。識之。以非劉氏家人。原平康也。得不坐。外嫁焉。吳太史語訖。示以詩曰。臨淮將軍擅開府。不鬬身強鬬歌舞。白骨何知棄戰場。青娥已自成灰土。老大猶存一伎師。柘枝記得開元譜。纔轉輕喉便淚流。尊前訴出漂零苦。妾是劉家舊主謳。冬兒小字唱梁州。翻新水調教桃葉。撥定鵾絃授莫愁。武安當日誇聲伎。秋娘絕藝傾時世。戚里迎歸金犢車。後來轉入臨淮第。臨淮游俠起山東。帳下銀箏小隊紅。巧笑射棚分畫的。濃粧毬杖簇花叢。縱為房老腰肢在。若論軍容粉黛工。羊侃侍兒能走馬。李波小妹解彎弓。錦帶輕衫嬌結束。城南挾彈貪馳逐。忽聞京闕起黃塵。殺氣奔騰滿川陸。探騎誰能來薊門。空閒千里追風足。消息無憑訪兩宮。兒家出入金張屋。請為將軍走故都。一鞭夜渡黃河宿。暗穿敵壘過侯家。伎堂仍聽調絲竹。祿山裨將帶弓刀。醉擁如花念奴曲。倉卒逢人問二王。武安妻子相持哭。重天貴勢倚椒房。不為君王收骨肉。翻身上馬遇南兵。退駐淮陰正拔營。寶劍幾曾求死士。明珠還欲致傾城。男兒作健酣杯酒。女子無愁出曼聲。可憐西風怒。吹折山陽樹。將軍自撤沿淮戍。不惜黃金購海師。西施一舸東南避。崩濤急浪大於山。張帆捩柁無歸處。重來海口豎降幡。全家北過長淮去。長淮一去幾時還。誤作王侯邸第看。收者到門停奏妓。蕭條西市歎南冠。老婦今年頭總白。凄涼閱盡興亡跡。已見秋槐落故宮。又看春草生南陌。依然絲管對東風。坐中尚識當年客。金谷田園化作塵。綠珠子弟更無人。相憐只有樓頭月。長笛聲聲欲斷魂。是日。值黃庭表 【 與堅】 。暮雨。

辛巳。朱太史壽其母。演浣紗傳奇。至句踐渡江。噫。傷此事今日之不再也。余淚淫淫欲下矣。

壬午。尤熱。

七月癸未朔。為徐氏肅客。同沈仲嘉。

甲申。夜熱甚。是日。浙直友人同祭徐氏。

乙酉。霍司馬餉我二金。時有勘河之役。

丙戌。晨過錢瞻伯。其甥章芝黃 【 金笵】 於朔日病卒。年二十七。少年計偕。遽登鬼錄。真人生如朝露也。

丁亥。

戊子。雨。

己丑。晚大雨。是日立秋。

庚寅。晴。暮又雨。

辛卯。晴。

壬辰。早陰。俄霽。過吳太史、徐道力所。中夜大雷雨。

癸巳。陰。

甲午。晴。答武進劉上余 【 漢卿】 。□□□出朱太史之門。宰鉛山。來謁補。

乙未。徐道力來謝朱太史。同小飲。晡刻。錢瞻伯來。薄暮雷。

丙申。候沈仲嘉疾。連訪查巢阿、韋劍威。

丁酉。午游大慈仁寺。觀集。

戊戌。陰。夜雨。

己亥。陰。　庚子。

辛丑。晴。　壬寅。

癸卯。始啖金桃。出肅寧縣。土人云蜜桃。按一統志稱金桃、玉桃。上林苑出。金色黃。玉色白。今稱銀桃、蜜桃。又因其色而訛也。是日。過太史所。太史曰。崑山李氏。著姓。其婦被掠入故督張存仁家。以配縫人陳某。甚洽。存仁卒。婦嘗念前子不置。值我傭書者郵一家問。已李氏子來。求贖。張夫人不許。陳某跽懇云。彼大家。奴輩安敢錮之。張夫人允放。李氏子私貽陳某繒一。陳某加以三端。具簪珥。時婦年三十八。容止楚楚。瀕行約?時見枉。陳某曰。彼大姓。安可再辱。其服義如此。是可記也。

甲辰。省沈仲嘉疾。尚強起酬我。

乙巳。過徐道力所。

丙午。陰。丁未。晴。

戊申。訪徐慎公□□□於大慈仁寺。值安溪孝廉王維白 【 復表】 。小飲。

己酉。朱太史以奉命上故烏金王香。時厝於白石莊。 【 萬駙馬家園。】 因北馳十里。游海淀故外戚李氏園。園今歸肅王。歸侈其勝。余心勃勃往矣。

庚戌。過陳木菴。木菴候選縣未及。決歸計。

辛亥。早發為海淀之游。入宣武門大街。久之。道側鐵獅二。元元貞十年彰德路造。先朝都督田弘遇賜第。獅當其門。今門堙而獅如故也。吳駿公嘗作歌(見紀聞上三一八頁)。尋策蹇出西直門。十二里至海淀。則清華園。故武清伯李 【 誠銘】 。以神祖元舅。餘力治園。其地十頃。穿沼壘石。費億萬緡。勝甲都下。環治通舟。前後汪洋。直若藪澤。蓮芡菰蒲。兼以水稻。坐臮香亭中。有閣矗其前。群峰北拱。解衣沽酒。得大酒二升。非余習也。勉同董生盡之。閣峻甚。亂石疊其址。紋如冰裂。崇禎丙子冬。肅土內攻。嘗駐此。燬其閣。今加葺者。又即肅王也。事不可料如此。園額米萬鍾書。亭額南充黃輝書。閣之南清雅亭。慈聖皇太后書。酒罷。尋左徑。度山樓。峰迴洞轉。巧奪天成。徐步出園。擬游玉泉山。而酒氣大作。不知所繇。同輩引余臥一村廟而嘔。雖委頓。猶步二十里返寓。使余不酒困。玉泉能有遺哉。噫。余過矣。余過矣。又園丁董某。以李氏蒼頭。今投肅邸主業。歲輸百金而牟利。李氏二孫。貧甚。不能自活。

八月壬子朔。午入慈仁寺。中夜驟雷雨。

癸丑。晴。連熱。

甲寅。過吳太史所。值其鄉人馬又如 【 允昌】 。本世弁。崇禎末。任四川副總兵。遭亂。開閫全州。己丑。變出部校。舉家遇害。因北降。隸鑲紅旗下。食四品祿。貧甚。言遺事一二則。晚同友人席地飲大慈仁寺松下。斜陽翠滴。頗酣。

乙卯。過查巢阿。飯於查樓。

丙辰。卯刻驟雷雨。

丁巳晴。候徐道力疾。予擬同返。是日。朱太史勉留。不能堅決。

戊午。附家報於陳木菴。木菴決婦計也。晡刻。過霍彥華。值咸寧王文宣 【 弘慶】 。俱目擊李自成僭位事。文宣出元王叔明溪山無盡圖卷。長三丈。至正九年作。

己未。

庚申。初。縣官購書郡國。或秦上。貯於詹事府。得其目。十三經廿一史外。寥寥也。集不下數種。餘多地志。邊鎮則宣府、雲中、朔方。而宣府志為最。鎮人編修孫世芳作。郡則順德、廣平、歸德、彰德、懷慶、衛輝。而彰德志為最。安陽崔銑作。州則涿、景、倉、延慶、應蔚、磁。縣則直隸為固安、東安、房山、懷柔、文安、豐潤、大城、肅寧、交河、寧津、東光、慶雲、清河、廣宗、內邱、任、永年、曲周、邯鄲、威、永寧。山西為襄陵、懷仁、山陰、馬邑、河南為鄢陵、尉氏、延津、陽武、原武、項城、沈丘、密、夏邑、湯陰、臨漳、林、新鄉、獲嘉、輝、河內、武陟、溫、登封、新蔡、固始。各志多蹐駁不倫。而河內、襄陵、邯鄲為最。

辛酉。霍彥華來。晚同義烏金公輝□小飲。

壬戌。晨沐。金公輝云。頃者杭人某。以相術來長安。年殆七旬。甚自負。上章略曰。堯眉八彩。舜目重瞳。禹湯文武。各有異相。見稱後世。著在史冊。今皇上英姿天挺。祈一召見。俾臣覲揚光休於天下云云。術人誕妄。聞之不覺發笑。晚過王文宣、霍彥華。語舊事。知甲申大事記殆啽囈也。

癸亥。訪金公輝於廣慧寺。公輝少從父涇州官署。甲戌南還。道經流寇屠掠之餘。慘不忍睹。杭人柴虎臣 【 紹炳】 來。得房氏手札。

甲子。中夜雨。

乙丑。陰。

丙寅。晴。中秋節。寄徐道力詩一首。

丁卯。得道力和章。知有起色矣。過吳太史所。語崇禎初薊州道張春陷於建州。抗節不屈。以羈死。清史甚稱之。余因曰。往時謂張春降敵。追削其秩。奪贈廕。流聞之誤如此。巳從王文宣借嚴滄浪詩話。

戊辰。

己巳。省徐道力。尚伏枕。瘠甚。前書勸其遣妾。未即受也。沈昭子廷試訖。且俶裝。答之。薄暮。王生壽朋扶櫬下潞河。又求朱太史書致淮安榷關錢介子 【 受祺】 。立付之。

庚午。辛未。陰。

壬申。過霍彥華。示錢唐俞時篤真行書。並所撰□經五十三願頌。並大有筆致。閱之共歎其無祿。暮雨。道值陳旭生。相隔隃歲矣。

癸酉。晴。曹秋壑侍郎徙居而近。候之不值。自今春道見後。數阻晤。午刻。省徐道力。語移時。已飲大慈仁寺僧舍。值南昌熊希文。

甲戌。又省道力。是夕。道力遣妾。

乙亥。早送道力。各有黯然之色。會雨亟別。濡其屨。

丙子。昧爽大雨。是日。朱太史入朝。始御殿。前此未有也。午霽。

丁丑。晴。是日御試庶吉士。以韋劍威、查巢阿來。因同訪金公輝。

戊寅。

己卯。過吳太史所。太史云。黃石齋先生子三人。今歲飢。為閩人啖其二。僅少子在。

庚辰。陰。　辛巳。

九月壬午朔。訪雷常侍 【 殿邦】 及楊弁。楊弁故膠州高相國綱紀也。任游擊。尋飯於吳太史所。太史同年侍郎孫北海 【 承澤】 。撰四朝人物傳。其帙繁。祕甚。太史懇年餘。始借若干首。戒勿泄。特示余曰。君第錄之。願勿著其姓氏於人也。俄楊弁來。語相國二孫近況。幾於負薪矣。

癸未。

甲申。朱義儒還自潁州。

乙酉。是日御試詹翰四十八人。表一。疏一。判一。其表目。上親征朝鮮。國王率其臣民降。群臣賀表。 【 崇德六年】 。聞之崇德元年。太宗時猶稱貝勒。其年所部某某各勸進。始稱王。以朝鮮外之。且治兵。故見伐。今朝鮮頗治兵。內院所為擬也。疏曰漕運。判曰朝廷倚仗大臣甚殷。反背公營私。負恩誤事。從重議罪。或云陰有所指也。午刻。駕臨午門內。唱名持牘。就低几坐地。各蝦二人監之。光祿寺張幄門外。列一席。饌二簋。籠炊四枚。飯酒各一甌。大都薄暮始出。各不及席。有數人未竟牘。命燭。上自候二十刻。乃罷。

丙戌。陰。過吳太史所。太史口誦其表。極贍麗。是日。始御殿。千麾盛於先朝。

丁亥。晴。大風。

戊子。客有言西安稻米三粒。通寸許。又華州多桑。

己丑。

庚寅。重陽節。午後。登大慈仁寺之毘盧閣。雄曠在憫忠閣之上。晚過楊弁所小飲。

庚寅。過吳太史所飯。得詞臣品次。

辛卯。過劉北漁。值其居停嚴郎中生菴 【 我躬。】

壬辰。　癸巳。

甲午。訪故都尉劉有福及嚴生菴。不值。因過沈仲嘉。知吾鄉雖旱。米值頗平。五月中。海寇三十艘。分泊城東西。幸未掠。六月。盜夜劫庫金萬三千有奇。

乙未。　丙申。

丁酉。同朱義儒過吳醫。吳於亂時以賤直購得大內書畫古器若干。因出杯玦珮瓶注俱舊玉各一。崑崙奴一。又宋馬遠商頌圖。高宗所書李息齋竹二幅。蘇子瞻竹一幅。吳仲圭山水圖。元人碧桃圖。集賢待制馮子振奉皇姊大長公主命題。其詩曰。碧桃相見又東風。記得當年萬片紅。說似長陵溪上客。莫將癡事惱山翁。又趙巖題。春風入紙綠初明。剪刻紅霞不見聲。半醉問花花未語。幾時和月夜吹笙。又黃筌萱竹圖。為嘉靖四十三年籍伊府典柍物。贉首標識尚存。終幅鈐半印。題溫字某號。按黃筌五代孟蜀時人。去今七百餘年。絹素如新。似未必然。又玳瑁扇一。係張居正書進。時留飲頗酣。是日。上點閱詞臣科道。

戊戌。聞詞臣外遣十有八人。

己亥。中夜雨。

庚子。大風。晡刻朱義儒飲我市上。晚過紀春曉。

辛丑。

壬寅。同韋劍威過劉北漁所。

癸卯。

甲辰。吳太史晚又示我孫氏人物傳若干。

乙巳。劉北漁來。

丙午。

丁未。過吳太史所。已答李山顏。兼訪查漢園。疾良已。求一氈地。猝無以應。奈何。

戊申。又過吳太史所。查巢阿不值。

己酉。

庚戌。晚同朱太史飲而酣。

十月辛亥朔。連燠。

壬子。陰。過查巢阿。同訪詹去矜。不值。

癸丑。查巢阿來。

甲寅。過韋劍威。值同寓陳冰遠。夜雨。

乙卯。晴。晚過霍彥華所。

丙辰。陰。　丁巳。

戊午。昨吳太史移居。候之。云今日有閹人訴御狀。致怒。命投之水。及涯而止之。下上作司。

己未。　庚申。

辛酉。劉北漁來。云山陰縣南三十里曰項里。相傳項羽殺人避仇處。今立廟山中。屢被火。因作石室。有徐錢二姓世姻。如朱陳焉。每元旦禱於廟。爭先而毆。雖甥舅不避也。近二姓各築室於舊廟之左右。而中虛之。爭始息。又一室祀虞姬。共四室。神最著靈。廟前大樹。不知其何木。有溲者立死。

壬戌。為余初度。自入京並未嘗告人。非諱也。恫昧如余。生之日即忌之日也。曷足道哉。晚預朱太史客席。

癸亥。大風寒。

甲子。晚過吳太史所。值黃庭表。

乙丑。　丙寅。　丁卯。

戊辰。過吳太史所。示長安雜詠。

己巳。晚同朱太史飲。有詹事之命。

庚午。答韋劍威。時歸安陳冰遠同邸。冰遠為故大理簡肅公 【 雍】 曾孫。云先同年臨胊來冰壺 【 儀】 宰蘭陽。屢挫流寇。最後被執。同難者保寧王肅潩。齊人□□並受偽命。獨來不見除。李自成陷襄陽。令來教諸生四十餘人。稱先生或稱師。從下河南。同保寧王逃入京。奏賊始末。先帝閔之。授來職方主事。從督師孫傳庭贊畫。未至軍中。傳庭敗沒。走還京。陷賊中。又走江南。聞治逆黨。匿冰遠家年餘而去。冰遠居東林山。距歸安縣東南六十里。宋倪文節 【 思】 遺址存。倪家莊其後人也。俱力田。無咕嗶之業。

辛未。沈仲嘉來。

壬申。

癸酉。陰。山陰嚴戶部生菴 【 我躬】 招飲。

甲戌。答太倉黃庭表。

乙亥。過史于巷。遇寄家報。于巷得江山教諭南返。晚飲宋俊伯所。值上虞倪于王 【 嘉賓】 孝廉。

丙子。候沈仲嘉。昨仲嘉除平陽司理。倪于王及天台楊魯齋 【 開宗】 來。明經。

丁丑。答倪于王、楊魯齋。小飲。云縣之桃源。屈澗十里。山桃夾之。樹高四五尺。花而不實。

戊寅。陰。夜雨。

己卯。大風。沈仲嘉來。

庚辰。過吳太史。

十一月辛巳朔。候霍魯齋司馬勘河回。祝穉明來。

壬午。答祝穉明。因過沈仲嘉。

癸未。偶入斜街都土地廟。亦市期也。在慈仁寺靈佑宮之下。有萬曆御製碑記。其大明萬曆字已鑱其三。則羽流無識也。古石刻流傳多矣。國朔未始鑱也。出過長椿寺。以王文宣移寓焉。萬曆時。孝定皇太后為歸空和尚建。殿廡雄麗。其後多寶閣。則崇禎間田貴妃立。費四萬緡。內滲金。多寶塔高一丈五尺。塔中空。藏妙法蓮花經。猊座中奉銅佛。左九蓮菩薩。右智上菩薩。九蓮。即孝定皇太后李氏也。智上。即孝純皇太后劉氏也。俱旃檀蓮座。舊供封號牌位。今撤去。壁繪千佛。丹碧炳耀。旁銅像十八羅漢。為大內大善殿物。今携寺中。晚飲沈仲嘉所。

甲申。大風。答劉上余、金公輝。尋赴韋劍威之招。同劉北漁、查巢阿及歸安胡天行 【 健】 、錢唐顧季蔚 【 豹文】 。

乙酉。早過沈仲嘉。反則倪于王、胡天行及會稽徐野公 【 沁】 先後至。

丙戌。硯始冰。答胡天行、徐野公。午後過王文宣。是夕。朱太史出。扃其門。以邏禁嚴也。

丁亥。大風。

戊子。巳刻聞顧仁、賀繩烈被殺。適劉北漁來。云近日王倡螢火詩。有情螢、俠螢、仙螢、佛螢等目。於義何出。可發一噱也。

己丑。過熊希周。希周買姬。云祁陽孝廉鄭翀女。 【 己卯榜。】 字進士劉□次子。前年被掠。昨夏入燕。落北里。贖以百金。是日。駕遽往南海子。以中宮出疹也。二王避鞏華城。因禁屠停封止利十日。

庚寅。過曹秋壑及吳太史所。

辛卯。

壬辰。大風。

癸巳。過沈仲嘉。不值。聞徐道力不諱。未之信。□已。飯韋劍威、陳冰遠所。同訪施山公 【 永圖】 。聞其多藏書。至則失望。還過查巢阿。同訪詹去矜。不值。去矜館於陳公朗 【 爌】 。公朗遷山東右轄。將行。

甲午。早過陳羽君。聞徐道力凶耗。云杭人王生。十月十八日過濟寧。在城閘見徐道力所乘舟。舟人壽某云。徐太史望日疾革。越三日。以同年六人始克殯。嗟乎。道力果物化矣。一棺戢身。萬事瓦解。可勝悼哉。可勝悼哉。

乙未。入大慈仁寺。值曹秋壑及龔孝升。先是吳太史言余於孝升及華亭宋轅文。並欲見余。余未敢自媒也。

丙申。訪王文宣及吳太史。是日風。

丁酉。

戊戌。有書賈呈目於朱太史。稍別白一二。內天台王文通集。意未必佳。以僅見存之。夜同朱太史語。始知紀春曉遷兵部主事。

己亥。入書肆。得趙浚谷、舒梓溪、徐海隅三集。

庚子。風。過太和堂吳氏。值詹去矜。

辛丑。　壬寅。

癸卯。先是霍魯齋購我明實錄。而闕熹廟。以問余。所錄尚未全。無以應也。

甲辰。早過劉仲漁。因飲吳太史所。巳刻微雪。

乙巳。沈仲嘉招飲。值華亭吳六吉還。飲倪于王所。

戊申。坊間有見聞錄抄本。意稗說也。亟索之。乃民間小歷。亦崔氏春秋之類也。漫記之。

己酉。陰。

庚戌。陰。過沈仲嘉所。又過韋劍威。不值。夜雪。

十二月辛亥朔。微雪。占於陳生。鄉思彌切。

壬子。

癸丑。連雪。

甲寅。大風寒。是日。霍魯齋攬揆之辰。壽敘出余手。因是謁。賀客盈座。余亟退。

乙卯。借詹去矜文稿。讀諸傳記。亦吾杭能品也。午刻。得鉅鹿尉山陰王如器書。兼侑一金。余寓燕久。未嘗通謝。此因朱太史破戒矣。

丙辰。晚同倪于王飲宋俊伯所。

丁巳。長興盧夢叔 【 雍】 同柴虎臣來。

戊午。早過韋劍威。不值。過吳太史所。昨夕上傳吳太史及庶吉士嚴子餐 【 沆】 、行人張穉恭 【 恂】 。各作畫以進。太史方點染山水。明日共進。時朝廷好畫。先是。戶部尚書戴明說、大理寺卿王先士、□□□□程正揆。各命以畫進。是日。上獵。

己未。答柴虎臣。盧夢叔草明史示我。還飯李山顏所。晚朱太史招沈仲嘉、查巢阿同飲。

庚申。有以御畫竹貽朱太史。蓋棄紙也。曹太監 【 化淳】 姪孝廉得之所貽。過徐野公。

辛酉。徐野公來。余因過沈仲嘉。不值。

壬戌。

癸亥。移宿西廡。

甲子。

乙丑。辭黃太史 【 機】 明日之招。

丙寅。朱義儒婚。

丁卯。陰。

戊辰。晴。沈仲嘉貽三金。不果辭。過劉北漁所。值趙公簡、章含可、□□□晚飲。聞盜及南海子。如漢武帝幸雲陽宮事。云即七校之士。獲之矣。

己巳。初。沈仲嘉辟劉北漁為記室。北漁轉薦趙公簡。故余數往來其間。得如約。

庚午。

辛未。陰寒。今冬視前歲寒減甚。借霍魯齋萬曆實錄。向在嘉善錢相國所抄實錄。為主書刪其半。至是魯齋以二百金全購。

壬申。朱生生 【 國壽】 來。前兵部郎中。仕清陝西參政。

癸酉。答朱生生。留飲。見崔青蚓所畫胡僧。深得古致。生生語明季事頗悉。晚同胡景雲、施山公、劉北漁、徐野公飲。甚適。景雲先世麻城人。嘉靖初。從蹕京師。世善象緯。云近日太白經天在心度。太白晝見論分野。此不論分野。飲間。曹秋壑貽我銀杯。辭。

甲戌。木介。陰。別曹秋壑。不值。反則秋壑先來矣。

乙亥。是日。上傳東幸。

丙子。飲查巢阿所。同過韋劍威。不值。而陳冰遠目眚。昨報母夫人違養。色益戚。

丁丑。倪于王。查巢阿先後至。朱太史留飲。

戊寅。晡刻飲韋劍威所。陳羽君云。吾邑吳梅里、吳默寘二先生。並捐館。陳冰遠云。先人任河南司理。行部澠池。聞太行山天壇有鼠。腸出腹外。命捕至。果然。按梁州記曰。知耳水北知耳鄉。山有仙人唐公房祠。有一碑。廟北有大槐。碑云是其遺宅處。公房舉宅登仙。故為坑焉。山有易腸鼠。一月三吐易其腸。博物志曰。唐房升仙。雞狗並去。惟以鼠惡不將去。鼠悔。一月三吐腸也。

己卯。除夜飲。頗酣。

丙申　(公元一六五六年清順治十三年)

正月庚辰朔。木介。已大風。早赴正陽門關廟卜一籤。還飲韋劍威所。因過沈仲嘉。附家報。又過陳羽君、祝穉明。不值。晚飲沈仲嘉所。

辛巳。趙公簡餽我杯幣。辭。已答倪于王。候霍魯齋及劉北漁。值嚴生菴。留飲。又過吳太史。不值。至琉璃廠東門查巢阿小飲。晚飲宋俊伯所。

壬午。訪周子俶。子俶除日至中州。已趙公簡、李山顏來。晡刻。過沈仲嘉小飲。

癸未。赴祝穉明席。

甲申。裘東皇來。夜雪。

乙酉。

丙戌。連寒。趙公簡、周子俶來。俄吳太史家幹至。云昨召入南海子。纂修孝經衍義。同官六人。總裁者涿州也。晚過沈仲嘉。留飲。畏暮而回。是日。勑修通鑑全書。纂修官十有五人。首朱太史。太史官詹事。例當副總裁。已定員。又改為纂修。蓋時貴意也。夜雪。

丁亥。早踏雪送沈仲嘉之平陽。還訪董羽宸。夜又雪。

戊子。晴。是日朝廷索詞林以董玄宰書畫。

己丑。晨雪。晚甚之。

庚寅。是日金星晨見。

辛卯。壬辰。

癸巳。大風寒。過周子俶。值山陽咸大咸 【 默】 。弘光初明經。從左蘿石北使。言北使事頗?。

甲午。夜飲。心頗不懌。

乙未。連大風寒。午答盧夢叔。夢叔時拜官穀城。徙寓矣。余闌入黃侍講處。併問柴虎臣。云他出。則閽人意也。

丙申。

丁酉。昨吳太史歸自南海子。約會。既至。則太史暮出內院。即別。

戊戌。粥後過吳太史。已華亭田髴淵來。同飲。是日。都人出西便門。游白雲觀。觀故元真人邱長春隱處。長春子邱處機。字通密。世居登州。受學於金之王嚞吉。興定己卯。見元太祖於乃蠻國。弟子十八人皆從。庚辰二月入燕。辛巳三月隃嶺而北。七月至阿不罕山。壬午四月住大雪山。癸未五月辭歸。嘗主京師長春宮。號長春子云。明永樂初修觀。至期羽士縻集。賑讌畢至。余寓燕久。誓酬其負。會暮。亟問途蹌踉出西便門。歸人駢接。可二里及之。門殿且閉。僅閱一碑而出。

己亥。

庚子。是日勑修通鑑全書。宴總裁纂修諸臣。先是簡文淵閣藏書。俱零落不存。則修書何所據也。晚過周子俶。值姑蘇錢宮聲 【 鏞】 。宮聲謂我貌似陸子玄 【 慶曾】 。余謝不敏。

辛丑。　壬寅。　癸卯。　甲辰。累日大風。

乙巳。　丙午。

丁未。晡刻過宋俊伯。約歸棹。值倪于王。携飲。

戊申。閱神宗實錄竟。歸之。見堂上懸沈周畫。高峰邃谷。彷彿嵩岱。

己酉。

二月庚戌朔。大風霾。

辛亥。宋俊伯於七之日約行。

壬子。

癸丑。晚於周子俶所復值咸大咸。語良久。云弘光元年。高傑提兵而北。凡十三營。兵□萬人。至睢州。故總兵許定國跽迎道旁。請傑輕騎入城。或阻之。不聽。傑選各營百騎以從。定國設飲甚卑謹。營騎稍喧。傑問故。定國跽曰。睢城小。不足容車騎。卒未儲給。祈大將軍盡外之。俟明日治辦以贍軍。傑允之。盡出其兵已。傑起更衣。定國之侍兒密語傑侍兒曰。今夕主將陰害大將軍。傑侍兒以告傑。不信。即語定國曰。若欲害我乎。對曰。不敢。傑曰。吾固知若不敢也。醉就寢。其室俱疎牖。許氏令護卒以矛入刺。及於膚。傑躍起拔刀出戶。殺三四人而仆。定國乘屋矛刺傑死。侍兒隃垣墜城下。報諸營。旦屠城。定國逃眢井中以免。諸營奔還揚州。史可法閉城不納。疑為定國指導也。各兵力言無他端。願給一令。當滅賊以報。可法終不納。命散屯海上。軍心始離。大咸又曰。甲申之變。太子走太監曹化淳宅中。經宿。化淳□之客覓一善地送之刑部街。棄之去。彷徨值一老宮人。入順城門內尼菴。告之故。留焉。久之。尼益習。且聞江南有主。遂欲南往。無可偕者。尼有所善僧許之。苦無資。太子曰。是不難。當告外家周氏。暮同僧至周氏。公主傳語貽二大鏹。僧謂須碎金。若大鏹。未便也。太子求入見公主。相持大哭。嘉定侯周奎。度不可掩。始出首。左侍郎蘿石奉使寓太醫院。聞其事。密遣人偵太子。見其固姑帽藍布衣也。又曰。陳洪範初館鴻臚寺。洪範故善祖大壽。因夜治橐隃垣貽大壽。求南還。清朝以左侍郎同來。不宜獨反。遂並遷至滄州。邀左侍郎而歸洪範。時北騎至。即袖黃勑授洪範衣內。蓋勑拜浙江巡撫也。

甲寅。早過查巢阿。附家報。因同唁陳冰遠。還候咸大咸。大咸住淮安清江浦工部前。至寓即治裝。霍魯齋招飲。辭不赴。晚同宋俊伯、倪于王飲。則朱太史陽關之酒也。時堅留我。而余亦堅謝之。




北游錄後紀程


余欲歸屢矣。乙未春三月。欲附朱方菴。秋八月。欲附徐道力。而居停見挽。遂不自決。雖蝸沬足濡。而心終不懌。蓋追訪舊事。稍非其人。則不敢置喙。至於貸書則余交寡。市書則余橐恥。日攢眉故紙。非其好也。迨萌歸計。而居停適有纂修之命。意效一二。佐其下風。則天祿石渠之藏。殘缺失次。既無可資訂。遂束身而南。所附漕艘。謂功令方嚴。浹月可竣。乃自天津以南。沿程相促。及過德州而回空。置不問矣。於是進寸留尺。凡四閱月始弛裝。而余心滋戚矣。然因漕舟而知漕卒之困。與貧氓等也。工料之重。私耗之繁。其費十倍於先朝。余欲別載之而未暇也。第據舟中所及。日後紀程。

乙卯。凌晨。陳羽君來。即去。以兼送陳冰遠也。余飯訖。別朱太史。走宋俊伯所。策蹇出東便門。值韋劍威以送冰遠至。鄭重而別。弛策於通州南門宿焉。聞北門外迎福寺側。有李卓吾墓。不及問。

丙辰。步五里土橋。十五里張家灣。餔糜二甌。張家灣城外。民居半毀。土橋舊劇聚。多祖道於此。今荒垣十九也。又策蹇。沿河積沙如雪。故曰白河。值風而颺。不生草木。三十里登舟。宋俊伯先約處州衛之漕舟。至則褊陋。無可易矣。先是。走白雲觀。見城河冰泮。余心皇皇。及沿河冰堅如故。夜大風。

丁巳。午刻。宋俊伯來。泊舟處隸武清。東隸香河。

戊午。

己未。驚蟄節。河冰例節後而解。

庚申。

辛酉。陰寒。冰始泮。夜雨。

壬戌。陰。巳刻發舟十里。夜大風。

癸亥。晡刻。發三里抵河西務。河岸善崩。往見崩及城下。今城傾數十丈矣。榷署雖空舟先給籌。過後而繳。

甲子。早霜。經桃花渡宿。

乙丑。陰。風逆。宿於丁字沽。夜雪。

丙寅。舟阻風。屢泊。

丁卯。大霧。午泊天津而晴。天津產魚鹽。榷署在河西務。昨歲增滿洲官二人。知回漕多販魚。又稅之。時回漕五百七十一艘。余置鮑魚一石。費二金。

戊辰。行三十里楊柳青。又二十里宿。

己巳。十里大王莊。順治六年。以盜藪屠之。

庚午。旦。抵靜海縣。是日陰。午風利。行□十里。宿唐官屯。

辛未。晴。唐官屯產鹽。余從眾置鹽一石。余拘人也。亦魚亦鹽。今而後其有市心乎。十八里流河驛。十五里蔡家莊。三十里宿青縣。自靜海來。河稍平而徑。

壬申。舟早行。以管河廳通判促之也。三十里興濟縣。二十里以風泊。值陳冰遠。

癸酉。行十里滄州。州多名園。河東故中丞王公弼園尤盛。故總督劉燾墓頗近。其裔多諸生。已經劉氏故居。舟人曰。此名絕地。昔有將兵至此。問土人何地。云絕地。遂引去。今因以名。晚風利。自城南三十里磚河驛。十二里馮家口。十八里薛窩。

甲戌。行二十里戚家堰。又十里尹家圈。 【 交河縣。】 舟人曰。地名大柳樹。有南京沈萬三、北京大柳樹之謠。余偶閱牆角一碑。云尹家圈也。十八里泊頭鎮。

乙亥。行二十里。阻風野泊。昨夕風利。諸舟賂游徼。遂停帆。惜哉。

丙子。發二十里東光縣。縣譙樓云魯班造。樓八觚。其梁橫疊。東光縣西北三十里青山。即古觀津地。漢文帝后竇氏父業漁釣。墜淵而卒。景帝即位。尊為太后。遣使更填所墜而葬。起大墳。曰竇氏青山。高數丈。周四五里。俗呼為千古李家墳。四十里蓮兒窩。為雄鎮。適戍楚之兵北還。市人閉戶。二十里野泊。

丁丑。發十里安陵鎮。即漢甘陵也。河底多瓦礫。試篙歷落有聲。十里宿。

戊寅。阻風。且避楚戍。不發。晚登陸為德州李中墓。中。萬曆元年貢士。終武強令。

己卯。風利。仍避不發。

三月庚辰朔。發二十里桑園驛。產菽。為劇市。 【 吳橋縣。】 三十里老君堂。四十里德州界。二十里泊城下。德州人善織帨。肩販踵至。

辛巳。四十里四女祠。 【 恩縣。】 風雖利。以河紆曲不能速。又十里泊。

壬午。霧。二十里阻風泊。過陳冰遠舟中。語久之。風息。又三里經故城縣。縣在河右。邑屋頗盛。有鬻燈薪者。驛卒誘入廟中閉之。以供挽縴。又二十里宿。中夜大風。諺云。三月三。九月九。無事不向江邊走。良然。

癸未。阻風不發。中夜風息。

甲申。發二十里方家淺。十五里距鄭家口不遠。大風。揚塵蔽天。咫尺不辨。中夜始息。寒甚。

乙酉。巳刻抵鄭家口。地產梨。里門鼎鼎。或樹旗焉。篙人云。此權氏。為余姻。明季貧甚。嘗事外戚田都督。沒其貲致富。子弟補諸生。樹旗者也。噫。田氏敗。宜權氏興矣。

丙戌。風梗。且阻淺。

丁亥。未刻。發五十里甲馬營。五里宿。

戊子。發三里阻風。晚風仍阻。

己丑。清明節。二十里武城縣。城西逼運河。儒學先師廟俱土像。其西劇市也。又五里。泊。

庚寅。風阻。

辛卯。風雖利。仍不發。蓋舟人聞臨清榷貨。嚴鹽禁也。回空利於貨。而鹽尤利。過臨清倍價矣。明永樂初。許回空帶鹽以此也。滿洲人榷關。瑣細已甚。晚發二十里。

壬辰。霜寒。發五里渡口驛。驛故大聚。今耗矣。二十里油房。四十里半邊店。

癸巳。三十里泊真武廟。距臨清十里。閘淺。多滯舟。故不發。

甲午。夜大風雨雷雹。尋止。

舡夏氏。?　　乙未。陰。田麥改色。登永壽寺塔。盡九級。返舟行十里。泊水門。已飲於處州

丙申。午入臨清上閘。暮過下閘。泊總兵公署前關將軍廟。有井近日焰騰數。有司以駴聽。石覆之。

丁酉。出南門。臨清南北水門。相距十五里。各築角樓。沿河士女。多溱洧之游。二十里雙淺閘。廢。今時建。三十五里泊清平縣界。

戊戌。讓重運不發。

己亥。發五里戴家灣閘。有清平管河主簿分署。三十里魏家灣。泊。

庚子。是日魏家灣為集。屬清平縣。稍北朱家灣。則博平縣境也。舊市人三千餘家。今耗甚。閘板十二。蓄水至八板可重運。否則封閉。故不發。

辛丑。

壬寅。魏家灣閘始啟。放淮陽運艘。夜二十刻發。五里入土橋閘。 【 博平縣。】 又五里泊。

癸卯。晡刻。梁家鄉啟閘。發舟五里泊。

甲辰。陰。步五里許為梁家鄉閘。上下懸流五板。瀑聲雷厲。夜大風。聞雨。尋止。

乙巳。晴。梁家鄉放閘。 【 堂邑縣。】 行三里梁家淺。十八里新閘。十五里東昌城北。

丙午。晨刻。同陳冰遠步五里。渡浮橋。入東昌北門。城堅濠廣。先朝鐵鉉之所守也。光嶽樓當城之脊。凡四層。其架棟如井字。俗傳魯班之斤。妄也。碑刻俱蕪猥。且不詳其所始。尋出東門。即魯仲連射書處。往年大水塞東門。由子門入。仲連祠尚歲祭。祠廢於水。

丁未。粥後尋隆興寺。寺當城濠之左。明初建。鑄鐵塔十三級。順治七年。寺被水。門以外方水盈盈。非其初也。出尋羊使君、丁御史二祠。俱東門外。羊使君。史失其名。五代晉開運二年。知博州。大水。城且陷。使君投水死。以請民命。丁御史志芳。洪武□□進士。殉建文難。祠在環闠間。子姓可八十餘人。羊祠傾於水。不存。

戊申。未刻放閘。我舟待渡。俄飛騎止之。云滿洲官舟來也。頃刻間。陳冰遠之舟隔矣。夜大風。紹興漕艘火其一。

四月己酉朔。辰刻。南舟立平南王之牌。旂上雙龍貫月。巳刻。我舟度閘。十五里周家店閘。

庚戌。大風。步隄上。入高氏茅齋。土垣草卉。楚楚可愛。

辛亥。又入茅齋。值主人。語移刻而別。午大雷雨。晚霽。度閘十里泊。

壬子。步五里至七級鎮下閘。 【 陽穀縣。】 觀音寺直閘。明初浚土得舊碣云琥珀寺。觀音寺則其來舊矣。民居殷繁。其北真武廟尤壯。殿前文官菓一。金雀花一。並奇卉也。

癸丑。暮度閘。十二里阿城下閘。阿城。古阿大夫邑地。後徙治東四十里。曰東阿。

甲寅。午度阿城下閘。才數十家。直閘而西三里有井。樓其上。汲井水煮黑驢皮為膠。治女科神效。晚行三里阿城上閘。八里荊門下閘。二里荊門上閘。以上俱屬陽穀縣。夜雨。

乙卯。晴。行二十里張秋城。先時城北大水。今舟出厓下如壑。文昌閣、三元宮。並傑出。則河伯之吐餘也。土人縶一小狼。如灰犬。喙尾略長。須五十錢。沿城南挂劍臺。走上流西岸之月河。則五空橋。修十五丈。五竇。弘治九年劉大夏築。登橋讀李東碑。記往大水舟行橋之左。今淤其左。仍右行矣。隄多石。南二里有廟。舟人云。昔淮安大河衛千戶某。運糧舟壞。自沈於河。迨運舟抵京。則運先告竣。漕卒神之。因立廟。衛弁歲祭。惜碑刻未及攷也。又十里壽張縣之十里舖。麻山枕其後。土婦曰。釣臺山也。河西梁山。漢梁孝王葬處。今輒稱宋江。則兒童之見也。宋江大小碑二。通近河中。十五里戴家廟閘。亦巨鎮。今屯將城焉。戍以五百人。夜行二十五里泊。

丙辰。走五里安山閘。即安民山也。東十二里東平州。宋狀元梁灝故居。閘接桃山、堯山之水。設驛。今築石城。未刻雨。夜夢訪張元岵話舊。

丁巳。晴。午度安山閘。風利。三十里新家口。地左屬東平。西屬汶上。舊劇鎮。今才三百餘家。有城戍。入泰山行宮。東望龍山。稍北白府山、牛山相屬。又十二里泊。是日處州衛彭氏之舟刲鱉。得肉像三寸。如兜頭觀音狀。夜月皎甚。

戊午。行四里石頭口。自戴家廟以來。左右極望。不見村舍。至此稍見一二。有支河。東自肥城來。故壘石隄。其右二里袁老口閘。 【 汶上縣。】 其地高。為南旺分水之脊。水易淤淺。余輩同觀彭氏肉像。陳冰遠曰。往常州某嗜鱉。剖得觀音像而止殺。吾湖李生。夜夢青衣人求救。明日膾鱉。其夜又夢青衣人曰。若殞我。當禍其子。越三日蒸酒。兒三歲。戲墮死。宋俊伯曰。吾妹丈陳氏。開食肆。嘗買鱉七枚。宰夫烹其三。見夢宰夫。幸貸其餘。明日。仍膾之。夜夢責濫殺。啐其背。亡何。背創死。亦可戒也。夜度閘。

己未。行十八里開水閘。居人百餘家。有磚城。十二里北柳林閘。居人稠於開河。土堡不如也。六里分水龍王廟。昨春二月六日火。廟僧謂神夢去此。似未可信。今修復矣。汶水東來。直廟前。左岸如複嶺。西多石隄。二里南旺廟。 【 汶上縣。】 十里寺前舖閘。一曰南柳林閘。八里大長溝。十里小長溝。十里虎頭灣。泊。

庚申。早望河左右各有三山。非兗、青諸山也。左屬寧陽。右屬嘉祥。河左南旺湖。先宋尚書禮。割湖而隄之。以通漕。湖產菱芡。轉灣曰通濟閘。有土堡。十里耐老坡閘。元時置。今廢。居人百餘家。五里安居鎮。居人數百家。有土堡。十五里濟寧州下閘。去年徐道力絕處。夜不能酒。寄悼四首。

辛酉。度天井閘。仍泊濟上。數里三閘。相傳下有古井。或曰。天星卦德象形而名也。已過古南池。入南門。尋釋迦寺鐵塔。其址壘磚石。高三丈。八觚。上置鐵塔九級。高數丈。初。徐永安妻常氏造七級。明萬曆九年增二級。加頂焉。塔鐫字不能詳也。石刻多孝秀。出寺過狀元坊。為金李演立。重加修飾。非以其時耶。市逵多夾槐。柴氏業胭脂。門外盤石高八尺。老藤穿石罅。宏覆如蓋。亦可異也。濟寧繁富。倍於東昌。晚飲於戴氏之舟。度任城閘。八里趙村閘。

壬戌。度趙村閘。居人數百家。五里石佛寺閘。寺有玉皇閣。正德十三年勑建。意武宗南巡時也。二麥拔秀。綠柳夾隄。登閣上。環奉石佛。高可二尺。溧水馬一龍勒詩於石。狂草飛動。王元美所謂惡書也。晚飲來氏之舟。十八里新店閘。

癸亥。度新店閘。居人甚盛。五里新閘。亦百餘家。五里仲家淺閘。登仲廟。朱門方新。殿奉子路像。冕服如上公禮。後仲氏書室也。已廢。側室三楹。仲氏子肄業焉。族指三百人。諸生十餘人。貢二人。內翰林國史院世襲五經博士仲于陛。則子路六十一代孫也。方賀誕入京。里閥軒翥。問子路故居。在泗水縣東關。距曲阜八十里。漢季避王莽之難。徙今處。墓在開州。遺裔二十餘人。石刻多成弘以後。則後人無識。凡舊碑輒磨改之也。八里施家莊閘。五里羊橋鎮。居人千餘家。自濟寧來。東北諸山。遠不可望。至是。鳳凰山直其左。東西鳧山綴之。又東峰山最高矣。五里棗林閘。十里硯瓦溝。 【 俱濟甯州。】 十里南陽鎮。

甲子。度南陽鎮閘。居人三千餘家。東蜀山湖。縱長而衡狹。右南陽湖。各巨浸也。十八里橋口閘。三十里泊。夜夢徐道力話舊。向嘗詩悼王介人。感其夢謝。今道力亦然。莫謂才鬼無知也。

乙丑。發十里宋家閘。茆舍百餘家。 【 滕縣。】 有土堡。南風勁。且重運絡繹。晚發三十里河口泊。夾隄頗峻。似丹陽道上。自南陽來。左右各湖。其右多涸。草澤曠遠。不屋不田。

丙寅。十里楊莊閘。 【 沛縣。】 四無居人。極望始見村樹。八里夏鎮閘。雖劇地。不城。屢被寇。其東南又見諸山相屬也。北來至臨清南見山一。東昌南見山再。夏鎮南見山三。鎮久不雨。市人大雩。斷屠宰。十五里滕縣界。其東白山頗峻。巔有玉皇閣。稍下真武廟。三里馮家口。左右支河。右為石牐。蓋左有山六七。流急。故石牐以障之。與尹平山、青山、東林山相宜。稍北胊山。滕界鄒、費間。東過滕。則嶧。則郯城。則沂州也。又十里泊。夜大風。

丁卯。午風利。行三里郗山集。在運河東。其右即微山湖也。山以微子名。直湖中。登郗山望之。雖帶水瀰瀰。不異望洋。郗山集舊三千餘家。半殷姓。俱微子後。遭亂。邱墟十之九。問殷氏尚五百人。大半徙微山。微山流籍殆萬家。田數千頃可畊。兵燹所不及也。湖最廣。茫茫無畔岸。崇禎十三年旱。亦涸。郗山在集之左。彌陀寺宋康定二年建。金承安二年重修。距滕縣九十里。俗傳宋相呂蒙正木蘭寺讀書處。水際有破窯。非也。蒙正家洛陽。木蘭寺在焉。唐相王播木蘭寺。在揚州。齊東野人之說。不知何昉。舟人稱郗山曰赤山。微山曰伊山。傳聲之訛如此。余按寺碑乃得之。彌陀寺後。郗山周三里。高數丈。意晉郗鑒等故居也。晚行二十里。泊微山湖西岸。地多獐。或逐之不獲。夜雨。

戊辰。雨霽。十五里韓莊閘。有土堡。居人百餘家。 【 嶧縣界。】 自楊莊來。土多石脈。而韓莊南尤甚。相傳鑿河時。沃醋於石而去之。亦艱矣。閘西又有閘。以綰微山湖者。湖西即沛縣。通徐州。又西南二山據水中。北卑而南雄。總出微山下。未微其名。沙溝守備在郗山東南有城。今住韓莊催漕。左隄固岡脊。其下並曠土。十八里新閘。近閘三灣。舟人任篙不任縴。語云。三灣當一閘。又云。三淺當一閘。古人瀦水。不欲概直概深也。又六里泊。

己巳。晴。六里抵居梁橋閘。閘右支河。橋曰居梁。茅舍二十餘家。又六里萬年莊閘。諸舟夜度。獨余留。頗不懌。

庚午。江南貢舫至。啟閘得行。十里丁家廟閘。舊二百餘家。今數家。東直尹平山豹子谷。西直庫山、高山、黑山。餘未詳。 【 嶧縣。】 俱徵於途人之口。按石刻曰沛縣楊莊閘。帶管泇河丁家廟閘。初。萬曆三十一年。總督河道尚書劉東星。議開泇河。舍黃流。引汶、泗山水。泉源之水助運。自邳州直河口起。至夏鎮李家巷。計長二百六十里。內鑿陸八十二里。浚舊八十里。築隄二十七里。建閘八。次年。李化龍繼之。告竣。自韓莊來。左多支流。蓋諸山之水道也。暮雨。泊。

辛未。發十里頓莊閘。七里侯先閘。四里大風口。其歌風臺之支流乎。雨止風利。四里臺莊閘。煙井輳集。舊二千餘家。今半之。西直熊耳山。稍南車輻山、王母山。 【 邳州。】 熊耳之北花山、寨山、黑山。 【 嶧縣。】

壬申。晴。市上菽麥俱貴。以春三月大霜傷麥也。豐、沛、蕭、碭並災。十二里梁王閘。東八閘盡矣。梁王城。水經注秦以睢陽為碭郡。漢沛公為碭郡長。天下既定。五年為梁國。即今碭山縣。文帝十二年封少子武為梁王。疑即此。漢書。梁孝王築東苑三百里。廣睢陽城七十里。大治宮室。相傳蒸土為城。舊多居人。今才數家。有古井。云有室。又有廟閘在城西。平於水。圯極。不下板。南二里神王山。頗高大。麓有村聚。河西王母山連嶺。其石尤峻。上為王母廟。又梁女南游蛤湖觀荷。產一子。留居彌月。云過滿山。豈即神王山耶。十里夾溝鎮。舊河稍紆曲。崇禎□□□周鼎直之。距鎮里許。居人罷市。隄上立周尚書祠。又二十里泊。

癸酉。行直河。快甚。十里徐塘口。左有支河。十里二郎廟。二十里貓兒窩。右有支河。產鮆魚。俗名刀鱭。價賤。二十里魚頭集。集距運河二里。順治三年六月。南舟十有四艘。北輸人參。夜泊。大雷雨。忽一舟聞神語拔桅拔桅。則大桅忽移陸。時縶一役卒忽脫。舟始覆。更不損人。亦一奇也。十里夾口。四十里麻湖店。 【 宿遷。】 二十里路馬湖口泊。湖在運隄左。其廣不下蜀山湖。

甲戌。大霧。行六里。阻舟不發。

乙亥。行四里董家口。廣十餘丈。居人二百餘家。黃河自開封、徐、邳經口。波濤洶湧。土人方植樁。置埢埽。其腴畝直一錢。磽者以次減。蓋苦於役重也。晡刻雨。出黃河。風雖逆。倒退二十里。宿遷縣泊。

丙子。霽。十二里小河口。十里陸家坟。二十里白洋河。鎮人數千家，西隸宿遷。東隸桃源。宋俊伯市豆三百斛。

丁丑。陰。有籠小獐二。斑文似鹿。未刻發。十五里古城。居人三百餘家。有三義廟。左為觀音。據高阜。二十里崔鎮。居人千餘家。二十里滿家灣。八里野泊。

戊寅。風霧。有寒色。十二里桃源縣。在南岸。其北亦數百家。四十里三岔巡檢司。十五里西湖城。舊數百家。有小市。又五里東湖城。才六七十家。十里清河縣。在河北。無城。儒學大成殿。覆以琉璃瓦。左即邑治。俱臨河。有狀元坊。嘉靖己未科丁士美立。先是黃河入古城。入毛家灣。經縣後曰大清河。會淮水。過魚溝。達安東。下雲梯關入海。嘉靖初。古城口塞。南自縣前合於淮。曰小清口。十里出淮河。泊通濟閘南岸。

五月己卯朔。早雨。尋止。晚登陸。訪韓信城。在興福閘南。韓信母塚在城下半里。西為漂母塚。水經注。周延數百步。高十餘丈。昔漂母食信於淮陰。信至下邳。蓋投金增陵以報母矣。太史公謂韓信母塚。其旁可容萬家。余觀北土曠衍無際。奚獨韓信母塚哉。晚發五里新莊閘。閘不設板。十里興福閘。十五里清江浦。

庚辰。晴。抵戶部公署前。清江浦居人數萬家。夾河二十里。余登北岸。見淮河湯湯。歷天妃廟後而東入海也。對望王家營。限隔天塹。晚發十里。宿板閘。

辛巳。辰刻。度板閘。宋俊伯以榷豆頗受詬。十五里淮安。四十里平河橋。為劇鎮。支河通鹽城。橋跨之。三十里涇河鎮。十里王望鎮。 【 寶應縣。】 淮東麻麥被野。村煙相接。田家蒔秧。穿隄設筒。輸緡於官。猶吾鄉之土?見也。又二十里泊。

壬午。發五里寶應縣。稍南有閘。不設板。淮揚間多柳。農賈似有熙攘之色。行六里。風泊。余思家。走寶應城南關將軍祠卜焉。登文峰樓。東入般若菴。故侍郎江右李梅公 【 元鼎】 建。僧云。梅公於運河西作準提、普善二菴。極水石之致。蓋汜水湖上也。晚發十二里泊。

癸未。雨。過槐角樓。三十里瓦店舖閘。苫舍數家。十里汜水鎮。居人二百餘家。諸舟泛蒲不發。

甲申。陰。發十里界首驛。 【 高郵州。】 亦劇鎮。又十里六合鎮。苫舍三十餘家。農人架木懸蓬七片。設轉轂車水。乘風而旋。省人牛之勞。亦創見也。西岸甓社湖。其中耿七公墩。大水不沒。望叢樹蔚蔚。三十五里高郵州。十里車樂鎮。二十里露筋廟。廟左運河。右負邵伯河而立。俗傳貞女不他宿。露坐飼蚊。至筋見而殞。按王肯堂筆麈曰。江德藻聘北道記云。自邵伯埭三十六里至鹿筋。梁先有邏此處足白鳥。故老云。有鹿過此。一夕為蚊所嚙。至曉見筋。因以為名。北音謂鹿為露。故訛為露耳。酉陽雜俎云。江淮間有驛。俗呼露筋。嘗有人醉止其處。一夕白鳥咕嘬。血滴露筋而死。始則訛鹿為人。既又誤男為女。世事往往皆然。雜俎續集。世既罕行。卒莫為是正。故特表而出之。廟四進。俱尼僧。 【 山陽縣。】 二十里三溝閘。十里邵伯鎮。居人數萬家。東北支河通廟灣。五十里揚子灣。二十里揚州鈔關。非風利不及此。

乙酉。晴。度鈔關。二十里揚子橋。橋以唐時名。今廢。即三叉河也。恭順侯吳維華建塔七級。昨歲落成。十五里瓜洲下閘。東有余氏園。

丙戌。陰。尋陳冰遠之舟。蓋隔旬矣。挈冰遠渡河東三里。入瓜州城北門。度文昌橋。登南城大觀樓。江山雄暢。頓豁積目。下樓左出南門。沙上架木俟警。以張革發炮。宋葉義問守鎮江。列木柵為潮所漂。正此類也。因市飲。從故道闌入余氏南園。樓臺雖圯。樹石如故。娑羅花尤奇。余氏之富五世矣。其先販雞畜。有大賈奇之。借箸起家鉅萬。高傑之亂而園壞。今田園俱易主。東南有丹徒華氏園。不及問而還。暮雨。

丁亥。陰。過瓜州上閘。上下閘相距八里。河東江都。西儀真也。又五里泊江口。夜雨。

戊子。渡江。江中多伏樁。防寇警。於是渡者賂槳舡導之。泝郭璞而上。礁石突其首。伏其脊。尻加峭焉。從金山左之善財巖。有洲橫於前。置戍舍。其下即焦山也。江廣十八里。南至蒜山。東岸列炮車營房。經鎮江西門橋。望西南諸山。蔚然深秀。三十里丹徒鎮橋。十里月河。其西蜀山。丹徒縣二十里新豐鎮。 【 丹陽縣。】 泊陸公橋。是日。雨徹夜。

己丑。雨。發十里黃泥舖。二十里丹陽縣。郭外石橋四。三義廟塔七級。僧舍有倒影。鈴鐸飛鳥歷歷可數。十二里清揚舖。有蓮花菴。二十里大王莊。泊。

庚寅。發十二里呂城鎮橋。十八里奔牛鎮橋。奔牛視呂城為雄。二十五里桐子河。十五里常州北門。環城出白家橋十里。又十二里丁家堰。十里戚家堰。泊。

辛卯。發十里橫林鎮橋。產蒜。三十里洛社鎮。居人甚少。橋圯。十五里高橋。亦圯。西南錫山上有塔。次慧山。穹然高也。一曰九龍山。次勝果山。次青山。十五里無錫縣北門。薄暮。陳冰遠拉游慧山。入鄒氏園。亟反。

壬辰。陳冰遠來。

癸巳。泊東門外之高橋。

甲午。發二十里新安鎮。二十里望亭鎮。舊市廛五里。南北各跨石橋。今圯。其北存。其南居人才百卅家。二十里滸墅。泊北橋。

乙未。雨。午度榷關。二十里泊楓橋。雨止。

丙申。晴。宋俊伯荳始售。晚發十五里。泊胥門。

丁酉。發五里泊滅渡橋。

戊戌。雨。發十二里尹山橋。舊居人數十家。今廢。橋旁義井。元大德十年鑿。十里葛布橋。十里吳江北門。五里新橋。題重建浮玉州橋。州當是洲。御史周宗建祠廢。其石坊存。自是長隄多水竇。水瑩綠異常。左為龐家湖。二十里泊八尺鎮。

己亥。陰。二十里平望鎮。鎮北五里有敵臺。其東陸家蕩、楊家蕩。其西唐家湖也。時浙福總督佟代罷歸。連舟三百。鎮人輟市。遂泊。尋雨。

庚子。晴。發十里王家溪。為小市。十里集慶寺。河東隸秀水。西隸長洲。至王江涇北而止。十里王江涇。二十里嘉興。宋俊伯賈舟至杭。

辛丑。早雨。余別俊伯易輕舟。晚抵舍。

談遷曰。余北游倦矣。得返為幸。而修途四千里。身怯騎乘。勢必舟。舟不任獨。故任附。至於附。而耳目皆非我有矣。語云。飛鳥依人。人自憐之。余行能無足數。不見棄於人。雖執鞭所欣慕焉。第間關南北。而山水故跡。終茫茫也。噫。好古如余。猶未必酬一二。矧膚涉虛往者乎。在燕時。或修贄廣謁。略可自潤。而余不能也。別居停竟長揖出門。不更求他牘。道中躡一敝屣。殆於決踵。余豈不憂日後耶。憂日後又不如忍目前。余歸計決矣。擔簦而往。亦擔簦而回。篋中錄本。殆千百紙。余之北游幸哉。余之北游幸哉。




北游錄記詠上


余非能詩者。於旅中荒飽之餘。或搦管窺韻書。塞白久之。共如干首。欲灰棄之。念境遇相觸。徵事感會。幸一當長安。時而津塗。時而蘧廬。趾自環應。芒屩枯案。取適刻下。直等於啽囈。不善乎唐山人球。足跡不隃二百里。其詩瓢不沒。迄今行世。何幸如之。余淪廢。才不逮球遠甚。而南北之跡。終屬萍梗。蛩蚓為知己。蟲蠹為剞劂。且不足辱秦焰。餘無論矣。故紀詠。

朱鷺

朱鷺遐哉翔以集。揚華纓。啄□魚。鱗鱗以媵余。食之未飢。吐之未鮓。朱鷺潔鮮。天池浼浼清且漣。

思悲翁

思悲翁。城上烏。哺我翼我色如荼。巢楚幕。尾畢逋。梟子五。梟母六。誰雄誰雌將眾雛。夜鳴主人屋。明日應有赦。明日應誰死。梟為羹。烏來宿。

艾如張

艾而張羅。彌天布之。罄山匱澤。獵師不色怡。謂彼遺禽。?網難施。阿閣巢鳳凰。西岐翔丹雀。機械日沉沉。毋為羨寥廓。

上之回

上之回。祠五畤。樹翠斿。驂騄耳。夜之半。覆黃雲。帝降格。香馨聞。太白高。昂北昏。隴西出塞。一登單于臺。瀚海為池。天山為門。西域請吏。南越朝鮮。昆明冉駹。萬里俱作垣。皇哉上帝。饗我明德。天馬來。神爵飭。麟一角。鵠而翼。永錫萬歲綿帝力。

翁離

擁離趾中。爰卜我室。秋氣漸陰。微聞蟋蟀。此邦之人。不置甲乙。白璧一雙。黃金百鎰。爾干爾旌。過門不入。擁離趾中。我躬是恤。

鰕（魚且）篇

神龍制豫且。世網何其密。鰕（魚且）怨鼎俎。竊為爾自失。夏臺何突突。羑里何慄慄。湯文若侗蒙。諒不受譴叱。拙哉彼鰕（魚且）。其道無足術。浸假為草木。草木供斧鑕。浸假為土石。土石漸模漆。有知隨有累。可飾即可黜。鰕（魚且）如物化。大造不勝逸。

游仙詞

陛下既萬壽。稅駕鶖崆峒。阿閣等凡羽。八璈伶倫同。富貴極人世。逍遙無始終。 【 一解。】 清溪一道士。姑射兩神人。噓吸日月光。語笑絕不決。幽崖類世外。疇能知其真。 【 二解。】 遼東返令威。桂陽還子訓。親故無一存。炊汲焉能問。寂寞下天門。安之不追憤。 【 三解。】 何以資遠餉。芝田日三秀。何以充修躅。黃鵠方聳候。服食非殊特。天地高且厚。 【 四解。】

結客少年場行

新豐市沽如鯨吸。醉拭寶刀相顧泣。往時射獵宿青樓。至今追悔俱惡習。專諸聶政雖成名。七尺亦非狥緩急。漢祖平城恥未消。單于昨歲逃馬邑。破家結客出臨洮。霜花夜濕紅錦袍。歸來解甲見天子。規取居延為北濠。

戰城南

戰城南。走城北。孤軍援盡。鼓聲未息。死生在刻。北風轉厲。白日欲匿。矢且竭。道且窮。短刀接鬬。甲鱗濡血寸寸紅。部曲爭致死。奮拳搏空弓。堂上雙垂白。子女俱孩童。生世各不諧。依我無始終。所流戰場血。不隨埃霧滅。所枯戰場骨。勁如昆吾鐵。馬雖他人騎。車雖他人製。愁陰匝天地。疫厲久不徹。我甘鬼。爾甘賊。賊不殲。鬼不息。春風生寒草。為我迴顏色。

巫山高

巫山西。蜀道難。巫山東。淮水寒。羈栖東還遠且艱。降神女。御飛鸞。入窈冥。凌巑岏。更雲雨。憂萬端。不如瞿塘水安流。木蘭之?乘輕舟。宋玉不能賦。襄王不能郵。巫山高。抑何□。毋我西土久淹留。

上陵

上陵岧嶢。龍輴住其下。白雲繚繞。寒烏來朝。勳戚文武。四夷君長。琢石陪位。深草沒其腰。玉魚金蠶。不泳不織。三光江海誰辨色。自昔有神人。躡崑崙。問崆峒。揖金母。拜木公。飲丹丘之露。居易遷之宮。清溪隻鶴化老翁。雙成飛瓊列女童。賜以八駿巡萬國。享萬年。天地同。

將進酒

將進酒。陳侍史。陛下開天。抑末技。崇廉恥。岳牧有司咸樂只。邊城不閉。西域貢獒。南越獻雉。后稷司農。皋陶大理。下民歌舞。其甘如旨。泉而醴。露而膏。上酌大斗。舉世醇醪。大酺十日。恃尊百牢。其及幾何。不如我黍我稷。承流而枕糟。陛下萬壽。永言不滔。

其二

糟丘之上高築臺。遠望百里無纖埃。北有蘭陵南若下。拍浮荷鍤時往來。腰下金龜值幾何。身上驦裘不足多。醉鄉日月仍淳樸。伊誅舜篡俱成訛。江南庾信枉自哀。揚雄符命紛相猜。昔時帝里矜歌舞。今見朱門長綠苔。葡萄大宛釀十年。河東桑落解留連。王侯第宅皆無主。猶有村沽醉可眠。

出塞曲

浚稽山。高九天。蒲類海。深九淵。單于獵騎過居延。將軍甲馬鐵連錢。掃清沙漠輕一戰。萬血糢糊玄冥□。利刀殺人如刈草。大營欻急雪皓皓。饕風吹海刮牙旗。壯士舒顏更□倒。虜酒千鍾不醉人。何如飲血餐其腦。

入塞曲

旋師屯塞上。報書會幕府。鹵獲雖纍纍。士馬十損五。翕侯既降胡。李廣陷文簿。諸校各敘功。曲折可指數。刁斗警夜嚴。蹋鞠競如堵。渾邪屬後車。休屠行釁鼓。主吏諂衛霍。斬級空前部。爵賞不逾時。斗印開萬戶。凱歌唱道周。怨鬼隔沙土。春閨斷目波。猶夢追驕虜。

君馬黃

君馬黃。臣馬驪。來龍媒。騁權奇。東游碣石西令支。一日千里不足馳。朱龍飛象誰頡頏。左纛金錕服兩廂。君馬騰閶闔。臣馬上太行。渴汗仰芻秣。夾鏡熒目光。值君巡五岳。相顧大道旁。君馬寶珂珬。臣馬骨昂藏。法相應圖畫。伯樂偶未詳。天子開邊伐大宛。馬在近。求在遠。

芳樹

芳樹初生。在谷之陽。而尺而尋。倬矣南岡。饕風飫雪叢百禽。謝豹為之啼。博勞為之翔。蔽芾如甘棠。華蓋如扶桑。玉柯碧葉傲蒼蒼。伊其相妬。般倕操斧睨其旁。楚築華臺秦阿房。吁嗟芳樹遭漢□。周棟明堂樂未央。

有所思

有所思。乃在金臺北。何用問。遺雙璧。名垂棘。藉以光。名錦當。自鮫人織。入火不焚。入水不濡。百計結君心。鶼鶼更分翼。方春枝枝榮。松柏覺無色。胡麻長不飢。奚事黍與稷。聞□有他心。薄言愬之不敢飾。舜當禪。鯀當殛。焚象齒。狗馬革。彼其之子□為德。從今以往。勿復相思。璧為石。錦為絲。神龜曳尾太廟犧。君王舉食幸鑒之。

雉子斑

雉子斑。春相乳。朝飛君家塢。暮充君家釜。本日翳薈。亦孔之艱。雉子斑。斑為白。越裳入貢銷奸頑。

聖人出

聖人出。白帝傾。龍五色。劍一鳴。飛泗上。都西京。誅嬴項。佐韓彭。強冒頓。稱舅甥。雄尉佗。走楚荊。紀綱正。日月明。垂萬禩。協由庚。聖人出。天下寧。奏清廟。埒韶英。樂七始。芝三苹。神隆鑒。開炎精。

上邪

上邪我與君。委軀萬里。長宵竟晝。海西流。岱北走。玉山之禾三尺秀。刻肝鏤膈。少不破老。新不間舊。南其舌。朱雀張咮。讒言由之興。訴上天。彼隕石。君德懋。效左右。

臨高臺

臨高臺。江水出其下。險百折。腸九迴。澎湃澒洞。鼓風而鬬雷。芳州杜若似蒿萊。江草迷離嘗疑猜。駕雲兮驂霓。黃鵠兮不來。天門沉沉兮隔帝魁。維桑與梓馬虺隤。

遠如期

遠如期。大鴻臚。伏奏陛下。明德偃武。來單于。候區脫。發伊吾。白馬翰。黑馬荼。丈人行。久仰呼。謁者引□□陳皇漢萬歲。天無外。函北胡。居藁街。畋南山。任射獵。懽以娛。歲時大官饌。牛羊具體。陛下功德巍巍與天俱。

石流 【 即石留】

石上流水。涓涓不竭。化水為石始不流。水不能石流浡潏。河西奔。江東訖。黃姑織女。銀漢咄咄。水河常源于石。不風而波。不瀑而液。水常游。石常在。與君盟。終始待。舉首見南山。誰為踏東海。

俠客行

負氣不肯下。遍交五陵豪。徒來劇孟。狗屠傾濁醪。出入柳市。東安宿。雞三號。拊衣仰天歎。孤我百寶刀。有仇未即報。荒飲徒滔滔。躍馬莫已還。囊首投城濠。更聞明詔下。徵兵出臨洮。願隸李都尉。右服佩雙櫜。西域多美酒。十年釀蒲桃。吉語先入奏。得賜秦復陶。

妾薄命

桃李日灼灼。車馬日轔轔。長安滯行役。黑貂將懸鶉。絳灌解媒蘗。悞我秋復春。嫁時金雀釵。遺奩積寸塵。昨書來長沙。又出洛與秦。君當勉富貴。賤妾行負薪。

其二

少小工歌舞。紈綺好娟潔。明珠耀螓首。皓齒奪清雪。一語投君心。連環永相結。盛年輕千里。南北恣其轍。邯鄲多名倡。襄陽幾往哲。客枕不易涼。玉筯欲我血。出門所栽柳。新枝已可梲。

隴頭吟

龍山突兀寒生雲。隴水悽咽東西分。秋冬之氣貫四序。行人牽送哭聲聞。軍書昨夕前殿入。天子徵兵許爵邑。良家六郡競弓刀。藁砧欲別潛相泣。單于新立右賢王。控弦十萬欻風霜。先陵諸羌復犯順。大酋煎靡計難當。漢兵風雨若天下。戰場白骨愁深夜。輕車都尉未生還。烏孫公主且出嫁。男兒慷慨度隴頭。舉家血淚不能留。生死甘心狥一劍。未知怨鬼果封侯。秦兮漢兮恨日積。高壘俱傾銷朽魄。太白臺官占夜高。但入隴頭心怊怊。國家承平三百載。洮岷殺氣見征旄。皋蘭朔雪寒侵骨。榆林健兒敢馳突。堅城自昔號駱駞。狺狺天狼驚倉猝。西上隴坂落日黃。萬馬驕嘶秋草荒。空教百戰埋金甲。隴坂何人不斷腸。

煌煌京洛行

瀍澗流清源。嵩少護天闕。日月當其中。光華自超越。南陽白水飛真龍。九鼎神靈啟辟雍。雲臺將相俱圖畫。更有羊裘不受封。丈夫致身苦不早。聖明在上毋輕老。桓榮白髮出橋門。一時天子隆師道。煌煌京洛冠百王。車馳馬驟尤椒房。昨傳口勑臨前殿。鵔鸃乘權擬尚方。觚稜金爵少月色。北邙螢爝皇塗仄。樓臺蛛網四無人。赤帝炎炎涼火德。

箜篌引

公無渡河。河之廣矣。飢螭張吻挾黿鼉。中流湍急。湍奔矢激多旋渦。人無賢愚。浮險乘深。雖有周孔如之何。公無渡河。河之廣矣。昭王不復秦皇暴。風滔滔。湘漢橫餘波。斬蛟捕龍俱欺我。母妻涕淚且滂沱。

江南

鶯啼三月暮。月淡五湖秋。煙景□素髮。楚客終含愁。人言江南樂。樂事易蕭索。孫皓歸命侯。叔寶臨春閣。遺穢直至今。但詠白羽雀。

薤露

薤露不終朝。少刻虛芳潤。富貴曾幾時。門故歌虞殯。沙隄交槐棘。萬戶遺侯印。氣勢催西日。鵂鶹代佳訊。鐘鼎盈人口。九原少追駿。

蒿里

誰能柱白日。不彼濛汜墜。誰能挽東海。不彼尾閭積。人生會有盡。委蛻同昏睡。生平所嗜好。一一並虛寘。莊惠稱莫逆。長別僅雙淚。琴張歌其門。兩耳塞深隧。歌笑了不聞。松楸多鬼魅。

對酒

有酒如澠。父老相聚齒相讓。各敘先德深以弘。長吏循良。絲麥折徵。十月開秋租。正月浚漕慰令丞。輸稅十之八。府帖下縣年年登。雞豚日繁育。布粟下戶廩杼仍。長吏奏最。軹傳夕發聞量陞。銓曹臺省無足矜。

雞鳴

雞鳴曙色動。天子臨前殿。大理來雀巢。丹丘致寶甗。丞相再拜賀。聖德被宇縣。仰見天顏開。促膝屢曲宴。柏梁次宸詠。麟脯極珍饌。三爵絲竹繁。後宮羅環鈿。宓妃真天人。平視驕庶賤。二八更雜陳。歌舞于焉倦。絕纓洽眾懽。迴波箴獨薦。皇枝本同根。分封列外甸。家令朝上書。啣土纍哀燕。臣庶能相憐。兄弟不相見。芃芃區中麻。採之染如練。昔日委道周。今日作元弁。

烏生

烏生南山陲。其樹連理合數圍。高崖密蔭人跡所不到。夜涼蟾。旦清輝。飲珠泉。啄露薇。栖止自適嘗倦飛。烏生八九子。羽族繁息相依依。百林俱同體。萬禩可為祈。后羿立其下。輕弓利鏃萌殺機。今日覆巢明日飢。繞樹三匝安所歸。秦家鹿。漢家烏。天命不于常。羽毛灑血下平蕪。至今不聞有遺孤。

平陵東

平陵東。日曚曚。龍種葉葉隆準公。出我長安即沙麓。蜂目豺聲堙地軸。風吹白楊聲似哭。平陵東。轉乎復漸臺。斗柄行相逐。歸告我家留黃犢。

陌上桑

崔豹古今注。邯鄲女子姓秦名羅敷。為邑人千乘王仁妻。仁後為趙王家令。羅敷採桑陌上。趙王登臺。見而悅焉。因飲酒。欲奪羅敷。乃彈箏作陌上桑以自明。然其詞。頭上倭墮髻。耳中明月珠。湘綺為下裙。紫綺為上襦。夫採桑。何飾也。行者見羅敷。下擔捋髭鬚。少年見羅敷。脫帽著帩頭。夫自明。何冶也。東方千餘騎。夫婿居上頭。又十五府中史。二十朝大夫。三十侍中郎。四十專城居。似非家令。且貴寵若是。何採桑也。羅敷年幾何。二十尚不足。十五頗有餘。以耦夫婿。年相倍矣。意當時刺淫之作。不敢斥言。反覆婉轉。似有微意。未可與秋胡並日語也。冀毋失作者意。聊正言之。要以正不如諷。

叢台稔歌舞。卻壓邯鄲倡。使君出城南。有女採其桑。流盼貴新色。倏忽傾玉房。吏士承私旨。婉曲問道旁。自名為羅敷。秦氏一一詳。芳冶自摧挫。不識徵與商。篋中蠶且飢。一一搖晨光。 【 一解。】

使君停華蓋。白日問倉□。王良充徒御。腰褭服上驤。道旁各徘徊。後車邀鳴凰。蘭膏迴夕漏。雜佩鏘葱璜。千秋無萬歲。其樂云未央。 【 二解。】

羅敷前致辭。家本洹水陽。少小習毋師。謦欬禁遠揚。雞鳴勗□夫。墻茨爽天常。使君自富貴。羅敷安糟糠。夫婿義毋負。況彼殿中郎。王奪□妾老。桀紂未彼狂。言之污齒頰。充耳兩明璫。願言慎舉動。相顧陌上桑。 【 三解。】

王明君

征馬立踟躕。掩袂辭明主。掖庭早通籍。近視龍顏苦。威容儼若神。俛拜不再覩。禁門雙屈戍。知我淚無數。玉筯偷一滴。猶是漢家土。北風日怒號。飛沙來莽莽。穹廬環馬騾。語笑殊豺虎。胡婢通殷勤。單于夜起舞。霜雪冬復冬。白楊無他樹。南雁歲一歸。諒不專三輔。遲暮捐老革。戎麾事壯虜。此身經屢辱。男女各分乳。故□何遙遙。入夢路全迕。天子恩益深。金繒頒全部。微軀本輕塵。廟筭戒用武。

楚妃歎

粵肇南服。籃縷篳路。滔滔江漢。漸跋其履。前茅後勁。兩廣分鶩。黃隨庸僰。入我版附。凜之若霜。濡之若雨。桓桓大邦。鞭弭四布。賢佞進退。尤關王度。非佞不鋤。非賢不注。宴私浸淫。如木受蠹。莊王雖明。曰蒼為素。相彼虞立。本蹇而步。樊姬進說。婉曲斯寤。大禹拜稽。周公吐哺。既相十年。仕路俱錮。淑哉樊姬。諳悉掌故。二八在前。寧身之妬。梗楠杞梓。社稷伊樹。遂任叔敖。靈長國祚。虎視荊南。齊晉交慕。服鄭入陳。目不敢忤。脫簪獻規。磐石是措。

王子喬

王子喬。鳳吹縹緲天風高。出青宮。御神皋。被羽服。卻旌旄。嵩山之上石巉巉。青鳥有時致一緘。王子喬。驂駕白鹿。山南山北松與杉。仰視陰崖。丹書雲篆如舊鑱。孤寡不穀。聖神文武德至極。三五典墳不盡識。呼吸沆瀣。日精月華生羽翼。天子拱默。殘黎褐食。貢琛獻獒。梯航效職。遨游萬歲無窮期。元后明明頒萬國。

關山月

紫塞陰霾昏白日。平安十里傳烽畢。須臾澄鏡飛天東。戍樓鼓角聲如一。月明忽忽照天山。鳴沙磧裏無人還。枯楊衰草。暗生白魚。海蒼茫。路幾灣。此時胡兒吹觱栗。此時征人轉蕭瑟。流黃遙濕錦機寒。太白將高李廣黜。夜半萬鬼鳴啾啾。秦人漢人互追求。母妻永棄委塵土。悞我當年萬戶侯。關山對月誰不啼。身在玉門家河西。凍氣折膠看鐵甲。流光櫪馬一時嘶。

洛陽道

高城鬱峨峨。中天峙宮闕。馳馬銅駝街。意氣何勃勃。春繁西苑花。秋皎東觀月。揚揚出朝門。時貴駢肩謁。平揖列侯前。不在樹勛伐。田園廣瀍澗。筐篚致冀越。徒步躡青雲。三川不憂竭。路人遙指羨。燕頷果奇骨。馬鄧昔布衣。言辭亦謇訥。洛陽輦上人。何嘗記薇蕨。

長安道

來日長安道。車馬競馳驟。范蔡拜相時。衛霍封侯後。五陵游俠兒。射獵逐狡獸。 【 一解。】 去日長安道。青門瓜離離。穰侯出函谷。太傅謫南陲。逐客書未上。任安獨相隨。 【 二解。】 長安常在望。豹尾何時出。玉璽獻道旁。金人辭漢室。徘徊三渭橋。流水何太疾。 【 三解。】

梅花落七首

塞上墐北戶。胡霜透骨寒。春風知妾意。早爾款呼韓。

南人樹梅多。北人樹梅少。萬里傳春信。不在孟姜廟。

人願梅花開。妾願梅花落。落時春草生。邊城不蕭索。

征馬諳雪霜。不自知冬春。一見梅花白。長嘶為玉鱗。

幽閨爇香炭。寒意融妾面。飛沙饕北風。君顏自當變。

防胡青海上。歲輒層冰鑿。落梅冰漸泮。皸瘃手免作。

異處各異夢。梅花兩不疑。妾心仍舊日。君貴卻何時。

紫騮馬

君騎紫騮馬。語妾出門去。縛取左賢王。肘印誓歸馭。曼胡垂華纓。妾手加裘絮。至今歲復歲。和親無他慮。烏孫遙入貢。冒頓通朝署。匣劍思飲血。徒羨宗室女。承手固妾心。用武失所據。廟堂戒浪戰。婁敬亦能預。

雨雪曲

瀚海三尺層層冰。陰山雪密□飛鷹。大旗久凍色且腐。戍樓積歲朽梯繩。征人長役不自苦。鐵衣繡?弛弓弩。裂膚墮指百不辭。主將會兵追驕虜。功名悞望麒麟閣。雨雪愁陰非命薄。狥身一劍七尺輕。戰死沙場自不惡。

劉生

東平劉生古俠客。慷慨傾人一當百。方今豪傑誰似君。劉生再起誠出群。自負意氣非人下。橫刀西跨玉關馬。貳師出塞殆三年。大宛名王誅毋寡。萬里馳驅塞月黃。歸魂征騎雜星霜。□寒飛夢邊城外。白骨劉生爾不忘。

隴頭水歌四疊征人作

隴水流涓涓。征人不能飯。隴水流洶洶。征人不思返。

仰視隴頭山。俛視隴頭水。男兒慨且慷。訣絕從此始。

西望隴坂長。東望隴坂斷。東西各異望。肝腸同悽惋。

車馬東西馳。故鄉渺天末。隴水澆離腸。不解征人渴。

隴頭水歌四疊思婦作

隴水不得見。妾心隴水同。臨風惟哽咽。知不在關東。

祇今兩行淚。不似隴頭水。隴水有斷流。妾淚無時已。

相聞隴山高。如何隔雙目。隴水可量愁。要頃千萬斛。

隴山亦從地。遠想見夢寐。非關隴水流。點點征人淚。

豔歌何嘗行

孔雀南飛。文羽陸離。金翠照耀。顧偶紛披。虞人見獲。爽匹雄雌。伏翼丘樊。絕影天池。有色五采。晦不□施。不如鷦鷯。猶得一枝。 【 一解。】 維昔結縭。顏如舜華。入則同室。出則同車。中林射雉。笑言孔嘉。樹蘐堂北。並種胡麻。麻斷為蓬。蘐落再花。佩環佩玦。胡能不嗟。 【 二解。】 弧矢素志。南蒲子送。指天盟日。屢形于夢。絡緯非絲。何以充貢。瀟湘不寒。有時而凍。比翼連理。我心敢控。 【 三解。】 渭不涇濁。石不羽輕。精誠貫徹。金石多情。吞針腸刺。吞炭腸烹。與子共好。苦樂合並。延年萬歲。勗爾常盈。

豔歌行

火浣織重衾。夜光製明璫。碧玉砌階除。上為黃金堂。燭龍啣夕照。十里紛成行。下車步盈盈。妍麗驚夷光。香巾拂朱絃。曲奏雙鳳凰。蘭蕙承餘風。靜對吹幽芳。龍鬚雙紋席。玉几襯夜涼。芙蓉浥華露。寵極長專房。翠黛百餘石。雞舌千餘筐。朝夕奉膏沐。（口解）竹畢笙簧。懽娛恨不足。烏兔徒奔忙。填海為浴池。兩兩浮鴛鴦。太華琢盥器。十丈蓮花旁。

滿歌行

月滿易闕。器滿難持。履盈處盛。其勢日危。崇甍連棟。廣囿深池。傳世能幾。及身而夷。出門上蔡。對客南皮。事本寂寂。去後嘗思。戒君守滿。聞之卑卑。紙上陳言。管中隙窺。長安津要。天旋地規。反覆雲雨。吐納光儀。因鬼見帝。突梯喔咿。銅山鑄錢。武庫請宅。游畋驂乘。長楊五柞。賓從雜沓。熱手可炙。曰素曰淄。曰夷曰蹠。惟其一言。莫之敢斥。舍人引謁。千秋雙璧。明珠大貝。翡翠丹碧。委積私家。握筭鑽核。更有才智。徒步困厄。淄川牧豕。應侯折骼。會投天幸。遽列棨戟。屢樹元功。閫外獻馘。南越來庭。朔方乍闢。流譽旂常。重權未釋。少年微文。上章彈射。終不引避。杜郵在昔。中山進篋。且陷大逆。博陸安陽。舉付屠伯。利易溺人。名尤召摘。孰深于淵。魚且為臘。孰崇于嶽。羽折其翮。大塊浮生。似同過客。鑒別太嚴。列于黑白。懷葛不作。希夷見剨。善保一身。毋為物役。我榮人辱。我肥人瘠。畛域一開。不啻毒螫。朝餔告乏。薄治菽麥。布褐自由。川巖交適。浸假卿相。歲饒萬石。甲第黃腸。身後何益。門故一慟。但云可惜。且寄嘯傲。以山以澤。追起古人。僅等戲劇。

緩聲行

宜棘之草。必有不灰之木。物變芸芸。不可膠曲。七尺等身。四寸等目。蓋壤何寬。而毋語彼夏蟲熱。而毋語彼冰蠶寒。心之念矣歌且歎。雀餳之露。必有立化之石。反災為祥。秉權赫奕。南山有時崩。九河有時平。而毋高彼郿塢。而毋樹彼奮英。心之念矣歌且怦。

烏棲曲

水邊楊柳翠欲滴。欲棲未棲烏影寂。朱樓歌舞夜夜深。繁音聒耳愁芳林。

華星歷歷照白榆。十五吳姬傾玉壺。苧羅村樹施家女。豔色嬌歌天下無。

碧瓦鱗鱗霜似雪。錦衾春暖枯香屑。棲烏也是解多情。東方日出時一鳴。

征人遠道烏夜棲。檀槽拂罷閉芳谿。他鄉未必多林樹。遮莫子規向客啼。

吳趨行

蘇台明月西山巔。紅塵四合煙雲連。繁華窈窕世莫比。並璧駢珠盡可憐。腴田跨邑雄綺陌。五百十里不須驛。柳絲處處繫驊騮。畫舫家家鬬棨戟。子游文學開春秋。梅福神仙第一流。劍客專諸湛七族。胥濤飲恨至今愁。吳中富貴仍今昔。更起秋風思震澤。三尺鱸魚白似銀。蓴絲夢斷華亭鶴。于今氣節俱已矣。張清朱瑄驕邑里。賃舂長笑梁鴻貧。延陵欲負徐君死。層茵累榭臨清波。席上蛾眉豔綺羅。白雁江南正秋色。吳趨猶唱舊時歌。

長歌行

大河灌百川。蒲葦互枯榮。非不藉芳潤。葭灰潛相通。吐豔自有時。任質守其中。建章來黃鵠。西京不再逢。子虛敘烏有。總之亡是公。汗青負壯志。列鼎徒濛濛。

短歌行

醇酎未御。嘉賓互商。人生百年。疇為久長。五陵芳草。驪山便房。朝露未晞。魚燈全荒。及時為樂。鬱儀相望。酌此旨酒。侑以笙簧。勒鐘鑄鼎。銘旂表常。卿相易致。史鉞如霜。箕潁富春。適彼莽蒼。山樵澤漁。其數無量。何以潛喆。獨立天壤。高不可隃。卑不可昂。孔顏簞枕。大道康莊。曰處今日。上有欃槍。下有猰（犭俞）。畏塗孔傷。炎炎軒冕。填屍道旁。朱門峻宇。馬繫其韁。側身天地。耀不如藏。弋林釣淵。猶或之殃。藜斯藿斯。秫田足釀。知己誰存。耆農饋漿。共傾一樽。偶述先皇。先皇往矣。誰興誰亡。拊膺不寐。助我啼螿。

猛虎行

南山有虎白其額。爪如吳鉤牙如戟。咆哮一聲震腐魄。倀鬼相隨累千百。生民之冤何時白。李廣射虎羽沒石。伯夷廉。柳下介。曾參慎。蒙莊怪。猛虎雖飢了不齘。人食人。猶稱快。虎食虎。敢相賣。猛虎爪牙不足驚。大忠大孝虎前拜。

君子行

舉世慕君子。君子良獨難。處堂俱燕雀。把臂盡肺肝。憂時吐危論。一一淚汍瀾。皇路且傾仄。君子自帶弁。大雅推明哲。箕子臣東韓。詩易有前師。四素隨所安。首陽徒窮飢。雲龍不泥蟠。

燕歌行

亭皋飛葉籬菊芳。城頭哀角催嚴霜。雁聲嗷嗷出冀方。鳴沙馬足紛莽蒼。良人擊筑燕市旁。白虹繚繞亘扶桑。藁砧搗月怨流黃。機軋軋。裁清湘。西林昨札來漁洋。單于分部坎邊墻。控弦十萬左賢王。東起玄菟西燉煌。長安羽檄交相望。聞之哽咽寸斷腸。萬人學劍宿飛揚。結髮匈奴未一當。漠南畫界置定襄。年少老大不自量。層冰積雪迷帳房。北房烈烈穿甲裳。按圖借箸嘗披猖。君毋冥蹈掃欃槍。深閨年貌黯自傷。朱絲別久弦急張。一彈一淚啼空床。雙星迢遞各思鄉。欲飛萬里須翰翔。憂心切切仰天狼。榆關縮地河無梁。

其二

憶別刻期會未遲。關河留滯誰能知。飛鴻南北信交持。芳草青青無盡時。君初結靷趨南皮。上谷漁陽程漸移。游子車輪吹蓬枝。浮雲俄頃去何之。酸風苦霧鬚且絲。夸父西日徒奔馳。出門扊扅烹伏雌。囑君早寒層裘施。裂眥慷慨眾見疵。功令法網方凝脂。黃金斗大命所司。梁間舊燕羽差池。手裁女桑織錦絲。薄帷明月悲我私。白楊花飛叫子規。蘼蕪山下影相隨。長夜踟躕頗自疑。霜威無乃砭蛾眉。寒機呵凍手如龜。戰場墮指何能為。思君遠道夢能追。晨雞咿喔阻邊陲。

從軍行

仗劍隸行營。騎射炫絕技。太白占秋明。前旟赴隴坻。和親絕遠嫁。邊城閉互市。冠軍新拜侯。銳氣傾衛李。諸將俱樂屬。百金選戰士。一矢落飛鵰。雙刀斬封豕。悉徵左右賢。各部爭一死。大風晝冥冥。鏖殺不及視。弓刀隱輕雷。入夜鼓未止。都尉深逐北。流血千餘里。馬羸收遺畜。名王解餘齒。閼氏頗有姿。廝養充官婢。幕府治軍書。軒輊任片紙。李廣終不封。斗印出上指。司馬門方高。何況漢天子。

鞠歌行

朝蘭蕙。莫艾蕭。狐裘蒙茸多黑貂。思伊呂。得蒼寮。弓旌四出誰其招。捐忌諱。融虛憍。莘渭遇合自一朝。師我武。逃帝堯。酇侯下獄赤松遙。起古人。相盟要。聖賢俟命不倖徼。

苦寒行

五原雪沒牛馬目。交河層冰如平陸。長安新作武剛車。掉鞅斷靷紛難逐。軍書三日會蕭關。隃期凍阻摧心顏。（厂剡）張狐裘渾閑事。何時得指賀蘭山。

南方炎蒸少見雪。鵝毛禦臈猶嫌熱。今年霜雪折寒膠。風威觸木木皮裂。楚人挾纊幸重裘。葛衣履霜誰深憂。失意君父寒莫寒。不似山雀凍紇干。

董逃行

（名隹）城八代競丹轂。白日照耀偏黃屋。群兒鬬雞事游冶。但貴金珠賤五穀。陛下長生享萬祿。西涼老革輕三族。羌胡雜種揉東都。驅掠官家翻地軸。東都宮闕入雲霄。一時瓦礫風蕭蕭。母哭女。妻哭夫。富不保。貧不扶。人生不如城上烏。董侯郿塢今在無。

相逢行

驅車向西秦。相逢並要津。少年起徒步。甲第接城闉。賓客日填溢。伏謁希清塵。前堂羅鐘鼓。闌檻錯琳珣。中庭有奇樹。碧葉朝朝新。親知蒙薦達。次第列纓紳。尚書職內史。執戟衛至尊。朝罷各趨候。侑飲酒數巡。趙女善鼓瑟。笙竽競□倫。佳冶幸一顧。惟恐丞相嗔。富貴震山岳。安知有故人。去時同逆旅。握手訴賤貧。轉盼不相識。毋言均車茵。

長安有俠客行

勁者松柏靡者茅。長安狹邪滿近郊。范睢上書蔡澤入。田竇傾軋一覆巢。黃頭櫂郎戲殿上。賣珠董偃□御庖。長安富貴都如此。方朔金門枉自潮。

塘上行

青青水中蒲。葉葉含餘暉。秋氣薄芳渚。凝露行見稀。入宮常見妬。幸君鑒萋菲。黃金塗椒殿。奄忽來蛜（虫威）。大駕出近甸。羽獵導翠旂。龍顏隔寒暑。積念如調飢。非不愛柳李。柳李花即踐。非不貴紈綺。紈綺色易淺。非不託絲竹。絲竹音多舛。昔既感君恩。今亦感君存。婕妤朝被命。鉤弋莫啣冤。長門雖我閉。萬壽終不?。

秋胡行

莫挑桑間婦。貞性自不移。莫卑失路人。豪傑百不私。逢干死忠諫。夷齊寧積飢。人言刀鋸慘。壯士甘如飴。盛時慕其羶。中道即棄之。田舍十斛麥。糟糠忘結褵。萬鍾食天祿。管魏何足疵。吁嗟魯秋胡。後世有餘師。

善哉行

賦命自天。何聖何賢。榮槐顯棘。積功居延。殫智竭能。曾未百年。髠飲一石。滑稽自全。糟丘深廣。日月其綿。三雅六齊。賓客諠闐。稱詩說劍。擬易匹玄。寂寥短詠。舂容大篇。主文譎諫。佐以管弦。歌鐘舞袖。競態爭妍。華釭不夜。楚纓時牽。懽娛苦短。求福方駢。海上神仙。栖遲其巔。左掖浮丘。右擁嬋娟。木公金母。容成魏騫。更壽送酌。沆瀣如泉。且游且宴。坐進千年。今我不樂。將笑蟻鳶。

東門行

出東門。佩昆吾。二頃田。三年蕪。幼失業。悔小儒。故紙徒敝舌在無。徘徊四顧慚妻孥。出門復出門。為君貸斗粟。會稽章綬歸未歸。南山種荳飢亦足。漢家法網如凝脂。鼎食鼎烹似夜燭。長安切勿好上書。晁錯棄市主父斸。西鄰黃犢勝積玉。

卻東西門行

黃鵠摩重霄。高飛不可即。嘗下建章宮。或集天池側。棄襦入函關。請纓恥默默。仰依日月光。朱丹改車飾。八騶唱前導。五鼎始一食。零露見嚴霜。功名有窮極。筋力幸未衰。南岡可馳弋。大丹能駐顏。白日不再匿。撫枕夢故鄉。松楸雜枳棘。老至不自知。白髮幾絲黑。菟裘速為營。新城柳舊植。玄狐必首丘。征鴻必歸北。故鄉雖懸懸。恨不生羽翼。

飲馬長城窟行

雙雙梁上燕。秋至不我見。舊巢去復還。天山幾傳箭。楊柳青依依。烏鵲向南飛。鑿冰四五尺。秣馬日苦飢。積雪得少水。射狐得少衣。邊烽知未息。乍解祁連圍。汲井當長綆。思君僅夢影。衛霍叨肺腑。程李終將領。鄰人塞上來。歷歲通一札。病姑啼床頭。驚喜十瘳八。開札無他言。飢寒勉簡刮。我母七十強。兒女小誰黠。

上留田行

孤兒不解事。輕罵他家兒。他兒自有父。爾父誰能知。

野田黃雀行

禾黍翻平疇。黃雀啄遺粟。□月脂漸腴。佐箸白于玉。堂上羅嘉賓。卜夜然椽燭。鱸膾芼蜀薑。龍鮓驚奇矚。新聲李延年。侍兒歌黃鵠。曲終跽豔姬。纖指進醽醁。客謝力不任。醉髠屢自沃。主人起為壽。避席膝相觸。章華柳半枯。銅鞮草全綠。五陵咽秋風。螻蟻勝親屬。樂飲毋再辭。自己易款曲。

門有車馬客行

門有車馬客。見枉無宿昔。高蓋揚華旌。羽騎盛矛戟。緩步下侯門。倒屣敘肝膈。管鮑良不如。王貢何足摭。指畫自侃侃。伊旦今在益。上之為申商。下之為蹻跖。重茵致餽遺。環寶輸海舶。結交不在深。氣誼定瞬夕。原憲守桑樞。社燕不之適。翟相解印來。凝塵亦滿席。

墻上難為趨行

?澦傾舟。孟門催車。徘徊中道。爰咨爰嗟。展禽三黜。賈生長沙。相如使蜀。明妃去華。傳岩虛月。渭濱空涯。疇榮疇悴。指正為邪。夷光媒妬。閭娵方誇。神龍失勢。不如鰍蝦。纍印若綬。六卿三家。墻高基下。福極禍芽。守雌守黑。儉德孔嘉。魚不受餌。鴻不罹罝。箕山商嶺。白水丹霞。

日重光行

日重光。赤波雲涌驂鬱儀。日重光。蒼蒼涼涼。闇月?勿照耀方陸離。日重光。華芝揚采。燭龍頃刻周四垂。日重光。蜃樓丹闕。滉瀁隱現輝金支。日重光。罘罳麗影。早漏卻扇。午朝對仗。頌明明。儆咨咨。日重光。隙駒荏苒其如馳。日重光。如朱顏。尋素髮。盛德偉代迴崦嵫。日重光。大哉神堯。文思安安。陽烏赫赫。后羿九矢安能施。

月重輪行

天宇弘覆。濛汜自右。靈妻扶輪。桂闕如晝。雖照綺筵。不遺圭竇。厥影扶疎。窮古未究。清暉燁燁。流光我后。察察默戒。孔昭潛伏。怪魅妖狐。啼燐黠狖。藏山隱澤。自甘晦陋。螢爝一隙。燃藜一宿。五夜沉沉。弦圭定候。社鼓莫揚。麒麟馴囿。浮翳盡澄。令德日懋。

櫂歌行

乘風遵渚從瀟湘。木蘭擊檝泝流光。眠鷗宿鷺半自藏。芙蓉岸岸被紅裝。晨氣澄鮮蒼以涼。須臾六合開扶桑。峨舸大艑多吳倡。金丸妬殺雙鴛鴦。青絲玉壺春正長。白紵前溪聲繞梁。鄰舫傾聽來何方。魴鯉為沉雁未翔。遠帆□已過茅岡。九河沉影夾垂楊。浮家泛宅古姓張。釣竿埋沒徒茫茫。

玉階怨二首

官家千萬歲。何用事神仙。所恨妾顏改。春風別去年。

青葱對玉樹。冰雪亦敷榮。此地無芳草。王孫未始行。

子夜歌十首

門前大江水。滔滔流不住。好作弄潮兒。追隨無早暮。

炫服下粧樓。矜飾頻自顧。小婢附耳言。聞郎又他晤。

千金買明珠。百金買翠羽。重價不足論。但求郎一覩。

池塘有匹鳥。其名曰鴛鴦。雖從儂手繡。交頸不得詳。

明月解生妬。專照郎未寢。載月復載魄。長夜常同枕。

牙盤犀作箸。魴鯉厭為常。作書寄姮娥。郎意須天漿。

相狎為忌諱。小罵指倉庚。郎情似不怡。但聽流水聲。

蘭膏諳人意。一吹云已滅。郎心惡隙光。不道肌如雪。

馬蹄聲特特。下馬拴柳外。栖烏莫頻啼。我郎況無賴。

少年性若何。易怒亦易喜。春風觸簾櫳。悞儂笞小婢。

子夜春歌四首

落梅不即飄。斜飛拂華鈿。郎前故故香。似愛儂素面。

前林爛如綺。蘭蕙吹微芳。移飲結同心。又妬花相妨。

驕嘶白鼻騧。郎向誰家去。諒爾不能禁。楊花漸飛絮。

流鶯啼長日。子規啼深夜。兩情誰淺深。各為春風謝。

子夜夏歌四首

角黍纏青絲。蒲葵緣素練。西園更好李。新摘手自選。

芙蕖始放花。浥露有新色。同郎玩華滋。象簟睡未得。

三伏雖苦熱。冰肌自無汗。妾身誰能知。惟郎長作伴。

梧桐不三年。挺立出墻外。終不如芭蕉。今夏橫羅帶。

子夜秋歌四首

雙星度脉脉。何不斷歸路。願作有情癡。千年任禁錮。

明月流素帷。匿笑不能竟。纖纖解羅襦。舉體有餘映。

蟋蟀鳴床頭。軋軋動機杼。勉力支藁砧。聲聲三百杵。

白雲如郎薄。寒潭如儂清。遠鐘聞靜夜。不能入無情。

子夜冬歌四首

霜氣侵玉階。羅袜不堪著。輕紅躡雙鴛。約略三寸弱。

同郎種胡麻。顦顇減餐飯。條脫失臂圍。皓腕作雙券。

雪亦不為白。水亦不為寒。纏綿有盡期。不知孤枕難。

西山樗與櫟。棄置俱成炭。妾心遠不如。溫情無一半。

子夜警歌四首

十尺珊瑚樹。百子錦帳絲。中庭多奇玩。郎去復何之。

盈盈十五夜。肩隨拜明月。明月□離人。盈盈即見闕。

鏤雲舞作衣。飛雪歌作曲。何以繫郎心。藕絲纏馬足。

芙蓉嫁秋風。秋風不終夕。黃姑嫁河鼓。河鼓化為石。

歡聞歌二首

柳絮難為綿。藕絲難為綰。黃雀欲報恩。金環先在眼。

郎恩深不深。東海無時涸。持底報綢繆。雙淚彈來薄。

歡聞變歌二首

蓮菂微為苦。香灺棄為土。陽台雖有雲。落紅反怨雨。

百采結同心。同心各南北。鴛鴦非儂身。那得不分背。

黃鵠曲二首

黃鵠參天飛。不知瘠與肥。飢寒苦見迫。夙志未嘗違。

黃鵠參天飛。孤翼中道回。顦顇念故侶。雲路多相摧。

長樂佳曲

桐梓製琴瑟。其材俱上壽。大音諧鳳鳴。雌雄雙雙奏。雎鳩下中洲。不沈亦不浮。中洲日游泳。曾不顧東流。頭上金雀釵。年深色不渝。寸情各相照。全勝明月珠。婉（女戀）有志操。中陵羅氏女。團扇有時停。何嘗廢砧杵。青絲何嘗白。匹鳥何嘗隔。三年遠寄書。應問龍鬚席。連理發春枝。春枝有盡期。綿綿繫白日。千縷萬縷絲。

懊儂歌四首

纖阿白于霜。取煖不如布。十指澁難縫。巧手無新故。

莫比梁上燕。燕子時來去。莫比花間蝶。蝶粉愁飛絮。

與懽不相離。懽意終邑邑。強笑旦見嗤。二五不得十。

下江三千里。乘風疾如駛。十里輒一捷。怒石何齒齒。

前溪歌七首

前溪通罨畫。夾岸多清陰。蘭根與蘭葉。一一可人心。

吳山復吳水。前溪日宛轉。水碧似郎衣。月圓似儂釧。高門方峨峨。啣泥爭春燕。

前溪分水流。不似溝水頭。朱顏日日改。嬌女夜夜謳。

東武離前溪。還往幾千里。溪水能順流。郎舟捷于矢。

葛根生不斷。前溪被兩岸。郎今在洛川。洛川水漫漫。

溪水流漸漸。種荷亦種芡。荷芡俱徂秋。好滌象牙簟。

新愁非昔日。不敢對鄰女。小立簾櫳間。春風故相阻。

阿子歌二首

襡袿金翠□。豔冶好身手。密意結連環。阿子汝聞否。

阿子復阿子。情真無彼此。汝南有啼雞。郎或夢中止。

嬌女詩

纖雲澹澹流。目波低相亞。織素罷流黃。解珮乘餘暇。桑陰晷漸移。黃鳥如春罵。小婢牽華裙。竊問何當嫁。潘女方少年。市果滿車下。

清溪小姑曲

清溪白下流。心馳日歌舞。小姑未解音。嘗獨守門戶。

宿阿曲

積愛相纏綿。鍾情共生死。嬌冶格靈祈。明豔世無二。塚間連理枝。不自今日始。

白石郎

郎心如石。郎貌如玉。結珮綢繆。嗔彼華燭。

湖就姑曲

遵渚下湖就。兩姑異所居。大姑隔湖上。次姑門臨渠。相思致尺素。不嫌雙鯉魚。

姑恩曲

孤柏附霜霰。矯矯自顏色。女蘿附春榮。各各矜相識。

採蓮童曲二首

蓮花初出水。何日見蓮子。紅顏正盛時。髣髴花相似。

香風吹旖旎。安得春與冬。私衷不能禁。十丈登西峰。

明下童曲

灼灼鄭櫻桃。騂騟為誰豪。白門多游冶。柳絲繫前旄。

同生曲二首

百年勉行樂。華髮不得辭。藜杖云扶老。既老亦安施。

人生在適意。富貴僅須臾。地下杜康在。不嫌地下沽。

三洲歌二首

送懽白下橋。江水西欲流。升高復遠望。何處木蘭舟。

澧州雙紋簟。江陵合懽橘。旅舍夜常溫。山山不覺出。

江陵樂二首

章華樹樹柳。百尺垂青絲。最識流鶯意。藏春春不知。

年年花似綺。相携渚宮下。人言古渚宮。花不能冬夏。

青陽度二首

玉腕苦無力。擣砧暗自傷。歡當今夜月。應醉阿誰旁。

荷葉持作蓋。朱華□綠波。鴛鴦感厚愛。願作並頭荷。

青驄白馬曲

青驄白馬大道邊。儂家約束誠少年。春風蹀躞穿花塢。欲去欲住方蹁躚。湘東（酉靈）醁浮玉盞。春纖扶袖爭紅蓮。少年舉盞百不顧。蛾眉連卷雲生妍。沅湘之水分南北。日暮交流會綠煙。

女兒子

瞿塘嶻嶪天青青。猿聲腸斷江風腥。峽舟來往無人色。懸崖萬仞攀湘靈。

來羅歌三首

都梁號芬芳。初時不離草。男兒拔眾尤。慎勿自稱好。

仕路長驅馳。冉冉老云至。霜髭耦少年。青鏡少獨視。

執鞭從富貴。竟與白髮爭。生不五鼎食。即當五鼎烹。

烏夜啼二首

知君慘不懽。試種齋前樹。城烏來上啼。十十與五五。

官家下德音。烏啼不飛去。殷勤寄遠心。其事身所預。

估客樂二首

作客梁鄧間。相逢但飲博。名倡彈箜篌。一彈一再酌。

席上千黃金。享客不惜費。漢南春色多。春色何時既。

莫愁樂二首

莫愁古仙人。莫愁古女子。仙人不可聞。女子石人是。

生年不滿百。惆悵何時休。聞君常失意。何不喚莫愁。

襄陽樂七首

遙出銅鞮坊。各唱銅鞮曲。眉語暗相期。四座了未矚。

大隄諸游女。拾翠遺瑤珥。本非託同心。同心反見訾。

漢江槎頭鯿。喁喁依春水。儂心水不如。搖搖靡定止。

飲懽宜城酒。未必醉千日。片帆下揚州。流水何太疾。

嶺上多桃花。莫比儂顏色。桃花欺春風。春風儂欲得。

江水水未深。情深獨妾心。自歎石城去。夜夜自孤衾。

高帆阻石尤。三日維樊口。舟人詛風伯。儂卻祝颶母。

雙行纏

彤雲起足下。綽約未即前。江南風日佳。春趺為誰妍。輕紈剪新素。迫束如初月。平林出竹萌。相憐不相掘。

江南弄

三江波淨綠生煙。花氣繽紛山斷連。蛾眉曼睩屬便嬛。屬便嬛。未敢薦。岸蘼蕪。梁社燕。

龍笛曲

洞庭雲氣隨神龍。長空悽惋江聲通。精靈處處來天風。來天風。吹夜月。曲瀟湘。人秦越。

鳳笙曲

珠簾五色玳瑁筵。鳳羽參差紫雲闐。丹唇皓齒意聯翩。意聯翩。敘衷曲。漢宮深。秦山綠。

採蓮曲

吳姬十五目層波。阿錫被體裳纖羅。約指金環如刺何。傷綠刺。落紅芳。偷一笑。游冶郎。

採菱曲

晨曦葉葉開微光。凌波縹緲隨素粧。輕紅淺碧提滿筐。花似多。角似少。臨秋水。愁相照。

朝雲曲

巫山雲氣峰峰遍。神女夸容誰識面。綠羅為帶荑為釧。雲可杳。山可荒。情之切。獨襄王。

游女曲

蘼蕪乍滿江南路。宓妃玉女矜相顧。輕顰似被三春悞。三春悞。百年思。啼紅頰。怨青絲。

趙瑟曲

美人生長叢台下。朱絲五五聲容雅。孤鴻斷影瀟湘夏。瀟湘夏。邯鄲春。期賜玦。還征輪。

秦箏曲

樓上曼姬安新絃。清商激切鳴流泉。聲聲倚柱臨秦川。臨秦川。餞遠道。問吳楚。幾寒燠。

陽春曲

江南正月吹落梅。雲中三月雁未回。春風南北各徘徊。各徘徊。開翠箔。上燕巢。下紅藥。

西洲曲

蘭舟蕩雙槳。遠望西洲樹。歷歷隱前村。門巷曲可數。雞犬略吠鳴。天半朱樓露。清晝遞餘香。龍麝生煙露。髣髴見紅粧。被服兼彩素。單衫霞不如。下裳曳翠羽。鴉鬢耀日光。蛺蝶爭飛慕。紆徐出中堂。十步一回顧。體柔不勝衣。葳蕤少足住。桃花已早飛。蓮子方欲妬。花飛落誰家。雙蓮為誰吐。頻對玉鏡台。明蟾憐日暮。江陵那呵灘。塞上飛狐戍。風霜移郎顏。妾面當如故。懸揣莫多疑。西洲待歸路。

白紵舞歌

粉水膏暉生鏡光。華釭照耀爛中堂。新裁白紵鈷鉧香。袿襡襲蔽舞袖長。絲竹雜導出玉房。便娟一顧聲未揚。舉袂徐引宛欲翔。且前且卻曳流芳。飛鴻翼翼連瀟湘。迴風旋電來何方。細腰恰恰凌渺茫。漢宮絲柳不耐霜。清歌妙吐落琳琅。四座矚目樂未央。觚棱金爵繁笙簧。

東飛伯勞歌

東飛伯勞西飛鶚。雖同雙翼凌風各。高樓十二不知誰。紅羅颯纚竢蛾眉。遷延流涕宛欲語。桐徽脉脉心相敘。纖指多情恥自媒。人生離合嘗如許。春風蘭蕙生澤旁。伊其致之登玉房。便娟精曜儼若神。漢宮邢尹俱夫人。

宛轉詞

邃谷通子午。神劍合雌雄。弱齡不自意。得承君下風。修蛾媚初月。澄波麗雙瞳。芙蓉迴笑靨。瓠犀開唇紅。繫腕玉條脫。連環出鬼工。衣服何漪那。阿錫與方空。比肩坐相儷。並枕暗簾櫳。密意誓終始。南北隨飛鴻。西園下方駕。洛汭踵華驄。出入兩顧盼。綢繆焉能窮。明月不更照。巫山不盡峰。香根沾污泥。藕絲亦為通。

自君之出矣

自君之出矣。朱華零秋霜。芳氣終未殘。薄冰凝餘香。人生非麋鹿。安得拘南岡。宛洛異全盛。長安遂滄桑。言念平生歡。道遠不及詳。絲履五雜俎。華裘名驌驦。衣履安素賤。難入少年場。五陵多游冶。輕薄過寥倉。拭我青銅鏡。照膽馳君旁。

邯鄲才人嫁為廝養卒婦

不知妾貌改。但自下瑤墀。宮花一萬樹。溝水東西馳。金屋苔蘚生。茅茨卻宛轉。笑語席能溫。牧圉不足賤。半菽雜藜藿。□（糸區）未簾箔。志意各纏綿。遠勝含章閣。丙夜候昭陽。深雪侍五柞。入宮妬細腰。徒爾腰侵削。行樂須及時。春風去不作。往日歎孤凰。今日等雙雀。同心甘薄命。長門非所託。

獨漉

獨漉獨漉。事遲意速。次骨腐心。茹荼集蓼。韓市何仇。窟室□伏。他人違言。於我滅族。西疇藝麻。東皋樹穀。緝麻衣之。舂穀食之。衣食有自。此身為誰。葛溪之鐵。瑩于秋水。百不一試。奈何沒齒。入則曾閔。出則龍比。觀別羔羊。胡為乳跽。爾不我親。我不爾竢。




北游錄紀詠下


始泛

槐陰澄研自清流。學注蟲魚晚未休。欲訪漁郎雞犬會。卻隨仙客鳳麟游。五雲紫氣迎征棹。六月單衫笑敝裘。珍重溪邊數株樹。將來誰共釣魚舟。

包氏澹永齋對竹

驕陽翔不下。深藉爾蒼筤。清□流書幌。涼颸便石床。眉端嘗積翠。耳畔似調簧。馮軾游燕趙。于君未始忘。

別包令孺

總角依依漸白頭。征途一榻暫能留。子長知有名山興。王粲云何故國愁。吳下菰蘆慚獨往。樽前雞黍解相酬。金台準擬明春望。燕市荊高早共游。

孝廉朱方菴俞君升餞朱太史舟中夜別

酒人接席唱驪歌。冉冉斜陽照芰荷。科跣飲追河朔遠。別離月倍蠟光多。彈冠不解同王貢。祖道惟當發祝阿。百里聚星占夜色。吾今竊自笑煙蘿。

嘉興早發

鳴笳晨旭壯郵符。六月摶風出五湖。鄭野愚夫嘗守兔。齊門狂客濫吹竽。鑿垣古亦高肥遯。糊口今應悔宿逋。白苧江南推獨調。櫂歌還似古詞無。 【 余自白苧里登舟。】

羞墓

糟糠違中道。千古蒙詬罵。妾賤何足論。妾罪亦可貰。含羞欲自陳。冒昧詘長夜。翁子負薪時。四顧輕姻亞。綠波汲空流。斗釜誰相假。飢腸日自支。羸瘠憂刻下。失算貪餘生。東鄰積（禾罷）稏。雖延旦夕喘。慚愧終不化。非慕章綬榮。亦知富貴乍。渠死長安市。與妾同歎詫。

鶯脰湖張志和釣魚處

波光如黛染輕瀾。溽暑全消六月寒。帶展長隄縈十里。天圍清鏡露千灘。忘機鷗日翩翩集。罷釣魚多處處攢。好覓綠簑三尺地。行吟不復向江干。

吳江道中

扁舟笠澤遠相同。落日松陵面面風。桑柘漸稀非浙右。蓴鱸未老自江東。十年人共忘癡叔。三日吾應媿阿蒙。翹首五湖無恙在。煙舸縹緲獨漁翁。

錦帆涇

牙檣十丈憶當時。震澤春餘水滿池。夾道笙歌明月上。傾城翠鈿晝舩遲。情耽國色深難盡。禍切鄰江近在斯。一片錦帆收不去。甬東他日待誰移。

膠東高相國舊隱吳門追感

漢相枌榆榆海東。歸來暫得伴梁鴻。青衣入洛□方蹶。黃閣還吳塗已窮。握手臨門雙灑淚。攢眉行道獨□蓬。羊曇無限西州恨。零落千株楊柳中。

虎邱竹枝詞七首

吳中歌舞妬西施。不道西施是越兒。試看白公隄上柳。細腰一一向南枝。

蓮葉深深西又東。畫舩流影落輕紅。鴛鴦雖是相憐惜。不比雙雙手繡中。

雪藕中空裊弱絲。朱唇未嚼漫尋思。儂心宛轉毋煩繫。好繫郎心反覆時。

長隄芳草發陳根。沾被吳王舊酒痕。底事香泥啣燕子。春風一度一銷魂。

朱魚沈守劍池邊。有鳥時鳴松樹巔。郎似鳥飛吳苑外。妾如魚只第三泉。

踏青歲上白公隄。邀月生公秋未迷。多少游人西子後。紅顏端自讓紅梨。

去時新柳可藏鴉。腸斷征鞍又憶家。為囑半塘塘上柳。垂絲遠遠挽天涯。

閶門懷古二首

蘇台麋鹿幾成群。不見吳宮高切雲。席上魚腸收劍客。江東熊膽到舟軍。金閶明月篩花影。

木瀆寒濤織縠文。落日西山猶有意。栖烏一曲舊曾聞。清宵鼓角咽嚴城。華髮愁侵忽數莖。梅福市門餘舊隱。鴟夷血劍負初盟。霸圖寂寂同流水。游事匆匆付短檠。廡下伯通如可貰。不妨埋跡學躬耕。

同朱太史虎邱二首

輕陰拂拂度流光。漸有歸鴉樹樹忙。鐘磬數聲人影外。山河一望夕陽旁。蒼茫劍氣常如虎。寂寞禪心不下床。綠水芙蓉同幕客。荒祠短簿自王郎。

暑汗科頭各紵衫。前人游此錦為帆。松篁引路除先導。魚蟹隨樽合老餮。身外青山添傲骨。客中彩筆副新銜。歸槎未敢衝牛斗。髣髴仙舟已隔凡。

楓橋弔寒山寺

蓮社歸來晚。弓刀雜鹿園。戰餘腥草木。劫盡悟風幡。漁火輸終夜。龍函散普門。十年瞻望地。金像遽塵昏。

慧山二首

慧山經積望。俄得愜幽情。晚涉衣皆綠。清思骨易輕。雲深無俗輩。世亂卻浮生。洗耳殊多事。巢由不買名。

人生幾緉屐。且一試山南。州未游其九。泉非列在三。游梁司馬倦。移檄草堂慚。緬想文莊里。柴門舊自甘。 【 邵文莊二泉書院在慧山寺側。】

萬歲樓

典午煙銷去不還。層樓千古此江山。扶搖雙翼搏空出。絡緯孤吟落照間。紫氣晴占金闕色。青冥高望玉宸班。南徐勝概今無異。空抱龍沙萬里灣。

北固山

鐵甕名城扼要衝。江流繚繞似游龍。危巒獨拔三千丈。精甲曾當十萬鋒。天塹至今橫鎖鑰。山靈何處採芙蓉。六朝誤作狼胥望。北顧蕭蕭半夕烽。

甘露寺

雨徑雙沾屐。秋尋□翠分。林深西竺樹。江斷北山雲。鐵塔前朝重。金繩上界殷。醍醐一滴露。遠自赤烏聞。

多景樓

登樓攬勝盡南徐。兩腋生風暑日餘。吳會全收山水盡。楚江西寄洞庭書。盤空鳥道雲中落。入望鯨波檻外舒。多景莫嫌憔悴易。祇今生事樂樵漁。

凌雲亭

亭前尺咫地。虎豹卻當關。氣欲吞吳蜀。潮仍接海山。遙瞻橫匹練。分據割連環。那得凌雲去。峰峰共往還。

狠石

英雄纔促膝。吳蜀此中分。祕略藏神鬼。私衷競主君。連雞形未決。鬬虎忌相聞。尺寸爭何益。江流空暮雲。

鳳凰池

荒煙漠漠鎖空池。鳳去池留又一時。王氣百年經御蹕。于今芳草更多姿。 【 高皇帝嘗幸池上。】

昭關

孤臣倉卒渡。不藉百金裝。柱國仇難解。要離死未償。全家遺痛極。隻影寄愁長。汎汎江中水。分流怨楚湘。

戲柬朱太史二首

一時顧曲漫停樽。誤道多情目語頻。桃葉風流非問渡。蓮花顏色解傾人。江東玉樹陳家月。灞上金莖漢殿春。聞說紫雲稱絕藝。分司去後已沾巾。 【 昨陳編修飲朱太史。用伎樂。】

金焦對峙大江東。一葦茫茫萬里空。飲馬雖聞來代北。啼烏終見集山中。從游願執鞭相後。參學應留帶可同。旦日輕風乘舴艋。肯容狂醉瞰龍宮。

朱太史招吳丹陽同游金山

橫江鎖楚蜀。天塹界中流。拔地龍宮出。登樓蜃氣收。風高喧健鶻。天近偪□牛。玉帶蘇仙後。游人幾箇留。

環金山城址云故職方楊文驄遺築

頹城千雉失嶙峋。司馬金錢費萬緡。一自北軍飛渡日。猶餘西塞脫逃身。權臣惟解高郿塢。國士從無起棘津。滿目新亭徒涕淚。江東王導又何人。

韓蘄王祠

太息經祠下。胡為棄虎臣。名酋驚墮馬。廢將憤成神。藻芷江邊草。雲霞戰後塵。同仇馳駟鐵。虛爾出西秦。

妙高台

坡仙台上舊曾游。慧業文人第一流。我佛于今了不異。誰家到此更相求。才高亦借江山助。志切常須朋友酬。教外遺風猶未泯。參禪水月悟前修。

大峴山

登山兩腋覺身輕。汗浹征衫欲裸裎。畏旱私于游計便。尋僧似比俗緣清。窮幽處處皆箕潁。積歉年年更甲兵。江上舊屯數萬騎。至今谷口罷春耕。

擬游鶴林招隱諸寺不果

讀書亦嗜游。在在成飢渴。白髮雖見嗤。自悔不能割。累日艤京口。屢叩諸優鉢。晉宋多勝流。每事必灑脫。戴顒妙琴繪。子瞻來吳越。杖履昔所經。岩壑若咄咄。俛仰千載人。榮施及松栝。生氣開山靈。白虹隱天末。蒙茸枳我步。虎豹互蹲拔。至今心思之。落紙字可活。惟有葛陂龍。共路愁相奪。

避風館即玉山寺前

拍岸濤聲雜楚聲。橫江一葦怒須平。藏舟大壑馮夷息。問渡西陵伍員輕。寶筏慈航空法界。素車白馬怨前生。臨涯自覺風波險。況是滄桑有變更。

來煙亭

蒼煙渺四顧。似為大江開。爽氣流朝采。濃嵐散劫灰。王維神入畫。庾信賦能哀。淨練裁如綺。驚人謝朓來。

渡江二首

蜚廉啟道指雲帆。落日三山半欲啣。萬里岷峨奔似馬。三分吳魏氣如欃。 【 欃槍。彗星。】 金湯扼險終無地。天塹稱雄多自讒。莫謂先鞭祖逖易。書生徒爾老青衫。

長江駭浪□東南。坐歎孫陳二主慙。擊楫漫期銷壘塊。投鞭竟欲罪沉酣。中泠水遞思新汲。海岳書狂別舊菴。 【 米芾于京口作海岳菴。】 往日魏燾臨北岸。相傳徵味致黃柑。

閱馮先生元成集渡江次韻

漁父江潭羨獨醒。越人附載得揚舲。兵餘草木空多恨。渡後魚龍不厭腥。鐵笛梅花吹易白。玉壺竹葉飲能青。輕帆亡恙秋風裏。斗野駸駸指舊亭。 【 揚州斗野亭。宋熙寧二年立。】

瓜州

百萬雲屯江上兵。佛貍當日駕長鯨。誰知一帶湖前水。建業依然是故京。

廣陵七夕

寒潮縹緲接銀河。□導逢逢止棹歌。野鵲何關今夕事。靈犀無奈去年何。情鍾帝子終宵切。路感行人遠道多。明日七襄仍織錦。迴文連理好投梭。

泊廣陵驛記甲申八月陪高相國迎慈鑾于此追感

廣陵八月正觀濤。追憶當年賜上醪。元祐為迎太后孟。朝廷特遣相臣高。雲霓雖慰諸人望。草莽徒存隻影逃。媿殺魯連未蹈海。旂亭貰酒首重搔。

蕃釐觀訪瓊花不存

滄桑世閱世。來問舊瓊花。故土誰家地。孤根他日芽。名嘗因玉女。事豈類胡麻。撩亂春風裏。隋園日易斜。 【 宋節孝徐先生集云。瓊花一曰玉女花。】

廣陵懷古

南朝舊事一蕪城。故國飄零百感生。柳影天涯隨去輦。楊花江上落浮萍。星分螢火來山谷。香散龍涎滿騎營。今日廣陵徵往事。十年前亦號承平。

天寧寺 【 晉末梵僧佛?跋陀羅譯華嚴經處】

譯經開覺路。萬古指群迷。像季從江左。真傳自竺西。風霜深古樹。龍象冠招提。不悟無生理。焉知出世梯。

督師史相國墓

憂來有目瞑重泉。白氣如虹牛斗邊。德祐庭芝惟死宋。望諸樂毅不忘燕。長城萬里何當壞。文梓千株祇可憐。墓上尚虛翁仲石。恐教遺恨到祁連。

曾襄愍祠 【 銑】

萬馬奔蹄出賀蘭。屬鏤先賜劍光寒。西郊博得青青草。不得萇弘血色看。

蜀岡

南龍曲曲暗生雲。蜀地根源吳地分。偶聽山僧語舊事。沿山曾駐北來軍。

大明寺

吠犬先門外。遙知客到稀。荒階桐覆葉。旱井蘚生衣。寺似前朝號。山常故國圍。空王能出世。不但是禪機。

平山堂 【 歐陽永叔建今廢】

平山堂上醉翁來。又為滁陽景另開。六一文章珍琬琰。淮南風氣勝蓬萊。吾因喪亂思前喆。世盡凋零惜異才。幾度離離春草色。未將憂恨此中裁。

迷樓遺址今觀音寺

蘼蕪落照滿連空。明月徘徊憶故宮。眉黛易求千石綠。露桃難種萬年紅。龍舟豈有慈航渡。螢苑今曾寶炬空。好夢江都歸未得。楊花吹盡五更風。

雷塘 【 唐武德初葬煬帝吳公臺下。後又改雷塘。】

吳公臺下□全荒。惆悵歸魂赴北邙。欲築西陵望歌舞。至今迷失幾鴛鴦。

二十四橋

斜陽古道接輪蹄。明月扶疎萬柳西。橋上行人橋下水。落花尚自怨香泥。

大儀鄉韓世忠戰處

騊駼連甲淮南渡。立刻飛埃迷曉霧。胡兒慣戰不顧身。野掠四郊兼射兔。延安虎將丈八矛。大呼鏖戰矢交流。寶刀競飲單于血。無數名酋繫頸求。蘄王破虜功如此。北人震恐南人累。不如棄置西湖旁。騎驢潦倒尋山莊。

鎮遠侯顧成墓被發

百戰埋金甲。魚燈滅墓門。酬恩殉劍去。委化朽骸存。豈有蘭亭跡。將無望帝魂。漢家陵寢在。玉匣不堪論。

淨慧寺

陰陰環柳色。不謂即祇園。雨滿大千界。 【 時微雨。】 心空不二門。愚生慚慧業。客路啟塵昬。自歎貪癡重。徒為謁了元。

出菴劍安上人追晤話舊

故人支遁好名山。彈指天涯一瞬間。野鶴孤雲嘗獨往。寒鴉枯木略追攀。吾鄉東垞全無恙。 【 上人嘗寓許氏東垞。】 佛法南宗亦自艱。拄杖何時飛錫到。少容猛虎解金環。

京口嘗陪陳編修實菴今郵詞五種寄謝

龍門世史滯周南。彩筆生花夢乍酣。滿苑鶯聲歌玉樹。新朝鳳詔謝金簪。閒情賦待陶潛著。豔曲人惟柳七諳。屈指西陵違教後。流人憔悴似江潭。

露筋女廟

孤貞根至性。敢自涉嫌疑。白鳥仇燐火。清江失路歧。生污不若死。姓杳未知誰。女子垂千古。吾顏已忸怩。

邵伯埭 【 謝安築】

百里澄波漾遠空。金隄夭矯亘長虹。清譚麈尾毋容忽。練事何人及謝公。

高郵

淮南論要地。屏蔽賴高郵。土沃饒魚蟹。年饑難鵠鳩。停舟煩夜柝。乘障斥譙樓。借問王磐在。何如秦少游。 【 宋秦少游、明王磐。並高郵人。善詞曲。】

甓社湖

荒蕪極望界長隄。湖上分帆波浪齊。聞有夜珠光似月。幾時為一照窮黎。 【 宋孫莘老家于湖陰。夜讀書。覺窗明如晝。循湖求之。見大珠。其光屬天。黃庭堅詩。甓社湖中有明月。淮南草木借光輝。】

七月既望泊寶應月蝕

芙蓉露冷浸金波。鳥鵲南飛夜若何。掩鏡乍遮雲母障。汎珠空照蜆(虫虛)河。 【 河在寶應縣東北六十里。】 論交月似真師友。作客秋尤可嘯歌。雖爾蟾蜍輕妬我。盧仝險句亦成魔。

經高郵寶應諸湖放歌

淮南諸山俱積土。雖有卷石不足數。土德何如水德嬴。馮夷據作神仙府。天吳出沒百怪生。燃犀頓欲掣長鯨。涇陽暴烈亦解怒。但聞鼉鼓時宵鳴。秋風獵獵吹芳杜。鸕鷀鵁鶄無朝暮。風帆林接織行舟。楊柳天邊斷津樹。往日射蛟白帝子。浮江萬乘嘗過此。會稽功德勒豐碑。淮南警蹕遺前史。後來阿（上麻下女）江都游。妖姬錦纜挽龍舟。千秋更我毅皇帝。氾光雲氣濕龍裘。廟堂供豫譏簡冊。吾曹潦倒領藪澤。錦袍須借謫仙才。更向四明喚狂客。

山陽道中思故友王翃四首

伏臘差能給。胡為愛遠游。山川開宿抱。吳粵隔深秋。道厄先塗劫。身孤未涕流。排灣才鬼恨。莫遂訴箜篌。 【 翃游廣州。道被劫。失其詩文稿。還卒鎮江之排灣。無子。】

年纔過半百。素不慕華顛。召應新宮銘。耕虛谷口田。形骸委遠道。俎豆任遺篇。待種楊花白。知當傲謫仙。 【 翃遺言墓門植楊柳。題詞客夜台。】

恆言嘗過激。時或不堪聽。氣似凌黃祖。心原效管寧。彩毫高自許。隅史刻相形。 【 翃著隅史。其詞鐫刻有致。今失之。】 手闢詞場路。能毋忌五丁。 【 翃善詩詞。又雜曲。】

吾生先一飯。辟易畏前茅。對論爭堅白。同盟慰漆膠。青蔬頻下榻。白夢已還郊。豈料壬辰夏。丹旐失素交。

泝流

懸絙北挽水南流。時一停津怨石尤。須似宮亭風送客。分帆各各順陽侯。

芒虻

秦郵白鳥大于郵。繞帳（榮去木改羽）（榮去木改羽）夢未曾。多少生民難帖席。忍教肌血恣馮凌。

雨阻

咫尺淮陰一望前。蕭蕭風雨壓林煙。孤蹤千里漂零甚。不畏屠中惡少年。

射陽湖

牙檣飛影度中流。日月雙雙鏡裏浮。水國魚龍三百里。白蘋紅蓼各爭秋。

淮安

濁浪繞城流。清淮舊楚州。霸圖先扼要。腴壤或誅求。貰酒知蒿苦。編茅護柳稠。土人勤且樸。為爾問田疇。

韓侯釣臺

試問垂綸地。韓侯豈賤貧。英雄如老朽。天地亦悲辛。才大甘枵腹。功高轉殺身。誰將城下水。洗血漢宮頻。

漂母祠

嗟哉漂母去。淮陰竟空土。但有悍少年。拔劍爭相侮。貧賤亦何常。非真如罪罟。男兒七尺軀。見用即為虎。韓侯往苦飢。一竿竢亭午。道旁諸行人。去去不少覩。綠波橫浮萍。豈足登我釜。母老髮絲絲。驚歎拔儔伍。淮人數十萬。僅可充負弩。糲飯飽英雄。勉旃毋自苦。遺我千黃金。封楚十萬戶。望報非母心。其行同商賈。三族報功臣。烏江報項羽。總爭尺寸間。報報相踵武。母蓋悟王孫。恩即仇之府。負母一片心。終日嬰天斧。我來叩荒祠。傷懷徒千古。

放生池

淮河當鼎沸。勝地各淒涼。池上今栽柳。舟前且避鴦。游魚潛自得。飲馬意難忘。斗水西江鮒。云何遍濊汪。

陸丞相祠 【 秀夫】

二帝游魂不可攀。沉冤魚腹滿崖山。淮陰亦似祥興日。一道降旂出海灣。

香茅行 【 吾邑許稚則先生守淮陽。採其茅于家。亭之。今嗅茅氣微香。史記云。江淮間三脊之茅。豈其類乎。】

淮人土室葦其壁。編茅為瓦蒲為席。杜陵有屋捲秋風。楚州城外暫朝夕。茅乎茅乎非俗同。東巡封禪高雲中。七十二君敘瑞應。明堂上覆與天通。後來產薄不三脊。巨靈失職土常瘠。沮洳萑荻日以繁。千里荒蕪多廢宅。遺茅春日競新萌。拂拂香雲無限情。叢根修葉年年發。盡被西風作楚聲。淮人蕭索計亦得。甕牖繩樞增氣色。帡幪宇下感窮民。雨雨風風藉爾力。

河上行

淮安城西俱苫屋。偶一問之淚如沐。男耕女織粗自全。曾為陶瓦幾孥僇。彭彭撾鼓經官舫。飛輓徵夫互奔逐。近年織造又蘇杭。黃袱盤龍奏進速。大兵南北出淮安。舟車驅偪家家哭。郵符一紙驚入門。牽衣泣送各銷魂。累人陶瓦全家破。聊爾誅茅喘息存。

驛卒行

鳩形鵠面充驛卒。乞兒挽舡救死骨。頹隄步步判窪隆。仰若登天俛若窟。雨雪修塗足未停。樅金伐鼓驟雷霆。津吏奔程常恐後。動毆木挺逞威靈。河邊高蓋擁前馬。傳呼聲震武安瓦。天上相聞有使星。官舫絡繹來城下。

旂鼓行

煌煌開府建高牙。羽騎雲屯列正衙。霹靂先聞群縣記。星河長拱五侯家。神驚鬼懼不敢入。轅門小校頗相習。傳宣盡出旂鼓廳。筦鑰相通寄呼吸。前驅何人不避馬。晨昏駢踵伺堂下。微聞使君面發嗔。須臾刀俎難相假。叩頭陳謝效區區。十尺珊瑚徑寸珠。百萬黃金登計籍。三千貂錦掌私廚。嗟哉使君起家日。廝養得婦同趙卒。徒步公卿致布衣。從官旂鼓非常秩。

尋西湖阻潦

芃芃菽麥渺難尋。入望煙波萬頃勻。鷗鷺未私天地闊。魚龍不救國家貧。行吟往亦思漁父。問渡今非遇丈人。阮籍途窮須返駕。秋來紅蓼負湖濱。

或貽朱太史雙鶴漫賦

翩（扁遷）雙翮欲凌霄。羽客秋聲破寂寥。栖傍上林依玉樹。來從東海笑僬僥。 【 產海州。】 仙人騏驥方橫駕。太史蓬瀛待入朝。我本霜姿游物外。何時鶴背共逍遙。

詠檣

檣成矻矻指層雲。青雀如馳共鄂君。曉度雞聲穿落月。斜分雁影迥橫汾。扶搖九萬□斯下。欻忽三千路已分。銀漢仙槎爭幾許。支磯石畔攬秋雯。

夢中作

往業傾頹盡。艱難涕淚餘。殘編催白髮。猶事數行書。

枚乘故里

平台賓客倦游梁。淮水湯湯入故鄉。詞賦西京容易老。一時父子漢家郎。

裘東皇至自白下云故京事代述

悲纏軹道見秦嬰。烈焰咸陽未盡傾。禹廟梅梁遺玉盌。帝宮柏寢保金莖。虞賓自合循三恪。漢代誰能賦兩京。舊日玉華愁杜甫。哀湍蒼鼠亦多情。

鍾山鹿蜀犬寄感二首

嘗游靈谷出松林。百鹿麌麌逐樹陰。項下金牌經賜久。角中玉髓歷年深。時因犯稼思茹血。敢有彎弧起獵心。自是橋山功德杳。野苹不復有遺音。 【 鍾山鹿。】

韓盧無處不狺狺。蜀野蕭條近楚秦。吠日千山空際午。叢陰百□漫含辛。逃亡錦里南鄰少。橫噬荒村東郭頻。物性非關今日異。向來搖尾臥花茵。 【 蜀犬。】

樓舩行

樓舩高泊西門外。督府牙旂雙錦帶。沸波笳鼓聲如雷。幕官內召頌恩賚。烏桓有女顏如花。夫婿同騎白鼻騧。屈綰盤龍不作髻。織雲裁蟒路相誇。皇華立馬堂之下。二兒稚齒亦妍雅。頃刻揚帆御遠風。南人使舩如使馬。妾家生長鴨綠江。不信江南有畫艭。翠羽明璫從毳帳。樓舩花影展紗窗。

悼同舟義烏朱生

五更殘夢咽啼鵑。淮浦稠川路幾千。山鬼游魂同怨楚。涓人買骨似投燕。瀼瀼薤葉侵晨□。落落桑榆薄暮煙。太息同舟數朝夕。孤雲何處大江邊。

淮人垣壁多葦蕭樸潔可愛

土俗安勤樸。淮人未即貧。茅茨差近古。板屋略如秦。織薄紋秋水。牽蘆障比鄰。夜來流素月。猶作楚江濱。

新建喻叔虞 【 應益】 古歙吳德符 【 充】 海鹽姚叔祥 【 士?】 並嗜學追述

壯歲不自力。藐視青雲色。嬴劉妄揣摩。闌入污點墨。輪囷媿軼材。僕邀轉狂惑。叔虞來海昌。傾蓋如舊識。歷數諸先喆。在日頗蠡測。勉旃進雁行。夸父思追日。致書報吳翁。霜髯光可拭。垂老意殷殷。上次立言德。王李生不逢。屠 【 隆】 徐 【 桂】 嘗並識。寖尋游嘉禾。姚君性悃愊。頹齡手一編。朱墨互塗勒。因思諸君子。藝苑所埏埴。奔流賴後殿。爝火延餘熄。俛仰三十年。寥寥失前翼。弓球為世珍。典型為世式。天運方屯邅。耿耿歧路側。

聞金陵林茂之姑蘇徐元歎近狀

詞人遭百六。渠幸保餘年。杖適三吳遍。書聞二老全。詩成難入釜。歲晚可逃禪。日暮江東隅。征塗意黯然。

新城帥府行

新城秋野如藪澤。燐注狐嗥月正白。餘黎落落自成村。對人愁說東平伯。東平初來兵未多。老熊當道據淮河。軍行火落搜闤闠。競病才高勑勒歌。既棄中原守寸土。冠軍先治東平府。民居驅斥千餘家。猙獰殆過南山虎。峨峨巨闕開轅門。萬馬交衢可並屯。梓澤築樓花豔豔。定昆穿沼水澐澐。東平晨出聞嚴鼓。登堂指顧揮刀斧。嗔目朝廷無一人。上書跋扈凌台輔。督師史公掣其肘。總憲劉君 【 宗周】 請斬首。連衡各鎮挾強兵。文武大權俱入手。金陵帝業未偏安。內相秦檜外高歡。要津趨之日不足。銓樞片紙立加官。積金郿塢高于斗。要徵歌舞環桃柳。西江明月缺復盈。十萬笳鼓先出走。去時帥府奈若何。綺疏珠戶燕成窠。淮安輕擲全腰領。麾下墻陰長薜蘿。

楚元王廟

經涂瞻廟貌。猶似漢棠陰。醴設穆生酒。芽分高祖心。遺風思帶礪。舊澤感蹄涔。陵闕長安地。飛埃不可尋。

淮安晚發

天圍青靄導輕舟。柳色空濛映濁流。落照錦雲如日出。新秋玉露似春浮。野田戰馬餘屯牧。古戍啼烏半廢邱。極目中原爭險要。長城淮上不勝愁。

八月朔曉望

白露橫空混太虛。漁翁三四亦舟居。商人香楮祈河伯。那問空囊僅敝書。

水心亭縱步

清江徑轉殆十家。籬落匏瓜豆作花。市斗新紅云早米。飯成一一煮流霞。

清江浦

轂綰東南占上游。居人范蠡解持籌。平生不合尋陳紙。陽翟臨淄富可求。

平江侯陳恭襄祠 【 瑄】

江淮漕運力。其事賴恭襄。綠字書元使。黃頭歌櫂郎。何人敢折柳。無歲不思棠。鄭白渠今在。區區未足方。

甘羅城

楚地存秦相。遺城自昔空。少年名似祖。 【 羅。甘茂孫。】 古道貫長虹。淮水南來薄。函關西望雄。當時版築地。何必盡英童。 【 南陵縣北七里甘羅城。甃甓甚工。繚以漳水。中可容數千人。】

清口金龍神廟

金龍山下恨龍潛。水府沉沉殆百年。羅殺狂奔伍員馬。呂梁終效祖生鞭。神鴉晚噪飛帆外。瑞鴨群焚寶楮前。布褐微誠未敢達。宋家德祐代相憐。

渡淮

萬檝千檣刻未停。分帆南北各推欞。徵漕擬續河渠志。弔古嘗聞嶽瀆經。桐柏有山來自遠。草茅無地獨為醒。隃淮枳橘形相變。白髮何時又轉青。

清河縣

河濱繁爨汲。即此問絃歌。同泊少鄰舫。斜陽減怒波。征夫徭頻累。使客驛常多。疲邑天為閔。年年稔麥禾。

野泊觀射

瀕江開小陣。旅進試彎弧。楊葉前林薄。桑陰落日徂。輕弓驚宿鳥。枉矢笑飛烏。呫嗶歸何用。毋羞金僕姑。

曉舟行

秋氣澄澄露欲白。飛出扶桑推金魄。涼生枕簟雞再鳴。曲岸沿洄逐沙磧。須臾薄霧漸彌空。前村之樹轉濛濛。清景求摹摹不得。呼吸直與天相通。古人夜游嘗秉燭。月光黯澹凝沉綠。曉來艗首灌靈根。每旦空明看不足。

桃源縣

遙隄草似髮。百步一孤城。鮭菜涯相市。萑菼地未耕。唐風安蟋蟀。淮水富鵁鶄。南楚桃源外。于今不異名。

白洋河

滔天鼓浪白洋河。藉幸陽侯一瞬過。舊戍餘皇屯漢將。但聞解甲請通和。

野泊見雁

野田漠漠亘平蕪。流水無情不代租。征雁數行同作客。爾南我北各心孤。

宿遷縣

譙樓舟上望。迢遞抱黃河。驛舫時聞鼓。蔀簷各覆羅。雞魚欣市溢。菽麥幸田多。淮北稱饒沃。將來寄釣蓑。

項王廟

下相生故里。髣髴目重瞳。報憤六王後。狥身一劍中。雄風山易拔。大澤路方窮。轉恨烏江日。睢陽失沛公。

董家溝阻風雨

于役資游覽。羈遲不自由。蒹葭沿岸泊。風雨逐程留。尺寸希前進。萑蒲煩近憂。眠鷗最相狎。讓爾得安流。

霽

雲翳漸解駁。緩棹亦舒顏。鴉背啣初照。魚腮呷淺灣。兩涯逢水怒。雙槳任風頑。岸岸蘼蕪色。能增旅思閒。

路馬湖

平乘嘗四望。萑葦占湖光。避險渠新改。通漕利未忘。鴻陂銷眾怨。龍首樹堅防。堪歎朱工部。游魂尚渺茫。 【 崇禎初。總河朱光祚議開。後獄死。】

董家溝以上荻花數十里猗蘼可愛

步障王家盡紫絲。何如秋水自多姿。輕綿裊裊乘風舞。積素離離帶月移。弄影客中工作態。含情路側解相思。非煙非霧誰能盡。漫想黃筌下筆時。

望邳州諸山

青山前入望。眉宇頓澄鮮。少見心為□。長驅路稍偏。孤峰融傲骨。遠水急飛仙。若入邳州道。芒鞋不厭穿。

南舟引 【 淮北有舴艋如吳製。云東昌魚山河中皆然。漫賦之。】

五湖少伯舟偏捷。百里飛橈隨曲折。釣艇玄真一葉輕。秋水但知深且潔。吾生海上苦塵埃。安得乘桴獨往來。瓜皮舡子拍浮滿。勝彼徐福求蓬萊。北人南舟今日見。東昌漁父亦不賤。將來會訪武陵源。空舡落卻桃花去。

淮北雜詠八首

俱傳淮北路。自昔起雄圖。是處堪屯牧。無人不向隅。風霜勞易習。菽麥薄相須。用武思前代。誠哉異我吳。

四壁多苫土。飢寒易切身。年嘗罹水旱。氣不望金銀。不飥充朝脯。楊枝代積薪。前犁黃犢健。庶可墾河濱。

長隄屢阻潦。白鷺解親人。猗曲穿帆影。平蕪斷樹春。燕輕茅屋陋。魚活壑民頻。十里環前後。逃亡隻出身。

波臣何失職。時爾逞奔濤。十室虛稱邑。三河枉自豪。如誰猶頌酒。非楚莫言騷。累夕沙洲泊。傳杯佐蟹螯。

望中豐沛遠。真氣噓成虹。販繒吹簫去。攀鱗附翼空。帝王固不偶。山水至今同。游子增懷抱。當年詠大風。

壘岸山相似。遙遙百丈懸。水衡蘆課重。村市酒帘捐。土灶炊藜藿。柴門應橐饘。觀之幾淚下。鄭俠未圖傳。

河神昭響應。默默鎖支祈。白馬沉朝命。瓊弁靳楚師。靈巫屢著禱。稗史亦多奇。欲述河渠志。東南罄土脂。

徐淮幹南北。在古雜夷戎。俗漸春秋革。人為秦漢雄。舟車通汴泗。根本繫岐豐。言念斯民力。應專恤大東。

八月十四夜月

牙檣錦纜月中行。宛似三山泛大瀛。涼浸桂輪虧片影。光流竹箭滿初更。吳剛玉斧移靈兔。李白宮袍壓彩鯨。蘋末雄然天地闊。劃然長嘯有餘情。

中秋台莊對月

風帆頃刻入東齊。林影蕭疎烏已棲。景切玉壺方待兔。木飄金粟亦名犀。白榆歷歷明天上。錦鯉雙雙慰濟西。屈□啣杯對夜月。去年海曲月全迷。 【 去年中秋月食。】

嶧縣道中

嶧山供遠畫。翠色早歸來。市羨人人赴。濤奔岸岸回。魯風想未替。越客意相推。誰托孤桐質。焚餘更異材。

赤山湖

巨浸流天末。居然一孟諸。山螺波面赤。水鏡月中舒。漁父非知己。津人或啟予。秋光凌萬頃。隱映落芙蕖。

夏鎮朱尚書祠 【 衡】

輸輓新渠僅五朝。百年蘋藻漸蕭條。玄圭待錫平成日。夏鎮依稀夏禹遙。

獨山湖蓮葉萬頃口占

紅粧秋老洗鉛華。一望清陰似若耶。香影游□全未覺。輕風吹浪日初斜。

平沙落雁

朔雁紛紛下。江河秋夕深。影翻沙渚月。夢寄玉關心。漢苑虛傳札。衡湘杳暮陰。白蘋紅蓼色。爾亦愛秋尋。

夜過南陽鎮

傾來魯酒入華胥。漫過南陽一夢餘。孟氏諒諒規戰勝。游程卻記幼年書。

魯橋閘故魯邸賜莊

先朝蒙賜履。湯沐歲徵租。蜀主誰扶漢。哀公竟遜邾。原田無宿草。津館有棲烏。膚敏何勞問。枌榆一望枯。

仲家淺

向來負米地。葉葉衍雲礽。爾魯嘗從衛。我吳今過滕。□冠綿日月。桑梓守嘗蒸。始信先賢力。斯文終可憑。

舟望

天日俱清曠。波光極渺茫。菰根同鷺白。柳末異鵝黃。水德浮於土。秋心薄似霜。鄒枚雖賦客。吾意亦游梁。

李太白酒樓

突兀雲端舊酒樓。謫仙未脫驌驦裘。主人大勝臨卯令。客子何煩萬戶侯。明月翰林來采石。春風從事得青州。爾來雖有王孫棹。那解平原十日留。

古南池

濟水抱城隅。南池古不殊。任城地自勝。杜甫調彌孤。二雅遺騷選。五汶通泗洙。媿非蠻府客。戲欲詠娵禺。

白楊

江南無白楊。楊葉大如柳。擁腫易欹斜。蠹液常八九。淮北清且陰。秀特自不偶。其幹類井桐。冰膚桐未有。道問得其詳。古詞見稱久。密葉吼天風。翠色射窗牖。大可蔽連牛。小亦逾于斗。相對怡神情。樗櫟毋或狃。歸來讀爾雅。精思庸釋手。

南旺湖 【 汶上】

縈流餘百里。鷗鷺聚為家。水淺菱多米。隄圍荻盡花。汶流阻鸜鵒。秋色報寒鴉。宛在中央者。同誰理釣槎。

宋康惠公祠 【 禮】

思公乘橇日。未必出玄符。力為拯昏墊。神嘗寄舳艫。祖龍沉璧幻。白馬祭河殊。一代功誰並。憂深大禹謨。

東平道中二首

斜陽野水散蘆花。感物增人鬢漸華。江北江南非異地。客中遠不及歸鴉。

愁看華髮此身孤。燕築遙尋舊酒徒。千里蒼然□色外。岱宗了了入虛無。

野次夢山陰劉念臺先生講博學審問節兼示季子挂劍草

先生騎箕去。吳越□生平。學問冀垂暮。門墻虛舊盟。書藏禹穴祕。道啟孔林宏。後死如堪策。何當負短檠。

過安山閘舟人望梁山嘖嘖宋江事有感

么麼狐鼠浪相傳。齊俗椎埋污簡編。漢室梁王游輦後。難將盜跖累當年。

張秋 【 弘治中。劉大夏治河成。賜名安平鎮。】

夾城行馬半蕭條。黃鵠猶聞舊日謠。烽燧四郊銷斥堠。舟車萬里會雲霄。南來水自漳汶合。東去山從岱嶽遙。憶昔忠宣底績易。玄夷神冊又前朝。

挂劍臺

上有挂劍枝。下有挂劍草。青萍三尺杳茫茫。問君地下今難保。吁嗟公子一片心。徒付征塵迷古道。歐冶寶鍔苦無多。英英白虎據山阿。赤堇山下雖精鐵。終是交情還不磨。

即事四首

左掖文昌右將軍。雄麾指日掃南溟。長城萬里真堪寄。舊鎮松山入望青。

景略江東孰比卿。澶淵平仲亦虛名。天生豪傑須今日。白雁紛紛下楚荊。

央央丹斾指江沱。千里通津三月多。甘苦最能同部曲。調羹滿載相公鹺。

燕齊梨棗十年嬴。採買民間價亦平。商販敢將蕭索怨。晉家草木慣為兵。

九月朔聊城道中

棗陰纂纂柳青青。樹下流波失地形。嘗笑仲連思蹈海。望洋處處若滄溟。

聊城朱相國文□墓 【 延禧】

松楸鬱鬱帶長河。往日舟人感慨多。翁仲石前非故土。子規枝上尚修柯。寢邱楚相情何薄。石槨滕公歲未磨。若起九原求不朽。黃扉黯淡色如何。

微子城

宗臣去國果何心。東郡遺城枉自今。白馬幾人歆廟祀。天潢無數竟消沉。

聊城東門魯仲連射書處

先生天下事。一矢下堅城。即墨何人在。毋為移此情。

望嶽樓

岱宗青在望。萬雉拔雲端。趙魏交西鄙。汶漳會北瀾。斗杓星易摘。山水日相盤。氣象殊超忽。應須駕紫鸞。

舟經朱相國南北園

玉燭餘閒事兩園。濟陰流水日潺湲。沙隄不待平章老。金谷雖同衛尉存。事隔崖州思醒石。酒容河上挹崑崙。酇侯垣屋非難治。先恐風塵到相門。

臨清

清源舊全盛。鼓瑟更吹竽。奇貨多陽翟。名倡競小蘇。驚塵移耳目。曠土掩頭顱。三匝依秋樹。時聞城上烏。

縱步

輕塵十里軟芳隄。粉氣芙蓉吹作泥。坡岸似山小有致。帆檣如馬未全迷。客遲燕趙身將北。日暮桑榆河亦西。拭目詞人追往昔。謝榛七子也同?。 【 茂榛家臨清。】

清源老人行

清源老人為廟祝。往日城居守華屋。先子明經對大廷。羹魚飯稻欺饘粥。崇禎壬午逼仲冬。闔城流血膺屠僇。妻孥頃刻判存亡。或作流俘或鬼籙。魂飛骨肉不求生。今向荒祠寄煢獨。鄭老傍聽淚潛泫。自言藩省承案牘。己卯元正陷濟南。滿門剽盡無遺育。餘生扶幼到清源。清源仍破轉傷目。五男五女僅一存。曾訪燕京惟痛哭。吁嗟二老偶路歧。坐對愁雲歎沉陸。

登永壽寺塔

浮屠拔地百餘尺。猶未凌身最上層。東瞰全齊西瞰趙。平分雁影映禪燈。

九月發臨清

停橈數夕倦津梁。九月西風雁數行。舟代藍輿堪載酒。籬逢黃菊即尋芳。少陵不減崔家興。司馬能容幕府狂。寂寞敝裘寒色動。芙蓉江上似為裳。

朱太史輕舸先別

清源分棹急。夜色早吹藜。同輩參槐棘。鯫生媿管蠡。五雲遙北望。千里共南携。計日容相晤。知先下紫泥。

感古

千金無賦動長門。秋雨梧桐清淚痕。明月漢宮處處別。銀床紅樹最銷魂。

新秋落葉滿金溝。覆水無情欲更流。傳語外人都不信。寒霜先上鳳凰樓。

鞠衣新樣奉中宮。□獵邊關萬里同。舊賜玉鞭手未冷。也教棄置怨秋風。

鏤金百寶象牙床。錦幄流蘇雙鳳凰。昨夜夢回孤枕月。不知椒殿尚餘香。

長秋隨例賀生辰。班列昭陽第幾人。玉面暗無幾下淚。眾前慚奈強含顰。

何時玉輦復經過。門外莓苔長綠蘿。滴盡淚痕添夜漏。還當鵲駕渡銀河。

武城 【 武城。平原君舊邑。非子游也。以名同。】

下邑彫殘甚。絃歌誤昔聞。窮黎思袵席。長吏輒紛紜。文學今非急。催科古亦云。檣燈試遠望。天上一星分。

甲馬營

村村趨市集。刻目湊輪蹄。近岸犁黃犢。深林啼午雞。纜牽天漢遠。帶綰衛河迷。風景方搖落。疎楊色未齊。

故城

柳絲摧欲折。雨意又成絲。河接滹沱近。天移羈客遲。疎雲透片日。古道臥殘碑。欲攬川原秀。衝泥畏雨師。

德州

轂綰稱津要。雄繁又廣川。剪桐分賜履。輓陸競輸邊。日未長安遠。人先董子賢。春秋習災異。大水或堯年。

聞膠州警念故相國高氏

寢邱將不保。搶攘欲何之。累卵難為守。殃魚且及池。蒼頭軍突起。丞相客安施。每切諸孫計。空懷下榻時。

安陵鎮老僧云本內臣監營不告姓

左璫衣紫出中涓。持鉢披緇已六年。環衛千牛營十二。渡河隻象界三千。洛中召敵多張讓。海上逢僧即大顛。欲問姓名偏不答。蒲團清晝炷爐?。

歸夢

枕上空歸夢裏家。三千里外一時賒。東籬不負陶潛約。又放柴桑三五花。

滄州弔劉總督燾墓

跅弛倜儻自雄才。薊北牙旗三輔來。飲器熱傾桐馬酒。蝥弧高築放鷹台。生平俠氣酬方槊。當代豪傑薄鼎臺。三尺石人翁仲老。那知沙漠鎖莓苔。

滄州

觸景堪流涕。風煙感棣州。繁絲解渤海。寸管媿涓流。作客孤能逸。加年老未偷。饒君萬斛酒。不解少陵愁。

青縣

蔀屋炊煙少。傷心客裏過。河魚方大上。猛虎不堪苛。天地誠芻狗。民生足蟹螺。道旁柳且盡。欲折意如何。

滄州間多貴人墓毀甚

貴人在日掀風雷。片言立可燃死灰。五侯七貴枉車騎。上書屢荷重瞳回。一朝不諱犯霜露。黃腸題湊競相賻。尚方起塚像祁連。衣冠祖送盈前路。盤螭琢石購名銜。七尺豐碑侈具瞻。功德盛稱文武備。且云取與伯夷廉。松耶柏耶吼北風。子孫豪習忘乃公。絲鞭日馭紫叱撥。朱門漸見雕牆空。況今舉目異江河。墓棘蕭條尋斧柯。石獸傾斜雙足斷。龍文雨洗篆難磨。行人過之長太息。枯骨冥然無氣色。烏鳶螻蟻兩誰爭。首陽餓死甘道側。

午晴

客愁因雨倍。際午豁晴眸。鴉背收林濕。羊腸競路秋。楚人嘗善怨。風伯又何求。願遂陽烏色。桑榆或可酬。

天津衛

滹沱滄海綰車航。萬里臨流倍慨慷。開府已除節度使。轉漕仍繫度支郎。餘饒地始開鹽莢。舊隱時聞理釣床。管仲太公俱寂寞。悲歌野淚弔蒼茫。

阻風

飛廉如怒阻嚴程。留滯津頭薄有情。海運扶搖南更北。河流蟠屈濁難清。一燈孤影我為我。九陌華輪卿自卿。欲慕墻東求避世。漫因彈鋏付浮萍。

發天津

左輔如沉陸。長隄限斷虹。民幾魚鱉盡。賦或繭絲同。煖似吹鄒律。飢多摘野菘。江南芳訊杳。徒爾望征鴻。

楊村

晴鴉分色到。催傍即楊村。敝絮添藍縷。醇醪憶瓦盆。非同歧路泣。略就世情論。白首人間世。長風滿薊門。

丁字沽望西山雪

西山雪在望。釀作九秋寒。下里思同調。孤舟強自寬。花飛天外落。頭白鏡中看。無限長安色。胡為望露盤。

試幘

趨時亦絳幘。於古似垂纓。帝魏元經久。游吳季子輕。嘗思循髮事。郤感溺冠情。皁帽尋常物。終身不自明。

白河阻雪

白河沙似雪。再雪不知繁。歷亂迷津樹。參差濕釣竿。落梅江笛怨。高唱郢人寒。未遂梁園客。惟歌行路難。

曉行雪徑

灞橋詩思欲生狂。剖闢乾坤破渺茫。似向鹿門尋舊隱。株株哀柳盡琳琅。

策蹇

衝寒依杖切。策蹇又何如。冰徑憂弛勒。綈袍苦棄襦。祖生鞭竟著。鄭綮句全疎。莫自悲髀肉。華陰曾墮驢。

漷縣弔岳文肅 【 正】

季方秉大節。靈氣閟鄉關。鼎鼐官仍薄。邱園身自閒。孤城依北斗。直道截南山。雖屬滄海異。千秋要可攀。

宿通州胡氏

錢塘未寄跡。長揖問鄉人。燈下情偏熱。塗中事轉辛。風塵難短褐。縞紵易輪□。略敘年來事。真堪涕淚頻。

皇木廠

先朝富物力。連筏下江淮。楚蜀來雲棟。唐虞崇土階。故嘗儲將作。遂爾委天涯。去去毋延竚。奇材卻易埋。

英王墓

長安城南天尺五。□□碧瓦開堂斧。朱門複殿異人間。夜臺不醒重泉苦。北風烈烈吹黃沙。新松植地未槎牙。四郊曠莽無人住。羽獵歸來時夜譁。當年英王窮海北。連營萬馬各五色。混同春漲冰澌流。瀋陽月落方稍黑。仰天南向羨中華。限山隔海飛不得。西湖桂子但清秋。漢家宮闕從何識。嗟哉青衣會有時。嗟哉長城不自支。花門一望種苜蓿。南苑今為飲馬池。英王敢戰氣如虎。胡床解甲羅歌舞。邸第斜連鳷鵲旁。妖鬟盡隸仙韶部。急管繁絃春復春。曰周曰召浸情親。倏焉日匿西山下。高塚祁連宿草新。闔廬寂寞狥劍鍔。桓山石槨三泉涸。燕昭墓上穿老狐。幾度酸風歎蕭索。




北游錄紀文


去古昔日以遠。獨場屋之文。盛行于世。豎子勝衣以上。或脫穎登籍。即本其場屋。稍易句格。曰此古文詞也。士群而趨之。余所見往往然也。而居恆不善場屋。偷布衣以老。會入長安。度未能謝掌記之業。間觸興寄。深欲自晦。如食而梗忤。得一嘔之為快。于是所病。瞭然于人。期吾黨共見之。倘其可療。雖膏肓何患焉。故紀文。

故宮賦

朔風乍慄。飛沙漫漫。金臺弛策。薊丘解鞍。雲迷塞上。水咽桑乾。求荊高于市筑。溯騶衍之舌瀾。狗屠不再。碣石已殘。白虹流影。素琴解懽。徘徊起坐。仰天獨歎。于是二三友人。侈述長安。導以游娛之樂。申以鉅鹿之觀。僕未悉數。略奏其端。維天地壽。維日月明。昔者幽陵定鼎。涿鹿載平。驅斥遠漠。攸宅二京。左縈滄海。右拔太行。枕居庸而襟河濟。席磐石而勢建瓴。卜我郟鄏。重拓帝城。神木自效。燕石相迎。皇穹肇宇。鬼躍神營。模建康之隆構。法紫極之崇閎。羅楚蜀之枬梓。呈滇黔之丹青。曰廟曰社。朝門建衡。干樓矗矗。受捷告成。進為三殿。奉天朝正。 【 奉天、華蓋、謹身三殿。嘉靖間改皇極、中極、建極。】 二順二極。 【 左順門改會極門。右順門改歸極門。】 更開華英。 【 左文華殿。右武英殿。】 日精月華。乾清坤寧。 【 坤寧宮左日精門。右月華門。】 在禮路寢。沉沉穆清。掖庭永巷。時百其名。弋獲古訓。動稟先型。端凝懋勤。昭仁弘德。 【 并乾清宮內殿。】 敬天法祖。聲色恭默。鞀鐸怦怦。德隅抑抑。脫簪當熊。淑儀克翼。承乾翊坤。鍾粹兼飭。 【 承乾、翊坤、鍾粹俱宮名。居貴妃等。】 聞雞鳴而交警。鄙羊車而不軾。寧慶為養尊之地。 【 慈寧、慈慶、仁壽等宮。俱奉皇太后。】 興龍為儲教之祥。 【 東宮。】 豳風示重農之旨。 【 後苑豳風亭。】 太液分銀漢之光。 【 西苑。】 津聯星布。薇垣蒼蒼。虹梁雲棟。藻榱碧當。瑤階琪樹。繚繞琳琅。罘罳靜御。屈戍嚴裝。秋霜零而柿獨豔。炎歊散而槐欲涼。 【 大內長庚橋柿樹一株。內承運庫槐株。并茂密可愛。】 西苑邃靚。陋彼長揚。虎圈屏嗇夫之喋喋。雉場來南越之荒蔉。然而師禹之儉。戒秦之狂。大朝大饗。超越未央。金莖輟潤。露臺息壤。故明堂致頌。靈囿鳴鏘。才如子雲。不賦其校獵。地如樗杜。不騁其驌驦。奉琛球于無外。走梯航于萬方。嘗梟南越之首于北闕。組老上之頸于藁街。扶拔天祿。蹲伏廷階。貫胸鑿齒。靡遠不懷。鐘鼓赫濯。澤及枯荄。緬想全盛。終于山厓。聽之哽噎。置予殷霾。井桐如昨。宮梧猶陰。草根墜露。蛩際疎砧。牡箝設而不固。虡栒懸而失音。祀姑之幡久仆。爵鷇之炙奚尋。或問上皇于鸚鵡。或傳帛書于上林。忽忽今古。追恨何深。儀不司隸。歌不黍離。臺游麋鹿。苑茂蒺藜。月落空沼。霜侵彤帷。華鯨閉響。羽林罷圍。止輦思諫。垂堂慮危。煌煌廊廟。杳不可追。寒螿社燕。惘然無知。仍續芳泥于舊壘。發餘韻于遺墀。增悲加悼。情何能持。勉綴其事。少忬疚思。屈宋過慨。班張靡□。嗟哉故宮。天或鑒之。

萬歲山賦 【 有序】

萬歲山俗稱煤山。相傳漠北有山。徵異氣。金時。輦致其土于燕積成。今北亙禁籞。繚以周廬。天樞拱護。綿亙鉤陳。嘗自安定門度鐘鼓樓。仰眺其外。負陰抱陽。索索濯濯。在春如秋。在晝如寐。淚倏承睫。更不忍瞬。嗟乎。叢臺罷舞。蕪城興悲。故國之戚。諒非一人。況哀纏松柏之下。跡值鼎成之時。殉未三良。憯隃九五。枯涕難宣。命楮申意。賦曰。

翳運會之不常兮。俄見折□國楹。方隕空之霾霧兮。天夢夢而未醒。走神鹿于咸陽兮。墜傳璽于洛城。今紫極之沉沉兮。仍萬歲以為名。溯鬱葱之王氣兮。竟镺蔓之交橫。羌喬灌之餘陰兮。日霮?而欲傾。祈陳辭以囁嚅兮。先抆淚以吞聲。曰社稷之為重兮。惟先皇之守經。非成都奉天之難追兮。亦乾侯之不我輕。陋望夷之黔首兮。恥椒蘭之劍攖。雖柱維之崩陷兮。猶比烈于星霆。覽興亡于千祀兮。禪漢晉而來秦嬰。淚淫淫以不收兮。慨鴻鈞之失平。克邦家之儉勤兮。何昏夙之稍寧。自佞宰之讇極兮。始其禍于烏程。又武陵宜興之襲舛兮。曾不慮乎民萌。寘鼙鼓而罔□兮。任疥癬以不爭。迨潢池之湍潰兮。更蹛林之兼并。恃軍容于朝恩兮。出神策之禁兵。兢有司之繭絲兮。毆盜賊于飢氓。上求言之日切兮。下積蔽之彌生。累至尊於一擲兮。決終古之英聲。知義憤之耿耿兮。駕虹霓以上征。將百身之莫贖兮。觸遺弓之怦怦。仰窮碧落下黃泉兮。終龍髯之易零。移茲山于蒼梧兮。豈湘流之能清。哽胸臆之摧裂兮。煩精衛于東瀛。目遙遙而佇眙兮。徒結恨于崇閍。亂曰。丘夷淵寔。景命淪兮。春秋繻葛。于焉甚兮。傾廈危棟。誰枝柱兮。身殉社稷。昭三光兮。左驂格澤。鼓蜚廉兮。六龍促轡。遽濛汜兮。神農虞夏。奄忽徂兮。何山不童。炎精爐兮。睠彼高岡。血漣如兮。峨峨萬歲。莫之與京兮。

愬突賦 【 有序】

游燕更臈。俄館人薦飴云。祀竈之餕也。土風觸目。愴然興慨。淵明乞食。萊蕪生塵。窶士之突。嘗不得黔。況僕髮種種。枵延餘息。煮經烹史。久慚媚竈。道里遼遠。度未我諒。俗云臈日竈告神成事于帝。果其對越。我罪伊何。酉陽雜俎。竈神曰張隗。又名單字子郭。神號彰灼。或嘉惠曲學。宥其涼薄。不以疎外見討。因作愬突賦。其詞曰。

翳余生之弗辰兮。履康莊以中桎。騖脩塗之懸阻兮。行歲盡之悽溧。闢商律之地戶兮。值嘉平之載聿。羌漢臈之遞更兮。竟我躬之未恤。粵昔人之媚竈兮。亦鄉俗之共述。虔愚氓之潔齋兮。媿鯫生之獨失。何冷突之沉沉兮。嘗經旬而煬七。採藜藿以不飽兮。稻粱十不得其一。枉子郭之長禦兮。類陳蔡之見嫉。匪晉陽之產蛙兮。終唐風之蟋蟀。彼阿衡之割烹兮。能負鼎于何日。況少君之黃金兮。云祀竈而即溢。汝稟賦之譾劣兮。甘傭廁之雜匹。釣淮陰之潰波兮。樵會稽之橡栗。曾侏儒之飫望兮。徒縹緗之膠漆。倘蠹魚之可粲兮。何翳桑之足疾。嗟汝行之多違兮。勉轍迷而一出。仰天庖之餘瀝兮。恥雉膏之不實。歷原憲之三旬兮。守曾參之任質。推極量于西山兮。抑燧人之改秩。苟素志之或諒兮。雖茹荼而猶暱。五侯不足為鯖兮。禁臠不足為飶。開鍊珍之堂兮。檢食經之逸。炙晉臺之熊蹯兮。薦楚尹之水蛭。充富貴之奢情兮。祇一飽而已畢。鳴飢腸而私喟兮。恆強顏以抱膝。乞大神之降鑒兮。毋炎炎之概詰。屑榆糜以為糧兮。揚糠竅于土室。甯殘喘之待盡兮。庸盜泉之敢繘。彼蠟薪之上豪兮。既山甲而海乙。今炊煙之垂絕兮。無燼餘之萬一。余自閉其侗顓兮。寶康瓠于萬鎰。謹陳辭以矢罪兮。企南天而衷怵。曰薄譴之可原兮。求真宰之仰悉。恃瓦釜之僅存兮。庶我秔而我秫。莫墮甑之少顧兮。乞土塊其誰叱。呼黃衣而昭告兮。容卒歲于叢帙。

賢人訓序 【 代作未用】

宣尼繫易曰。可久則賢人之德。可大則賢人之業。繇是言之。德業非賢者不立也。必期于久大而後足以副之。否則一節一事。取異流俗。亦曲學中材等耳。曷足賢哉。維聖達節。維賢守節。賢與聖相去一間耳。三代而下。聖人吾不得見之矣。賢人未始乏也。傳曰。國將昌。賢人附。其樹績廊廟。流澤生民者。多著人耳目。不待言矣。而或有隱德遺業。其身未即用。用未即顯。而道範文心。迥非時雋所及。德以基之。行以防之。才以恢之。智以研之。各因其所就。分量稍有偏全。其為賢同也。禮稱上賢以崇德。又曰。賢者狎而敬之。畏而愛之。方遍徵其人。于是先輯往牒。臚列品行。斯誠可久可大者哉。言規行矩。揭標以求。誰甘自棄者。蒙養之初。君子以果行育德。蓋所造于聖賢。如此其切也。勉之哉。仰法千古。以為諸賢勸。

榮命馳壽序 【 代作未用】

涿鹿相國上章言。臣母侯氏。春秋八十有七。日安里舍。陽月懸帨。容臣暫輟直侑爵。天子嘉異。謂自昔上袞靳之。特諭其請。門下諸史氏為祖道。復推語某曰。宰臣調元協和。胥當世而壽之。今酌大斗。燮玉衡。籍重相國。太平無象。太夫人篤為人瑞。誠格天之左契也。願有以彰之。某起謝曰。猗與盛哉。是未易數數見也。人臣崛起側陋。致位卿輔。大都鼎軸之日深。庭幃之日淺。古名相拔身耕釣傭吏間。佐縣官成一統之業。豈無色養。而史氏佚之。猶推其所自出。其顯名于親。何如也。宋初丞相有母則范質。明時興化李文定、常熟嚴文靖、江陵張文忠並雙壽。顧其壽或遜之今日。上而千古。下而相國。隻哉其選矣。且也黼黻皇猷。煦枯潤槁。亭萬類而濡九垓。士庶喁喁引領而額曰。今之日起家讀書。佐太平於馬上。伊其人哉。惟相國以也。相國簡在最早。施澤于民久。載馳載驅。載色載笑。有太夫人以儀之。太和在宇宙間。受茲介福。于其王母。宏天子孝治之意。蓋至深且廣也。今觴太夫人。必問天下大計。則備述治狀。社稷之福也。諸大夫之力也。臣獲奉熊丸畫荻之教。以毋敢失墜。則太夫人色益開。必勉相國曰。吾老人。幸健匕箸。爾其脂轄入直。以仰承天子之休命。敢不竭蹶趨事。茲一役也。有三善焉。揚我帝貺。則錫類之仁也。君道也。迪我家慶。則燕喜之篤也。子道也。出而娛彩。入而俶駕。夙夜匪懈。相國所以慰罔極而報靡盬者。詎有量哉。臣道備見之矣。諸史氏職在紀載。宜特書以彰其盛。某無能為役。倘他日述異典者。庶權輿于此矣。

賀御史中丞曹秋壑榮任序 【 代】

日者天子廣言路。許中外條國家大計。納言秋壑曹公首應詔。規畫剴切。章十上。情深而慮周。上大是之。次第褒答。有咨警之風焉。亡何。晉曹公御史中丞。舉朝動色相慶曰。上明于知人。朝夕恪勤。合宮之訪于幽遐無遺者。矧在交戟之內。跬頃三九。藻鏡在心。而又齋祓以承之。韋弦以規之。勗哉中丞。固天子所以鼓勵當世。為言路勸也。或曰。上素知公。當不盡于此。自阪泉以來。反首茇舍。率先鱗翼者。公也。誕敷文教。芟闢草昧。迄今多士思皇者。公也。國家起于瀚海。駃騠騊駼稱最盛。其西方盡白。東方盡青駹。北方盡烏驪。南方盡騂。古閭牧所未有。公再佐其政。秉心塞淵。可知也。尋典屬國。貳容臺。白雉旅獒之貢。皂囊綠綈之封。並旦夕彙次不敢休。以仰副嘉命。而今中丞及之矣。遞任遞進。上毋為積薪。公亦毋為傳舍。況中丞佐天之憲。天之所左亦左之。天之所右亦右之。其秩雄峻。外我公莫適任也。于是舉朝又動色相望曰。今而後嶽峙淵渟。培根護元。俾善類恃以無恐者。繄我公也。愚聞之。為君必君。為臣必臣。寬肅宣惠。君也。敬恪恭儉。臣也。今天子本固而功成。施遍而民阜。其何事不徹。敬所以承命也。恪所以守業也。恭所以給事也。儉所以足用也。觀于我公。全之矣。得全全昌。其何任不堪。上任事而徹。下能堪其任。所以為令聞長世也。今之日于我公卜休徵焉。漢法。御史大夫與丞相等重。或攝行丞相事。如韓安國。中丞二在內。則掌蘭台。祕受公卿奏事舉劾按章。今御史大夫為合肥龔公。萬夫之望也。同德鈞量。偕公于法豸之上。自昔鮮遘。更足慶矣。于是諸大夫登公堂。賦天保之三章。公拜手曰。主上之明也。百爾君子。有同幸焉。某不敏。未之敢任。諸大夫復更端。賦緇衣。公悚謝曰。某敬拜諸大夫之不貳也。辟之草木。君之臭味也。敢不承命。諸大夫將出。賦嘉樂。公逡巡避席曰。某始願不及此。抑諸大夫之衷言。在夙夜匪懈。以事一人。某所自效。在振鷺之卒章矣。諸大夫善其答。備書之于簡。

賀都諫雨嵐王公榮擢序 【 代】

國家開天之始。即設諫院。析垣有六。出入禁闥。補過拾遺。皇皇乎如有求也。嘗採中外之望。授其曹已。左之右之。歷效。稱上旨。拜都諫。綰方寸之篆。領垣事。崇論閎議。諸瑣屬目。且駸駸鄰卿貳。步槐棘。自耳目而心膂焉。無難也。往吾鄉雨嵐王公。由內史超次吏垣。感荷知遇。謇謇諤諤。齊人生不媕婀。而王公益無有孤介行。一意可否。不惟其眾惟其當。每松林之下。僉執甲乙。賴公而定。封事朝上而夕可。止輦轉圓。曰俞曰吁。非天子明聖不及此。而公實有以成之。今尋都諫。為戶垣。夫國家大計。孰隃于擇吏安民。吏非其人則塗雜。民不安其生則本撥。故統以部大臣。而諫院隨之。為彌縫其闕而匡救其失。非備官而已也。今版圖初定。戶口尚殽。徭賦待覈。錢穀期會。或未中程。又水旱萑苻。間為守令憂。以柅元元之命。咸于公平裁之。司農任其割。戶垣任其和。奉之一人。而萬姓斯食矣。公所寄綦重。其悉志矢報。上以為社稷計。餘以光我鄉國。豈俟予言之贅也。余不敏。從枌榆間稔知公。又悉其家世沁州。先生號廉惠。啟心經世之業。其弟孝廉君及諸子。連翩鵲起。集慶而駢輝。王氏之興。未有量也。而公新除。適禮闈之後。所拔雋若而人。幸公漸柄用。布羔雁致賀。余謂公所就大矣。雖鄉曲。義毋以私溷。故原典制。規國計。見公方惓惓為國家效。即善知人能得士。亦一節耳。其下及于二東者。公之餘也。余不敏。何足以盡之哉。

跋王紫崖出塞記

南人不跡遼瀋者三十二年。今紫崖氏割絜馬兔而東走。啖灤河之嘉魚。覩海上之飛鶴。虎嘯狼呼。與夜柝相應。亦東游之快事也。其敘道里。述聞見。潔而不蕪。或今昔之感。如人絕壘空。遺妍桃柳。時發荒屯頹塢間。征人羈客過之。不引淚如絣縻。惟有鼻吸三斗醋耳。昔郃陽令胡嶠為遼蕭翰掌書記。隨入其□。當周廣順二年。亡歸記云。自幽州西北入居庸關。明日又西北入石門關。又三日至可汗州。南望五臺山。又三日至新武州。西北行五十里有雞鳴山。明日入永定關。唐故關也。又四日至歸化州。又二日登天嶺。四望冥然。明日再行。迂徐數月。乃至榆關。至儒州。又皆漢地矣。論者謂嶠所歷數州。計程甚多。而武州即為歸化。儒州逼近可汗。自古俱為中土。不出二百里間。而嶠云云。以遠域侈之耳。歐陽氏輕採之五代史。周廣順去石晉時頗近。所傳聞固已如此。今車書混一。而東陲隔久。人勿敢輕試足焉。讀紫崖氏記。知不作胡嶠之罔。則時異之也。竊為紫崖氏幸矣。

張使君賑飢冊序 【 代】

昨津門不歲。有蜚鴻之感。轉運森岳張使君適弭節其地。割俸勸分。焦然不寧。蒿其目。殫其力。所以軫念之無遺策。津門之人。塗歌巷詠。其聲徹于長安。不佞得逖聽。作而歌曰。河內不得汲長孺。則河內槁。青州不得富彥國。則青州殫。然青州雖使相。其職也。河內。其陲也。恆情于專職則不敢不勉。稍非其任。或手而袖焉。猶不曰秦越人之視也。故在汲長孺尤難。雖然。幸官有餘廩。得矯制發賑。設公儲不繼。長孺其如之何。將河內之父老子弟。索于枯魚之肆矣。長孺之以河內著。亦時之遭也。張使君主鹽筴。其所部雖煮海之氓。自有司牧。方萬口喁喁。仰籲于當路。初不曰必張使君袵我哺我也。而使君是時食不甘味。宵不安寢。念彼仳離啼號者。孰非吾同體也與哉。天之芻狗極矣。耳目之前。疇其忍之。一粟一糜。俱使君精思區畫。未嘗膜隔其民也。奪之于魚腹。起之于溝瘠。雖鳩形鵠面。然不填委于道墐。其德倍于翳桑萬萬也。津門之人能誦之。而不佞則早徵之于吾婺。蓋使君日者守吾婺。創夷甫定。化刀劍為牛犢。化蓬藋為弦誦。飾閟宮而禮英舊。婺之人思之無已時。而在吾婺。則猶富彥國之青州也。本秩也。今弭節津門。不異漢之廷遣。噓植其民。且不費官鏹。事與汲長孺較。烈而進之矣。鹽筴之興。首管大夫。管子天下才。用齊齊重。桑、孔、劉晏、李巽之徒。無不資鹽筴。有能推德宇下。加惠元元如使君者乎。春秋之義。大夫出疆。有可以利社稷者得為之。則使君蓋行古之道。不佞據史漢之已事。述吾婺之近見。以為津門侑。猶囿于方之內也。

朱方菴詩稿序 【 代】

詩始三百篇。今讀三百篇。遂可以稱詩乎。白首窮經。呫焉嗶焉。食生而不化。或梯榮獵華。頡頏世資。于風人之義。無當也。雅頌寢以遠。今學士大夫雖稱詩。禘漢祖唐。禰宋嗣元。各就其質之所近。琢而瑩之。啜醴者易飫。擷芳者易渝。于是人相襲而代相訾。曰彼竽之濫。曰此帚之敝。問其源。未嘗以三百篇入也。古今異時。今房中之歌。秋風之詞。源于雅頌。採葛白石。扊扅箜篌。源于風。李杜巨擘一代。供奉長于寄興。工部長于比事。其託賦一也。詰其指歸。要不能外三百篇而馳之。吾方菴故善毛鄭之業。制義流布。人人膾炙。而靈心獨闢。更工吟詠。其抒寫性情。陶鑄萬象。俱本興觀群怨之意。或離境以標素。或錯采以貞遇。或率旨而任潔。或役思而極變。出之途無窮。按其嫡系。則童而習之之三百篇也。噫。吳人比屋稱詩。甲旗鼓而乙壇坫。非瑯琊、歷下之糟粕。即公安竟陵之腥腐也。邾莒未賦。曹鄫無訊。如吾方菴賈其餘勇。必奪蝥弧以登矣。古者太史觀風採詩。弟媿非其人。異時者清廟明堂之什。並隆千古。疇其任之。必吾方菴以也。

贈司城章瑞生序 【 代】

長安浩穰。其人雜寰宇而萃之。百業並驁。機巧奸利。嘗不可窮詰。攷漢時至探赤白丸。桴鼓時起。晉王丞相云。無此不成京都。蓋示宏輦轂。而吏于其上徼繩隱伏。相習為禮。不亦難乎。國家特遣豸史彈壓之。豸史威望尊重。不能毛舉瑣末。又以司城分地而任。纖介之事。得以專決。其重且鉅者。輒白之豸史。故不與他散秩等。日者會稽章瑞生任北城。於官為亞。而統轄坊曲。簿領繁雜。視其長。不甚懸也。且今之任北城。異于往代。往代署都城之內。今外之。雖曰外之。而都城之內為舊屬。猶遙領焉。以貴戚勳閥之下。固俱奉法循理。萬一奴客傭保。飲食細故。詬誶凌忤。如漢霍氏蹋門。諱之不可。詰之不能。所謂河南不可問。在漢皇子猶知之。而為司城計。殊未易塞其責也。瑞生筮倅霸州。又領工部將作。五斗折腰。並在輦轂。則于都人情偽。九市馴悍。洞如觀火。吾知其不下堂而治矣。雖然。古人有言。君門遠于萬里。今幸地之近。儼在尺咫。果克稱厥任。里無伏奸。案無滯牘。且也飱無私璧。立可奏最超次。稍或失當。即豸史不能蒙之。況于上乎。願瑞生益自勉。周行非垣。孟門非險。謹于自持而已也。諸鄉戚雅善瑞生。屬予一言。予方有厚望。故述其大指如此。期毋與俗同也。

賀張中甫鄉薦序 【 代】

近制廣科目之登。凡在牙下。自國俗蒙古以及遼左之士。並試京兆。如前元左右榜。今秋右榜。遼左張子中甫預焉。知戚交忭。謂中甫潁異沉修。宜其遇也。或以告不佞。則目擊盛事。竊謂闢門籲俊。國家于賢書。有非以恆格待者。不佞既列掌故。嘗瀏覽往牒。試得而詳言之。士人應舉。唐宋雖省試合格。南宮稍迕。則棄之如遺。即甲榜才十數人。可指而數也。其後漸以拓。終不能如今額。遼金亦然。前元自太宗始占中原。用耶律楚材。以科舉選士。至世祖定天下。王鶚獻議。許衡立法。事未果行。及仁宗皇慶二年。始定科舉。然終元之世百餘載。惟皇慶四年。延祐二年、五年。順帝至元二年、十四年、十六年。六科而已。每一舉不及百人。如江浙行省統三十路數千里之地。解額僅蒙古五人，色目十人。南士二十八人。士無可進之路。多俛首椽史。又鄉貢多二名。漢其名。蒙古其諱。蓋往代之艱遇如此。今息戈韔弓以來。即行賓興禮。歌鹿鳴而進之。凡五矣。唐宋愜其額。前元?其目。惟今日亟亟于多士。遼之獲雋者六十人。于古無有也。中甫少年乘時奮庸。非遭逢之極際乎哉。聞中甫先人守濟南。伯氏宰祁門。祁門之子士偉。亦乙榜。門祚顯榮。且繇是而上之。射策取上第。致身青雲之上。豈有量哉。雖然。科目見長猶易耳。士所當為者不止是。韓昌黎文起八代之衰。僅預鄉貢。其子昶。進士第一人。以不辨金根。世無能舉其名。則科目未能盡重人。待人而重也。文運方隆。願中甫自期待。毋與俗同。以副國家得人之盛。故不佞備述掌故。惕厲休烈。將來知戚。更層斝而竢之矣。

張生乙榜膺貢序 【 代】

令甲。秋闈乙榜。許貢太學。于是遼左張□□應其格。或曰。惜也入之彀中。限之額外。或曰。此金僕姑也。一發飲石沒羽。不欲以魯縞薄之。蓋附毛達龜之技也。魏舒所以見奇耳。繇二說相提而論。並隅見也。夫人之際會。何常之有。一雲一泥。一龍一虵。故遇則依日月而拔霄漢。否則乘下澤之車。射獵南山足矣。未為不適也。張子在通塞之間。而年始隃冠。方窮經績學。矻矻亹亹。脫去凡近。擬型先喆。政其時也。闈牘之甲之乙。甲非遂軒。乙非遂輊。軒輊在俗。吾心不受焉。朝咿夕唔。誰禁我者。且令甲待乙榜良不薄。俾肄太學。需次錄用。更應舉如初。漢制最重太學。辟天下鋒潁之士。列橋門璧水之內。交湔互礪。公卿大夫莫不折節致禮焉。豪傑僻遠。嘗翹首企足。歎未得受業其地。如李邰、符融輩。幸一致為快。今張子蒙主司賞識。進之成均。詎可謂非遇乎哉。張子需次。其阿大中郎歌鹿鳴之首章。彬彬一門。咸籍安玄。髣髴千載。則賓客交賀。有以也。異日者策名兢爽。橋門璧水。直嚆矢耳。豈足以九仞哉。勉旃張子。實拭目望之矣。

賀薛□□進士高第序 【 代】

大河以北。山川延袤。其氣磅礡恢博。不劌不滔。流為人文。朗朗揭日月。廓榛莽。蔚然儒宗。如唐韓退之氏、元許平仲氏。隻于往代。學士大夫慕說之。謂詞（上范下土）理自鄒魯後。不數數得也。退之進士解褐。子昶亦舉進士第一。平仲官祭酒。開有元絕學。子師敬亦祭酒。盛德必世。似之續之。今又見于河陽薛竹塢先生。先生追琢隆古。精說奧篇。洋洋灑灑。冠代之才也。適會興運。師表成均。自先生始遠接平仲。眎退之四門博士。時軼之矣。既蒸變多士。而于家學甚督厲。六籍為菑畬。百氏為閫閥。登其門。絃誦之聲。琅徹金石。今冢君□□上南宮。對策高第。聞者快之。曰。薛先生之德世矣。其代興宜也。夫良弓而子箕。良冶而子裘。沿其故而善成之。天下讓習焉。或執本以齊末。漸非其初矣。李文饒相業顯當世。不屑甲第。竟任子起家。則弓冶之說也。薛先生咀仁枕義。韄禮飴樂。方陶鑄一代。起退之、平仲而合其轍。何論弓冶哉。然家學漸漬。速消而神應。斌斌奕奕。其門駟馬。其里鳴珂。天雖有以亶厚之。而先生所自植。亦豈有涯量哉。大行王屋。蜿蜒數千里。縈以大河。鍾以清濟。稱中州奧區。退之、平仲先後四百年間。值今其時也。于先生三之。名位懸合。所以紹明令德。而推其緒于無窮。吾且重為□望直今日高地乎哉。諸門故于先生篤世誼。布羔雁稱賀。以余同籍。嘗道中州。稔知先生為原本山川。模行古昔。有繇來矣。

賀陳抑之新居序 【 代】

越人陳抑之。僑津門有年矣。治鹽筴起家。夫越人善賈。其天性也。計然少伯且以強富佐偏霸。于一家乎何有。津門舟車輻輳。尤今日之陶也。其人多煮海。秦晉諸豪。趨利如騖。產于南者。毋敢以錐刀競。而陳氏操其奇贏。旋宿旋售。眎他轉販諸縣道者較捷也。于是積其羨。大起第宅。自門而屬之廡。自廡而屬之堂。自堂而屬之寢。並易以規制。增堅加壯。塗劉甓墁之工。未易月日舉者。陳氏次第應之。抑何裕也。越人雖善賈。類縮口節腹。諱土木而謝藻績。余閑游越中。舊閥鼎鼎。受之上世。一榱一桷。毋或妄溢焉者。宋元以來。一二考槃。尚可指而數也。何言締造哉。非締造之艱也。多重視其橐。稍足以蔽風雨。支堂構。蓽門圭竇。亦任之矣。其走四方。廉賈三之。貪賈五之。智盡能索。恆以其居為蓬蔂。不之侈也。頃者遭革運。通都大邑。號為神皋隩區。門列戟而里鳴珂。高臺曲榭。便房廣除。往往春燕不及梁。秋蛩不及砌。于是諸富人墐朱提之出孔。相務為樸滿。輒曰環堵可安。美哉輪。美哉奐。嘻。其甚矣。以彼株守。未之或非也。然用財如流水。與其涓涓。不如瀚瀚。丈夫亦為所欲為耳。安在容膝之為經。而閎構之為費乎。一勞永逸。一創永守。陳氏卜宅。豈無意哉。豈無意哉。以陳氏土斷利津門。而輕去其越。直甌脫耳。語有之。雖有絲麻。毋棄管蒯。吾且以新居為晉大夫之祝。

壽太常熊伯甘五十序 【 代】

壬辰。溯江之右。謁太常進賢熊水鑑先生。儆佩諄切。且反棹。適先生始艾。為留一昔。時旅裝如洗。或問所以壽先生者。對曰。龍沙之讖。于江右最著。遙遙仙籍。雖千百年。代應其期。自非卓犖瑰瑋者不與焉。以今臆之。必先生儔也。敢以玄廕壽。先生聽然而笑曰。果爾。凡江之右。俱可祝也。寧獨不佞。于是某更端以進曰。仙靈惝恍。其事不經。獨不聞蓮社之諸賢。鹿洞之二大儒乎。其人名隱也。其書理閾也。千秋萬歲。誰能越此。先生方儉德閎議。敢以耆舊壽。先生曰。子休矣。晉宋寥寥。古今人豈相及哉。某循墻久之。乃前曰。熊氏之德。世矣。神明之冑。實冠南服。逮明三百年。纍纍若若。埒于揚、袁、王、謝。而大司馬之勳望。不異圻父。先生繼之。旂常在前。藝苑在後。敢以鼎閥壽。先生起謝曰。不腆弓裘。諸大夫之力也。先司馬之教也。予不敏。僅亦守府。方懼隕越。以為子史氏辱。未敢聞命。某再拜颺言曰。蕞爾烏傷。往先生釋褐涖焉。春風風人。春雨雨人。紳氓銜戴。某無似。獲進而教之。門桃李而野甘棠。今之日。秋毫皆先生賜也。敢以遺愛壽。先生逡巡避席曰。日者屬多故。非蜰（虫遺）。則莞蒲。媿未起溝壑而肉之。子史氏之言溢矣。寧規無誣。某益主臣。手一巵曰。先生毋多讓。名位可以自致。盛德大業。不關圭組也。先生甫水部而侍養。甫太常而不社。寖尋驚飈駭燧之間。九天九地。寢食自如。更以遺型餘藻。漱千古而淑來禩。裔是往。皋比六籍。壇坫騷雅。俾操觚之士。息斤輟翰。毋或岐其趨。于冥山者。先生之近轍。不其猶龍乎。先生曰。子所望不淺。勉旃不佞。敬舉子史氏之觴。于是交斝無筭。某退而序之。始解維以東。

壽胡太公序 【 代】

日者縣官修憲老之典。下郡國賓禮耆宿。蓋三代之教也。摩厲當世于齒讓。德莫先焉。竊計守若今虔奉尺一毋敢後。第或山澤之癯。以當于康衢擊壤。庶其人哉。萬一天子臨辟雍。引五更三老環橋門。拭目者無萬數。疇為任之。竊屈指豫計。則吾山陰胡太公毋或隃之者。何也。顏冉遺其年。松喬遺其秩。莊列遺其嗣。天之徵于人者。百不兼也。華之祝備矣。不曰貴。箕之疇尤備之矣。不曰壽。非貴壽之相為避也。古之人亦曰造物閟此久矣。能析不能合。析之即景慶之值也。合之即齒角之全也。駢臻而輻輳。世不恆有。我太公不嘗佐縣事乎。百里之邑。代綰其綬。孑孑斯名。羯羠未均。更創殘彫瘵之餘。煦覆而齒息之。登其民于春臺之上。尋晉司城。輦轂浩穰。至不可窮詰。肅然而秋。盎然而春。桴鼓銷于衽席。聲徹都下。竟掛冠去之。時伯子方席木天。載筆禁近。應名士之運。經術譽望。煌煌哉聲聞于天。簡在倚毗。旦晚間謨謀密勿。以展我太公未究之蘊。胥天下待命焉。獨一邑一城之為僅僅也。然而太公抽其緒。猶江河之源也。導之無聯。注之無竟。演漾淪瀰。浩浩渾渾。走千萬里而莫之上。淵哉太公。其盛德蓋若斯之深且廣也。故自太史下。二惠兢爽。麟而趾。螽而羽。浙河以東。餘慶孰如太公。遐邇聞之。意太公必杖玉鳩。茹紫芝。齒髮非故。而太公春秋財四十有七。不啻少壯。得全全昌。天所私于太公者。豈其微哉。懸弧之日。在閏夏。太公方游淮上。某適南至。諸大夫授簡于某。因私幸橐德如太公。雖在縣尊。勝于二千石之官。雖在盛年。勝于數百載之筭。矧循此而往。日衍日裕。蒲車安輪。徵諸朝廷脩國老故事。至尊降割。乞言垂憲。以式都人士。繄太公是望。則今之日。直嚆矢云爾。故樂書之以開當代之盛。

壽一品夫人曹太母七十序 【 代】

以余觀于曹太母。豈不為瑰瑋特立。厚邀于天者哉。何言瑰瑋特立也。先都督以良家子出入行間。樹功塞垣。備位樞密。袞玉封蔭。至穹貴矣。其佩橐仗劍。不問家人生產。一切內柄。委重太母。都督曰。孫、吳、尉繚之書。可治戎報國。太母曰。司馬穰苴之法。兼可御臧獲。督耕農。于是晨興。寢門闢。傳呼外舍。某專閽若何。某專役若何。田幾租。肆幾廛。聘問幾道。下至廁養卒牛馬走。皆有程。又賓客雜至。上者不使彈鋏。下者不使割馬韉。終夕而畢。都督公餘。祇問酒槍。捲白波耳。都督雖不家于官。其殖日以進。則太母以也。諸子習都督之遺風。冢君為太母之自出。今謝環衛。益治經術。而任俠自喜。漁陽大豪。三河少年。傾慕之如市。太母不以晦處為解。勉冢君曰。季心名聞關中。鄭莊千里置郵。汝其慎哉。此皆卓卓可紀。所謂瑰瑋獨立者非耶。今春王正月。太母年七十矣。諸子稱觴。重茵累豆。奉太母堂上。孫次之。婿又次之。宗婣以遞列。羅拜無餘地。至于戺下。或獻帨。或進履。布帀充階。太母至不勝答。頷之而已。一時觀者侈之。從子孝廉君來以告。余囅然曰。太母之邀于天厚矣。非人之所及也。才可以致卿相。而不能贏一日之筭。力可以富晉楚。而不敢必百年之榮。如彼衛、霍、卓、鄭。山澤之癯。或得策杖而傲之。矧太母身受翟綍。春秋奉中宮朝賀。屣倍恆等。而酌此春酒以介眉壽。指目前貴髦而屈數之。如太母者幾也。天乎。非人之所及矣。夫徵事則瑰瑋特立。太母自為壽也。徵券因天而祝之。余雖不文。敢不從孝廉君之後。效其巵辭哉。

六十自壽序。

癸巳十月癸亥朔。癸酉抵長安。明日為覽揆之辰。周一甲子矣。居恒侗逋。嘐嘐慕古。遇事好徵引往昔。今人起家百金以上。于初度。客麕至而觴之。是于義何居也。崧高之詩。臣子于其君有殷望焉。非流虹繞電之日也。漢祖初置酒長樂宮。群臣以次上壽。又武安侯起為壽。坐皆避席伏。凡酌者之辭俱云壽。通主客言之。而觴齊年者。未知其所始。必古人不專重。意秦漢間人臣朝賀。其後王公卿士。浸以成俗。蓋習見朝典而然也。噫。累俎崇爵。彈絲竹。極一日之懽而後可。中下之家。終歲菽藿。至期益市牛酒。夜灑埽張具至旦。令門下候客。至日中未敢嘗食。豪長者據席。竊睨笑之。末俗流倣。往往然矣。貴富亦未盡生而致之也。方其潛蒿萊之下。同貧等賤。衛將軍求免于笞罵。朱買臣寢及于溝壑。雖生之日也。疇為壽乎。故壽而富貴。幸也。非情也。記甲申正月既望。御史大夫陽城張藐山先生初度。遍齊、梁、吳、晉之士。余首坐劇飲。先生顧諸客曰。冠進賢而來者。趾高氣揚。僕視其中無所有也。雖一窮褐。胸中有書若干卷。深相禮重。噫。先生往矣。而余益衰暮。童習之書。尚不能舉其句。猶飽人苜蓿。引伏道左。誠天之逋民也。即嘐嘐慕古。能以隻語仰附于先型乎。無有也。耕夫之粟。吾得而糜之。工女之帛。吾得而敝之。忽忽六旬。無尺寸自樹。旦夕間委之道路。猶下為螻蟻辱。何言壽哉。何言壽哉。因省諐而識之如此。

思陵記

西蜀吳□國變錄云。先帝后葬于貴妃田氏園。心竊疑之。凡自燕來。輒問狀。己丑夏。邑人計元忠令瑜云。昌平諸生某葬之。李舒章能言其名氏。癸巳秋。臨清會吳經歷。曰。方亂時。昌平人趙一桂署州目。吾從子給事幕中。預方中之役。今從子滯永平未反也。甲午春。武康韋人龍曰。疑塚哉。遺弓不可問也。蓋得之寺人云。因約秋謁。嘗告吳駿公先生。曰。否否。吾師豫章李太虛貳禮部。實任改卜。其說人人殊。尋韋南還。決獨往。八月朔。昧爽。走宣武門二里待啟。又十二里德勝門。山色謀面。忘其竭蹶。六里土城灣。土城。古薊丘也。十二里清河。三十里沙河。俱石梁如虹。列肆殷屯。沙河行宮。僅謁陵一。昔萬曆中城之。曰鞏華。千雉翼翼。恐長楊五柞。甘泉翠微。雖游蹕。未盡城也。以足骫。策蹇。甚安之。二十里宿昌平南門。會驟雨。貰酒一升。中夜星射。知不負吾屐。蚤啖（食不）飥。出西門。群山奔向。惟銀泉山之是問。謂蛻龍處也。旋折十二里。平疇曠徑。漸入小紅門。其門圯左。山崷崒。循麓披榛。丹甍在望。卑其制。直越而過之。俄問塗之人。曰。思陵也。若銀泉山。隃此尚三里。回觀殿額。金書思陵。于是反步。灌莽及于膝。故司禮太監王承恩投繯死。順治乙酉四月。陪葬思陵之坤隅。勒其旌勑于石。相距三十尋。圍垣如長印。彤門平墄。右扃其戶。先是。于山下值老閹。拱問余何往。曰。銀泉山。曰。銀泉山頹甚。客何眖焉。遽南去。塗之人曰。此思陵守璫許公也。至是徘徊陵門外。悔交臂失之。第泣拜再四。其前垣得六十武。仍泣拜而下。道旁憩一菴。適前閹許公在。余歎曰。積恨十載。重繭百里。而咫尺不即叩。孤生豈有幸哉。許氏曰。吾先朝老奴。旦夕奉祠。而牧圉之不戒。遂食息于西園。西園者。所殯世廟諸妃也。距思陵里許。客能遠至。吾豈敢愛其門牡。命隸者持自西園。于是余仍趨而前。啟右鐍。為饗殿三楹。奉先帝木主。內殿加峻。其碑懷宗端皇帝陵。首篆大明金書。殿額思陵亦金書。進為思陵。所至泣拜。噫。南宋世祖貴人殷氏卒。長史江智淵諡曰懷。上以不盡嘉號。後幸南山。乘馬至殷氏墓。以鞭指石柱謂智淵曰。此上不容有懷字。今一抔之土。鞠為茂草。酸棗數本。高不四五尺。求一號烏之樹不可得。以此言懷。曰楚曰晉。誰其受之。因伏門下問所葬。許氏曰。故貴妃田氏園也。再閱歲。昊天不弔。大盜委先帝后梓宮于昌平。昌平之紳褐合力襄事。明年。始有新命加窀穸。祠春秋。吾獲灑埽于茲。非改卜也。祀田六頃。閹人二。陵戶八。清明霜降日。薦羊豕致胙巡守。己丑。裁田僅一頃。以歲之不給三其牲。然不敢褻也。合祀諸陵于大紅門。具羊豕。本陵如庶人禮。朔望然寸蠟。爇片香。正旦、七月望、冬至。各蔬茹私薦。非出田租也。老奴力瘁。昨朔日。二十錢市燭。獻茗甌三。告曰。官家。節屆中秋矣。聽之淚淫淫不自禁。又雜以他語。負陵之山如覆敦者何也。曰。俗云金碧。似無據。客從東南來。石坊峨峨。自紅門達于長陵二十里。有河前繞。分左右而南。諸陵並河北。皇子妃主園並河之南。□長陵天造。籠蓋寓內。客獨無意諸陵乎。余謝不敏。別去。還逆旅。主人曰。脫貴妃未即土。遽及于難。千秋萬歲後。螻蟻何慕焉。余聞其言益痛。嗟乎。先帝不諱。數有適然。雖錮南山石為槨。錮陳夏絮漆其間。于大行無裨萬一。驪山之穴。穹窿如下。天泄于暴楚。至牧監煆其骨。秦人不之哀也。今愁雲荒隴間。行人追悼幽宮之側。淚無乾土。隕空沈陸。群情銜切。豈徒然哉。故反覆往說而按之曰。遺髯初墮。狐擾犬狺。遑問橋山。其委而去之。勢也。乘輿道路。三尺之嬰。痛心疾首。紳褐同義。情也。洊及鼎革。推沾霜露。又時也。十年之疑。豁于一旦。事不身涉。曷足信乎。或曰。先帝異時詔稱思宗烈皇帝。而余所據以北上。志目也。

游郗山記

郗山蓋滕之南鄙也。古滕最褊小。幅員不五十里。今山距邑三舍而遙。則詘于分茅而贏于編戶矣。山嘗屬沛。見金大定二十年石刻。安知春秋時山不更有屬也。晉郗說等為臨沂著姓。滕近沂。故山以郗名。山周三里。高二十餘尋。距運河里許。最便陟。而例以卑淺置之。余出燕以來。習河伯而疎巨靈。見一培塿。嘗色動。于是攬衣以登。則數百武耳。巔平廣可數十畝。吉貝出土二寸。大似吾鄉物。意其先廢寺也。南望微山湖。隔運河一隄。山據湖中。如伏虬。如隱虹。吞若郗山者八九。遠波溔汗。膏沐黛泓。與天無際。郗山藉之增其勝。不當軒彼而輊此也。山南彌陀寺。俗傳即木蘭寺。為宋相呂文穆乞食處。舟人共指為奇蹟。而實非也。文穆微時。于洛陽之龍門利涉院土竇中與溫仲舒讀書。今傳破窯本此。揚州木蘭寺為唐相王播隱處。齊東耳食。溷于文穆。雖郗山藉重。寔迷其祖矣。寺金元石刻二。俱重修彌陀院記。金承安三年立。其上都省公牒。則滕陽軍申請付院僧者。門殿堂廚若干。佛像尺寸若干。一一備列。元碑則滕州所記。銜先寺僧。右吏。右吏目某。右判官某。右知州某。右校尉。蓋夷文左行。非卑先于尊也。金元遺制。不意于村院徵之。且記曰東有郯子之城。西有漢祖之鄉。蓋微山以南。豐、沛、徐、邳諸山相屬。赤帝子之所興也。龍文五采。寓目隱映。其鄒、費、臨沂諸山。蜿蜒于左。郯子之城。余先世所以受氏也。余不敏。僅亦守府。不可以不書。

周易輯要序

古易彖傳爻象各自為次。宋朱子作本義。始比附而合之。學者宗焉。而漢以來。諸家訓故並廢。然刻本兼程傳行之。成化間。奉化教諭成矩專刻本義。而程傳又廢。今朱氏無不家戶喻之也。其說無可議。而童習白紛。始焉筌蹄。繼焉糟粕。或剽剝支離。以見其長。夫羲文之旨雖奧古。周孔之憂雖殷切。而其道易簡。炳如日星。今舍易而艱求之。舍簡而繁引之。譬康莊在前。更穿穴闢徑。非如砥如矢之周道也。烏傷朱義儒手錄本文。微有增損。期為制舉之嚆矢。適與易簡之道合。不墮入雲霧中也。噫。宣尼以假年之力。韋編三絕。而後人膚眎之。尋行數墨。甚者庋之高閣。勉旃義儒。可以語易矣。朱子筮易而得遯。余方以自託。豈足為義儒道哉。

游西山記

予結髮慕燕之西山也。幸身當其地。昨冬苦寒。今春苦水。及秋而往。毋失也。八月意獨往。友人朱義儒請與俱。壯之。舍蹇而徒。出西便門。北即夕月壇。松柏多瘁。郊原雨沐。飛塵不揚。禮神街當西直門。而西。非精廬則佳城也。有靖遠伯王氏墓。其忠毅公後人乎。至八里莊為劇聚。慈壽寺。故璫谷大用地。萬曆丙子。孝定皇后以祝釐建寺。立浮屠。戊寅成。帝制閎傑。旁摩訶、法藏二菴。尤沉邃。歷二里。高家莊。宜北。竟以西。其道紆。凡十餘里。見頹寺。黃瓦丹楹。似一二尼。心異之。已知為黃村之保明寺也。俗曰皇姑寺。又西若干里。土瘠而萊。山色初在睫。轉行轉渺。豈山隨我而移也。晡後風逆。其南橫一山。不相附。且盡其程。問塗之人。不一值。將畏塗是戒。俄自天仙廟北。久之。沿其麓。曠閒蕭瑟。徒見幢壁。經司禮楊顯名墓。壯甚。又失道。入慈仁菴。僧引徑。歷佛光寺。白松二。懼夕。亟問碧雲寺。久之。松徑板橋。澗聲出屐下。從寺門而左。修廡若干楹。鐫砌三寸。引泉如綫。下注于澗者也。砌又列柿相屬。實纍纍如懸藜。宿藏經閣之左廂。詰朝登閣。翼以翠微。朝爽加鮮。其艮隅為園。石壁四圍。卓錫泉出壁間。浡湧垂怒。故監軍御史吳阿衡大書龍湫。似溢。北堂多細竹。亭其南。神祖書楣。水天一色。蒼松古柏。今匿去。階石刊弈枰二。左鐫草書不能詳。右鐫詩。莫怪追懽笑語頻。尋思離亂可傷神。閑來屈指從頭數。得到清平有幾人。黃鶴樓前吹笛時。白蘋紅蓼滿江湄。衷情欲訴無人會。只有清風明月知。先生詩正德丁卯孟秋刻。又南。銀杏樹圍三人。甲于西山。偪崇垣。不克展。園地雖數十弓。洞天沉沉。冬月藏花。別為石室。園右。陟山之麓。故司禮于經墓。經侍武宗。怙寵。治窀穸。立寺。窮極土木。欲邀蹕不果。墓祠六。經曰旌勞。司禮曹□、劉吉祥、孫暹。其祠曰表忠。曰獎勞。曰忠勤。並次旌勞之西。其東清直祠。則孫□並勑建。又左。祠而未額。樹碑二。無字。心疑之。稍進石門。故罪閹魏忠賢塚先焉。問之。則名下葛九思嘗掠于建州。甲申從入長安。瘞魏氏衣冠也。並列虛祠。因歎李林甫砍棺于身後。逆賢招魂于穢餘。雖非定論。在彼奸。後亦難料也。各塚十九俱因于經門似續。噫。若敖氏雖餒。終過之矣。還禮大雄殿。出池上。憑石梁。朱魚游泳。萬曆壬午戊子。神祖再幸。張幄。飯于石梁。時寺僧俱匿鳳凰山。神祖入祖師殿。嫌袞像。亟搜寺僧。對曰。此西域國王太子出世東來始祖達摩也。始色解。遺黼座焉。今廢。已游壽安寺。東距五里。間道度絕壑。石細碎。為刃為鏃。砰砰礚礚。經弘化寺。故惠安伯張襄靖偉墓。並毀。抵壽安寺。門若天闕。峙以浮屠。勢固雄而裒相現矣。飢僧二三人。踏落葉。守敗椽。娑羅二。在殿前。右圍三人有奇。左殺。其一垂蔭半畝。又臥佛殿丈六金身。右臂支頤而臥。神祖以錦衾覆之。像自有唐與娑羅同植。明僧濟舟重立。萬曆丙戍。上碑之。按王渼陂九思集云。盩厔縣西山普緣寺。殿前石塔。塔中空。塑二病佛。側臥且死。諸羅漢按摩哭泣籲摶。備極情態。康德涵戲曰。佛亦此無常耶。夫示疾固不礙正法。而庾元規所謂疲于津梁。更可會也。還□飯。少頃。趨香山。則碧雲西南三里也。隧道踵接。惠安伯張氏、司禮王之心氏並著。王氏尤偉。白松葱蒨。歷香山之永安寺。流泉瀦于方池。梁其上。游鰷閑出。亞于碧雲。嵐樹叢幽。穹階挽繘而上折。登藏經閣。備南北二刻。稍左來青軒。與閣俱東向。而軒當其坳。平虛蕩。闢重嶂。掖拱前。曠如也。嘉靖丙申三月。駕幸一。萬曆駕幸再。曰來青軒。曰清雅。俱神祖書徑尺。又曰望都亭。曰鬱秀。略次之。並揭于楣。楹帖金陵朱侍郎之蕃題。恐壞雲根開地窄。愛看山色放墻低。又給諫□□□題聖祖當年稱獨翠。神孫特幸寫來青。金章宗祭星台址。當前山。出過無量殿旁墓。司禮張誠。又司禮李恩。俱萬曆間巨璫。北邙整潔。張氏白松十。並斗大。入弘光寺。雖褊小。千佛閣趾。八稜而圓。其制環像不逾尺。永樂中。朝鮮國王李昫進閹人鄭同。歷太監提督雁門等關。四使朝鮮。卒成化初。所建寺閣。從國制云。下階緣磴道。螺旋十折。崖屬于肩。樹屬于巔。層陰次蔽。赫曦不下。出寺門。又永安寺之石梁也。日薄桑榆始還。夜夢後。聞香山鐘聲。起步月下。山空犬吠。庭卉被露漬。滴作微響。似蘇子瞻呼張懷民游承天寺竹柏。昨夕亦然。永懷不寐。何羨秉燭哉。已假榻。晨別寺僧而東。就北道。以南迴遠也。明懷獻、悼恭、哀冲、莊敬、憲懷、獻懷。故太子七。衛、許、忻、申、蔚、岳、景、潁、戚、薊、均、靖、邠、簡、懷、悼。故王十七。殤主二十六。仁廟妃三。宣廟妃一。英廟妃□。憲廟妃十二。並葬金山。袤于北道。丹碧傾圯。榛翳填塞。游魂天絕。塊然無知。何足多恨。第託體□室。禮次至尊。一旦飄埃。驚塵紛突。幽寢申悵。零落玉盌。人間能無痛乎。景皇帝陵直金山口。距碧雲十里。松楸在望。經金山之脊。東里許大功德寺。久廢。門以內僅古松數十章。遺殿供木毬佛前。毬彩漆。大于斗。繪四金剛像。宣德初僧雪峰所製。不脛而走。遍扣朱門。財施雲集。故寺成最鉅麗。世廟以金剛塑像獰惡。毀之。臥佛來衾。金剛來斧。一隆一替。疇為測之。金山連玉泉山。泉出為西湖。支流縈亘二十里。經高樑橋入都城。寺之南。支流所縈也。水清可鑑。菰蒲疎淺。度板橋。沿隄稻田如吾鄉秋色。行久之。水絀而土贏。旱農多菽稷。歷洪慈宮。萬壽、延慶二寺。俱雄。駙馬萬氏白石莊前。為白石閘。臨流數柳。差存風概。尋入阜城門。 【 元平則門。】 自宣武門 【 元順承門】 出。薄暮歸邸中。以北道眎南較捷矣。向者渴西山。荏苒不自決。及賈余餘勇。朝發而夕至。昨邁而今還。語有之。孟賁之猶豫。不如匹夫之竭蹶也。

談遷曰。余于碧雲信宿矣。其山聚寶。右鳳凰。以形似之。壽安寺山亦曰壽安。凡山皆髠。稍鬣者香山。湼而未骨。往時多虎豺。天啟中得豹。今安于髠。獵師亦何利之有。崇禎己巳。東人深入山中。逋民百餘立白斾二于山上。彀弩引滿。惟敵之是竢。東人遽退。扼險守要。亦其一徵矣。惠安伯張慶臻死最烈。宗人某流滿洲無存者。前歲。故貴妃袁氏、□妃□氏。聞葬西山。各賻五十緡。問山僧。曰。否。一函香骨。安所得青塚哉。且遍行諸中貴塚間。廣隧崇墉。十倍思陵。生為萬乘雄。沒不逮蒿里。以彼準此。淚如絣縻矣。玉泉山故金章宗行宮及芙蓉殿。我明宣宗有亭。擬移武而失之。渺焉白雲中。煙散霾迷。至于景帝陵。在昔痛之。何論今日哉。何論今日哉。陵北二里。天下大師之墓。仁和郎瑛曰。建文君墓也。大師有知。已無子圉、重耳之嫌。而睠顧宗國。松耶柏耶。非嘉桑再宿所為解矣。

貢市記

矣。為言異時忠順王黃台吉之貢市也。曹家寨貢夷二十三家。而轄于黃酋。黃酋每貢。抵塞下。屯帳彌望。其婦孺先至。舌人以抵關上馬□□下馬報。我撫夷官凡三致榼焉。亡何。宴撫夷公館。則參將儼然臨之。參將駐曹家寨。城距寨十里。列校及撫夷官並寨。尺咫耳。當市期。吏卒列旂鼓。軍容甚都。黃酋自雄長。不遽入。遣妻女子婦入館。引騎相屬。婢百餘。至門及庭。及階。及簷。我軍夾隊聲諾者四。其及簷也。胡婦三人稍竚竢。諭舌人曰。我儕于將軍猶兒女。獨不能起迎乎。時參將坐堂皇不下。舌人前跽致。不許。胡婦徐步將及之。參將起立。仍坐。胡婦又徐步及坐側。手圍其腰。參將亦手其肩且頰。屬不為褻。而胡婦頗色赤。其姿豔隃等。黃酋婦曰滿旦比辟。?義烏沈立綱。萬曆中以材官蹶張。領薊鎮西路曹家寨者十年。今七 【 音支。】 其女字他不能。夷語倘不浪也。一子婦。各冠固姑。頂簇大珠。成佛字。雙鳳夾之。衣錦貂。束以鞶帶。餘婦冠俱黃白金佛。最下以銅。于時參將中席。守備左之。黃酋婦右之。其媳女以次下席。並南向。彩幕流蘇。簋二十有四。蔬半之。進羹餌白粲三焉。每進。奏笳角。參將命舌人曰。朝廷恩待。勸娘子倍飲。舌人跽致胡婦前已。謝曰。蒙厚視。兒女輩過當飫之矣。然終席注目不飲啜。所受輒賜從婢。毋越次。笳角三奏。參將起去。胡婦始出。而黃酋之宴。携致之不欲內也。倘不內。飲啜兼人。餘部賜酒豕。備故事而已。幹吏恣為奸利。酒一升。水三倍之。豕一體。雖重三十斤。水滲其十。胡眾得酒不可嚼。割豕。水淫淫濕俎上。嘗為之嚙指。嚙指者。恚極也。各部或盜竊。則革其賞。至悔謝。攢刀設誓。大帥坐撫夷臺。臺即塞垣之上。夷部陣百步外。交刃五層。舌人賷楮錢。罪夷牽犬俛出刃下。謂渝此盟。為神所殛。雖犬不食其餘也。又受九九之罰。其罪巨則輸牛羊馬騾布釜。布有紫綠青紅。各八十有一。輕則各九之。仍許貢市。所貢馬多羸瘠。而我布亦疎紕不堪御。以幹吏乾沒。非制閫意也。蓋貢市之概如此。余因而思之。黃酋嘗妻其父妾。所云三娘子。部事皆聽之。今所云主婦。豈即其人耶。其冠固姑戴佛。則因俺答迎西僧。浸以成俗也。黃酋素善用兵。控弦數萬。桀驁飛揚。莫可控馭。自隆慶末。以忠順之寸印。縻俺答于鞭箠之下。浸尋日久。黃酋之鴟音。亦從革矣。其操縱寔胡婦主之。冒頓雖強。終以閼氏解白登之圍。黃酋遠在冒頓下。見愚胡婦。固其所也。第塞上藉貢市以安其枕。謂世世可亡恙也。一朝不戒。並雉媒而失之。豈非狃治而忘其備哉。噫。塞上積玩久矣。如彼瓦刺。梵唄四十年。坐令鐵騎精甲。朽鈍荒飽。壯者老。雛者嬉。而日以衰。則浮屠氏分其驕。貽其弱。尤表餌所不及料也。自蔓自斵。竟其始末。亦邊事得失之林矣。故感沈氏說而記之。

大悲菴記

屆禾城之左。灌荒彌望。頃者。僧□□卜數楹于睥睨之下。習梵唄。爇旃檀。像設未及全。瓦礫未盡除。磬魚鐘鯨之聲。未遽徹禾人之耳。有里魁起而詰之曰。此向者璧司徒之銳士蝥弧在焉。雖一朝不戒于火。楚幕有烏。未可乘也。若闕剪我故壘。謂不復以一矢加遺耶。僧聞之起謝曰。佛氏以身世為旅泊。嘉桑不三宿。矧修我矛。立我干。敬聞命矣。敢避君三舍。于是得近地□□徙菴而西。土木瓴甓。增堅而加庀。金容嚴潔。風旛旎旖。禾之人咸耳而目之。曰。茲一菴也。大悲不易其名。而地易矣。易其地而名仍大悲。何也。佛氏有時節因緣。時之未至。雖達摩東渡。不能感有漏之梁武。迨值其時。雖石勒之暴。姚泓之惛。而能事佛圖澄、鳩摩羅什。噫。五惡濁世。自隆自替。自智自愚。而佛氏悲閔則一也。王舍城東。有老母惡見佛。俄開目亦見。閉目亦見。了不能避。菴即西徙。佛氏悲閔。在西猶在東也。疆埸之事。一彼一此。何常之有。而佛之悲閔為常。浸假而兔葵燕麥。不貶其慈。浸假而同泰永寧。不增其德。昔人云。願檀越安穩。彼亦無恙。最得之矣。漢永明初。竺法[蘭、攝摩]騰西來。寓洛陽白馬寺。此中國招提之始。今又化為禾黍蓬藋之區矣。石火電光。何足論哉。菴而創。創而徙。目前轉轂。于佛事亦眇小者耳。而轉念當日壁壘傾蕩之後。燐青碧血。靜夜哀豗。吾佛悲閔之甚。雖曰易地。豈忍一日少忘之哉。冤親平等。吾為茲菴見之矣。故記其始末如此。

王介人傳

檇里南三十里曰梅溪。里以布衣稱詩。則吾友王介人也。今夏道卒。王子往時嘗屬予傳。卒卒無以應。今無祿。介人即世。豈有食言談仲子乎。而傳成。疇為聽之。念介人不吾暝。即地下猶待目焉。介人名相。父業染。少不治帖括。塾師蘭陰唐生能詩。聆其緒論。尋廢學。日坐肆門紹父業。則手書不輟。淫思刻至。粗研如砥。隃糜之汁。濡楮特莊謹。人以錢帛問。忽忽漫應。稍折閱。一市人皆笑以為狂。又同里之閥。悞謂王生佻達。有微詞。殊不長者。速之訟。而介人性疎豁。其稱詩齕齕少所可。于陰陽捭闔。非其素也。田租三十鍾。足支伏臘。益治詩數百篇。驟得之。儼若一敵國。尋見于李氏所。被褐極論。雖銅盤會食。猛然欲戟鉅鹿下。自後數過從。詩日進。兼工詞曲。高自標目。雛視諸名家。下士聞之。渺若河漢。仍謂王生狂。而終不貶口。奮膺決臆。聽者彌駭。出者彌戇。然介人才特俊。字組句烹。姿媚橫生。朝霞夕煙。霏霏筆墨間。琢以天斧。潤以清渭。其詩若詞。洵足傳矣。又傳奇雜劇數種。雄麗極變。王敬夫、盧次楩而在。未之或先也。既詩著。紳弁絡繹相引重。徒謬為恭敬。不能充君橐。嘗浮江淮。弭節彭城之上。觀楚漢戰場。僅納履而去。又渡錢塘。上禹穴。司理陳臥子大善之。序其詞。推冠當代。今見平露堂集中。會鼎革。土人相尋以兵。或謂梅溪可屠也。一軍盡甲。介人夕不及哺。馳告所善司理嚴正矩。得諭止之。買妾得俘婦。知其海鹽故夫在。尋歸之。不問直。其重然諾□緩急人。惟力是視。而或求多于介人曰。夫[人]也。雌黃在口。噫。程詩也。非程人也。何言雌黃哉。隃五旬不子。婦晚妬。又坐他累大破其產。心邑邑不樂。族弟庭守廣州。遂游粵。道值暴客。盡失其稿。迨至廣州。日哦詩。為鼠所蠹。不可句。嗟乎。咎徵見矣。癸巳。還宿排灣。有雅噪于舟檣。語笑自如。中夜暴卒。介人服膺杜甫。甫飲耒陽令。牛炙白酒。一夕死。其然。豈其然乎。介人舟中語廣州守子□曰。果吾亡。子當祔先人墓。樹以白楊。題以詞客夜臺。魂而有知。猶戀此風月也。噫。孰題墓門之石者。非廣州守即予耳。介人年五十二。詩稿雖失。友人周公禎、朱錫鬯頗錄十之七。其詞佚不存。又隅史二卷。亦雋永可喜。其如綠林何。介人素善謔。惜不以李益語之。彼地下得毋胡盧我乎。

論曰。介人無子不足恨。所覃精詩若詞二十餘年。一盜一鼠。並佐其妬。文士見忌。何獨寮、倉、絳、灌哉。雖然。自昔傳播。或累袠不為多。或片楮不為少。彼盜彼鼠。能耗介人之富。不能澌而滅之。則制勝者有在也。予齒先介人一飯。嘗宿其所。菽乳一器。市沽一瓿。語輒至乙夜。介人知我不淺。粵游時聞惓惓我。念今出京口。問排灣。不數里。車過腹痛。天乎。果其詘才。當不令介人獨死。毋如予憒憒何也。

傳成旬餘。八月既朔。夜夢介人踉蹌至李楚柔所。面慘沮。少坐。語笑如恆時。予言及若詩稿毋慮。色津津喜。末曰。有一近事可附雜俎。纔三四語。驚寤。嗟乎。一傳豈足慰君地下耶。念之彌痛。時舟次清江浦。

黃石齋先生遺事

秋日過吳駿公先生所。時伏枕語次往事。及漳浦。歎曰。吾登朝見諸名流。如錢牧齋、陳臥子、夏彝仲。即才甚。可窺其跡。惟漳浦吾不能測。殆神人也。在京邸嘗携榼四器造飲。先生僅一童。常不襦。劇論深夕。或出白麪一甌。不加（艹邊）也。室無長物。書纔數帙。選宮寮獨不及先生。楊伯祥廷麟被命。上章推讓。先生疏謝非其任。所注洪範□□□□可備乙覽。謹敬進之。其書四函。函各二帙。先正文夾注。字大如指。楮博八寸。高尺有二寸。並手書。雜引經史百氏之言。條源析委。從空几上三月辦此。藁本亦雅潔。稍塗乙句字耳。既廷忤脫獄。謫江右幕而南。吾適游西湖返棹。赴馮元飈少司馬之命。同泊塘栖。忽傳福建黃太史至。意為先生也。同舟道覓。果見小（舟句）。冪以席。吾兩人登其首。蹲蓆外。蓋舟輕不可竚足。少司馬語其童以名。先生大喜。延謝橐饘。四拜訖。前被杖雙股猶作楚。吾兩人各坐一橫木。先生坐板上。即寢處也。述近況四五語。即極言時事幹濟。憂危救傾。娓娓不止。吾兩人欲少致慰藉。無可著語。注易二帙。云得之羑里。蓬櫳跼蹐。見襆被外。硯一。筆三四。餘無毫纖。其童挹河水瀹茗。坐久之。紹興司理陳臥子、湖州司理陳達情。俱以門人至。獨身入舟。語中夜而別。明日先生遺書千餘言相勗。今思之。廉直學行。著人耳目。先帝嘗面稱先生者三。此元輔所不能專望者。 【 閣臣例呼先生每。】 而先生自視直尋常人。無介詞。無傑色。暇輒弈。吾不善弈。先生強之曰。第隨吾下子。又能繪人物。善八分書。遇山水。策杖日數十里。不告骫。實未見其挾冊洛誦也。聞微時緣樹啖松實累日。父覓以歸。編蓬為室。盡寘天下書。穴通飲食。三年。出應試。戊午乙榜。天啟辛酉聯雋。意其學少年得力。噫。以朱雲、耿育之戇。兼信國、疊山之氣。以京房、翼奉之奧。兼董仲舒、劉向之文。曾不得一端名之。殆神人也。吳先生敘竟。俄起坐曰。足下嘐嘐道古。如才學直節。兼至並詣。求之千載。寧幾人哉。予舌撟而不能下。俄青衣進葡萄。啖幾盡。歸書之燭下。

設侯公說項羽書

項羽寘漢太公于廣武俎上。漢王患之。遣辯士侯公說羽。詣行營。未即見。于是上書曰。日者連兵不解。再歲之間。白骨柅道。車不得馳。馬不得驟。耕績流輟。黔首怨黯。仰詛天日。大王亦知其故乎。楚嘗德于漢。其何仇之有。今暴骸中原。漢百敗而志不懾失。不盡于漢也。人莫親于父子。有父而違之。婦孺為虜。此骨仇也。斷一指得天下。凡人不為。今雖圉牧。不能為大王釋。且彭城以來。生得太公。矢刃淩雜。即出不意。以絕其望。疇為大王制者。大王不其然。俾日聞于漢。以有今日也。劍?相撞。漢王之肉易糜耳。不以糜漢王。而太公之是狥。則褻楚而張其暴也。于大王左矣。事且無及。或卒焉太公犯霜露不諱。尤非所幸。漢人食敖倉之粟。守成皐之險。終不我下。誓激吏卒曰。吾為太公死報也。如是漢日堅。楚日劬。大王何不思之甚也。大王欲自完。莫若終德漢。歸太公及呂氏。解怨為懽。吏卒服義。反戈而不敢向大王。拱揖而天下定矣。若猶未也。曲不在楚。諸侯聞之。聲漢而責其罪。庸竢大王之致師哉。臣愚竊為大王計。非為漢也。羽得書。頗善之。後竟如其言。

擬蘇武報武帝書

漢昭帝元始六年春。中郎將蘇武歸自匈奴。詔武以一太牢謁武帝園廟報反命。武因奏書曰。臣亡尺寸功。緣先人緒餘。荷戟周廬。承匱北遣。出朔方並陰山而遙。匈奴徂伏。漏命之日久。所送胡使。駢躍就部。而單于顧益驕。淹恤我使臣。脫羈我鞅靷。副中郎將張勝。先不自飭。一二奸人左謀連坐。故叛將衛律逞志于一劍。非死則降。臣何足言。屈節辱命。污累先人以偷此七尺。義之所不出也。往見幽絕。羶酪屏廢。冬深積雪。常沒馬目。僵體擊齒。死不足忌。北海之上。陽烏斷翼。沙黃日昏。水草違候。先凍後榮。群羝觸嚙。甘瞑窮漠。以昭大漢之明德。始假吏常惠等百餘人連鑣深入。一旦盪析。臣身影相依。食不得飽。寐不得安。明年。中郎將李陵被陷。臣聞之摧悼。以陛下威德。失鞭箠之用。使戰士填骨有廟。勝臣少時故習。陵射獵歌呼。日莫不輟。來過臣所。敘臣家禍。兄弟譴終。臣母違養。送葬至陽陵。臣痛切于心。忍涕不下。思肝腦塗地。殺身自效。歲月流積。俘口傳殿下宮車宴出。逖聽天末。洒血長號。生違禁衛。歿隔哀臨。萬里疚思。試朽螻蟻。更復何日。今單于悔禍之延。天誘其衷。臣得入塞。邊城不閉。牛羊野牧。惟陛下之神武。寔式臨之。遠離闕廷。十有九年。負臣壯盛。終不自達。萬歲之後。殆絕瞻望。迄奉新命。靦謁山陵。松柏森肅。零露瀼瀼。陛下神明。與天無極。臣齒髮衰墮。喘僅旦晚。敢特牲報命。臣之節孑矣。犛牛之旄。其能久乎。臣愚昧死再拜。以告成事于陛下。

上大司農陳素菴書

聞魏勃埽門于平陽。退之拒門于宰執。雲霄之上。東閣雖開。而徒褐易阻。芒蹻相隔。遷不自揆。萍梗之蹤。遂隆吐握。嶽峙淵涵。高深如故。蒙以涓埃。覺倍倫等。更諭云。有一代之興。必有一代之制。體國經野。容在後畫。遷伏而思之。元太宗甲午正月滅金。越十九年壬子。北籍始定。世祖至元丙子正月平宋。越十五年庚寅。南籍始各給戶券。今開國十年矣。薈撮全利。深維無窮之計。立法定制。政其時也。往喆創建。代不數人。尹、旦躬元聖之資。房、杜繇龍門之學。蕭何、張蒼。雖不籍詩書。手闢章程。終漢不廢。元得一耶律楚材。定其根柢。百年之間。卓然不搖。屬者舉世。喁喁望歸。計相乘今之日。蒐郡國之長便。湔生靈之極□。或興或除。奏勒成書。昭示日月。後即有饕司墨屬。□府猾吏。窮貪恣詭。或巵之漏。不竈之煬。當代鴻裁。孰隃于此。噫。喪亂以來。毒我黔首。非創於兵。則嚙于吏。非劊于寇。則枵于年。疇昔災黎。僅在下戶。今江南溫室。或不能飽其孥。罄宅殫田。鬻子女而填囹圄。指不勝數也。蘇、松、嘉、湖。夙號腴畝。價隃十金。近委以與人。不得下直。哀哀生民。始困于明季。劇于今日。幸仁人君子。念切痌（疒眾）。又居得為之地。負大有為之志。語曰。需者事之賊也。日復一日。或轉期于後之人。後之人誰超計相之乘而上之哉。遷雖惛。感切厚覬于計相。何以言之。學足以濟才。識足以生膽。學不足則為桑弘羊之平準。識不足則為王介甫之新法。耳目之前。兼長倍量。惟計相耳。請先列東南民艱。曰兌漕。曰白糧。曰現年。曰芻牧。得一一而悉之。往制。轉漕正糧一石。加耗四斗。又加尖耗二斗六升。又加過江腳米六升。其後漕卒凌誶不馴。隆慶六年。定百石加尖潤共九石八斗。併前之加羨。又正糧也。限十月開倉。十一月交兌。十二月離次。正月過淮。二月過洪。明季漸隳。悍卒屢訌我浙。改九石八斗。徵十七金六錢四分。民大苦之。今增修舡盤運襯墊等費。每石加一錢八分。綱司二分之三。十七金六錢四分。又漕卒月糧四十金。行糧十六金。行糧資漕卒鹽菜。每石徵銀五錢。取于條賦。必渡淮給之運弁。曰輕賷。各處不同。或二斗四升。或二斗六升。湖廣則三斗六升。故曰二四輕賷。曰三六輕賷。江南皆二六也。明季改徵本色。民又苦之。先朝南京倉米。民自輸挽。必兌漕訖。或半歲或一歲而後竣事。今先漕而徵。吾邑距省會僅百里。每石輒羨費六七錢。由近推遠。其費彌甚。閭閻之繁瘁如此。漕卒之溢羨如彼。而左民右卒者。動曰軍匱。夫軍之匱。非匱于漕也。本弁朘之。筦糧道廳嘬之。淮河各鎮廳脅之。借叢倚窟。群吮互嚅。費倍于明季者三四。雖屠民以啖之。不給也。計相稔聞。何俟贅述。而遷猶嘵嘵者。冀行糧仍折色。稍優其直。南糧既地近。宜減十之一二。于軍裁其各項私例。如本省糧道護出境。止于江淮。漕儲道居中檄催。毋遠役。遷所妄議者一也。民運白糙粳糯。隆慶二年。奏定府佐一人領之。州縣佐一人副焉。正月解維。六月告納。否則罰。六年。許同軍舡輓進。蘇州百二十七艘。糧七萬六千五十七石。松江九十四艘。糧六萬一千六百四十石。常州百二十七艘。糧三萬三千一百二十五石。湖州八十二艘。糧□萬□千□百□十石。嘉興百二十九艘。糧六萬五千七百五十石。嘉、湖專供光祿寺酒醋局。餘供內府。弘治間。安吉知州舒城鄭昌奏除安吉白糧。噫。惟正之供。民自無辭。第募舟守凍之艱。舍長府胥之黠。收支苛索。浮費百出。號為素封。頓至傾橐。甚者隕身杖下。游魂不歸。今嘉、湖改官運。津帖尤重。噫。明季遼餉。以漕卒便帶。若量定津費。派之漕卒。彼樂得厚糈。而免官民之跋涉。遷所妄議者二也。現年法。即古衙前之役。舊十年間。一兌漕。一現直。時官司稀簡。物力殷賑。今車騎絡繹。民一僉點。垂罄亡論。且箠楚莫必。其命寅檄卯集。申傳酉候。稱貸猝窮。百穴難避。又宴必華飾。舟必供帳。廚傳之外。金幣無耗。竣事輒四百金。田經十年。如同再置。工作泛役。益無究詰。前杜按台欲裁之。有司因循。未副其望。誠申以尺一。郵傳雜辦。俱額設支應。毋及簷篰。遷所妄議者三也。牧芻先朝實錄載。如赦浙西。免米麥若干。草若干。則已入賦額。且舊有曆日、胖襖、藥材、筋角、顏料、金漆、箭弓、紙筆、皮張、絹匹等項。畝各幾釐幾毫。枝冗目棼。隆慶中。南海龐尚鵬按浙。總其數。定條鞭法。海內倣行已久。忘其條例。宋程琳為三司使時。患民稅多名目。恐吏為奸。欲除其名而合之。琳曰。合為一而沒其名。一時之便。後有興利者復增之。是重困民也。後蔡京行方田之法。盡併之。始追思其言。今馬草入額。順治初。徵芻于糧長。五年。加每畝七釐二毫。而糧長又輸草如故。無歲不然。無戶不複。此豈當道之本意耶。非嚴示明綸。度不能革。遷所妄議者四也。遷本迂朽。獲覩計相毅然以天下為己任。沸者待沃。壓者待起。公餘清燕。出其神匠。規九有于掌上。籠百禩于一旦。擘贏酌枯。列之象魏。仰溯周官。曠代一睹也。遷入都以來。聞募屯遼陽。又楚中某邑貢茶。因竊謂先朝召商墾邊。輸粟中鹽。邊無曠土。今若召商墾田遼陽中。淮、浙、長蘆之引。似亦易致。角羽齒革。茶漆蜃石。布繒紵葛。京師輻輳。便于召買。或盡徵折價。江南先朝例貢鰣魚、天鵝、鷀、鴇、梅、枇杷、筍、榴、柿、柑、橘、蔗、荸薺、薑、芋、藕、香稻、苜蓿等項。而北產殊勝于南。或盡捐其額。以蘇民困。蓋周人什一而稅。孔孟稱之。漢人二十稅一。宋時賦徵八分。版曹住催其賦。平江粟二□萬。元人減之僅百萬。凡開國刑賦恆輕。衰末刑賦恆重。歷代肇興。並從簡約。當元之初。閩、廣稍警。旋即安枕。吳、浙宴然。以苦宋公田之累。如釋重負。有祝而無詛。則輕徭薄賦。實冇以招徠而深結之也。芻蕘妄議。知突尊嚴。第恃枌榆之舊。祈垂矜詧。管仲柄齊。樂聞讜切之言。蕭何佐漢。乃設書過之吏。況計相偉略雅度。恢宏廟筭。有進于此者乎。遷無似。謹皇恐竢罪。

上太僕曹秋壑書

日枉駕過存。款語殷洽。此自門下隆詣。非鯫生所敢望也。蒙諭史例。矜其愚瞽。許為搜示。私衷啣切。靡可言喻。何也。遷本寒素。不支伏臘。購書則奪于饘粥。貸書則輕于韋布。又下邑褊陋。薄視緗芸。問其鄴架。率資帖括。于是問一遺編。卑詞仰懇。或更鼎致。靳允不一。嘗形夢寐。即檇李鼎閥間。亦匍匐以前矣。推諒頗少。惟門下窮覽丘索。獵隱弋潛。有安世、茂先之博贍。兼向、歆、次道之蒐羅。欲提鉛奉槧。執鞭供楮。少效一日之役。沒齒亡憾。計其宿指。早鑒徹于門下。今北游萍梗。復獲趨侍。而向且未即前者。自分躡屩擔簦之賤。瀆及左右。今日曰某書我渴。明日曰某書我療。屢犯清燕。開罪何極。居停傳命。忭舞欲狂。以迂癖如遷。鄙鄉涕唾之餘。輒見虛左。列于九九。遂可飫儉腹。豁矇目矣。嗟乎。頃遭兵燹。訪採尤難。時刻充棟。類非所急。若關切要。彌加鐍秘。明初危學士太樸修元史。携果餅勞一老兵。與言舊事。元初王學士鶚有志金史。于故金部令史竇祥得二十餘條。于司天提點張正之得災異十六條。于張承旨家得五條。于尚書楊雲翼家得日錄四十條。于陳老得三十條。頗多重複。太原元好問採亡金事。寸紙細書。錄至百萬餘言。今所傳中州集、壬辰雜編。今史多本之。古今人不相及。遷更譾劣。舍逢掖而謀朱墨。祗見其望洋也。幸大君子曲閔其志。託在後乘。假以程限。廣賜携閱。旁徵側彙。犬馬之齒。猶堪策厲。祈門下毋我煩褻。其榮施豈有暨哉。先朝召對事述。云在朱都諫子美處。及秘錄。公卿年表等。萬乞留意。祠曹或素所厚善者。于宗室薨賻。大臣賁卹。月日可詳。特難于萃輯耳。希望萬一。企踵竢之。噫。遷不自量。妄干奎壁。罪甚。罪甚。然素有私誓。此生不讀書。已矣無所限。第來世得獻吉、元美輩重生。為其侍史。手致筆墨。勝玉皇香案吏也。今得即事門下。實出意表。諺云現報。知非誑語。冒突尊嚴。昧死以聞。

寄吳默寘太史書

遷本蔬屩。雖同梓里。被褐自阻。暴腮無繇。庚寅獲謁。庶慰生平。頃因旅食。暫逐長安。擊當路。纁旌交驁。徵隱弋潛。磊磊江表。屢北其轍。方興之朝。仰佐新運。非曰羽鱗。寔難跧伏。顧良禽擇木。不慕鄧林。至寶在（石菐）。不求泣血。此固門下所明也。日者東南素望。翔集一時。名位赫奕。輿情群矚。龍門非高。鼎呂非重。顧盼之際。價溢青萍。齒頰之餘。身增羽翼。于是人人擅公輔之器。字字挾風霜之嚴。賓客填門。丹青並譽。悠悠千載。舉目超乘。一朝不戒。零霜未萎。猶攬結聲華。鞭弭牛耳。鞲橐輕浮。奔走相屬。心竊異之。獨門下墐足西湖之上。囂塵如蛻。祭則漢臘。谷則王官。梁燕去來。堂非王謝。芳草晨暮。地似澧沅。向不涉李□之舟。今不負明夷之晦。誠哉。始終一致。污隆同道也。嗟乎。先民蹇運。何代不有。銷聲埋跡。願腐草木。周秦以來。度不勝數。未嘗邀西山之餘甘。斟牛口之遺溉也。若呶呶焉號于人曰。我荊南。我西陵。安知荊南西陵非遺民之捷徑乎。古人信心之語。較然不欺。廬陵設遂其黃冠。自一瓢一笠。以終其身。其傾家募士。在真州奔播之日則可。在燕京羈旅之後則未可也。末俗拘論。略無轉諒。凡得志則並律以莘渭。凡鼎革則並繩以首陽。嗟乎。出處道義。各有本末。事未易一二為眾人言也。突梯首鼠。營逐輕肥。一離槐棘。眉目俱喪。故蘇威隨之佐命。逆拜王世充于馬前。即且甘帶鴟梟。嗜鼠原其積性。不足怪也。或樹怨深于漚麻。怵禍同于舐犢。百口未保。闔門易危。因之借面彈冠。改舌誓墓。諱匹夫之小諒。效時貴之馳驅。亦其一也。若夫介不違物。貞不沿流。負君宗之望。而無標榜之累。抱眉山之才。而無戲謔之嫌。閉門合轍。清議樂推。使九鼎未淪于泗水。大命稍遲于幹難。鹽梅霖楫。早集門下。事會不常。遜荒行野。翟陂少鴻隙之謠。枋頭鮮次骨之恨。俯仰天壤。衾影並適。前預薦剡。足符國論。然白駒繼于逐鹿。鳴鶴和于瞻烏。身名離合。得喪秒忽。月旦在其前。史鉞在其後。門下屏居。籌之熟矣。夫留夢炎、王積翁之與馬廷鸞、家鉉翁也。並日而論之。判不相入。在當日若曰夢炎、積翁合伊尹之五就。在今後則曰廷鸞、鉉翁合邵平之青門。矧錢江帶水。澄之不清。撓之不濁。林下一人。罕見其匹。猿驚鶴怨。何煩逆計。而遷猶忘其疎賤。神馳左右。誠以滔滔者易逝。嶽嶽者難搖。義熙已革。僅存甲子之書。德祐久亡。或錮眢井之史。事有相反而實相成者。桐江不明光武之大。箕潁不全堯舜之隆乎。第今布衣帶索之流。閶闔懸隔。偶拈楚歌。漫擊燕筑。海日江潮。賡賓王之逃敗。隻鳧乘雁。類溟渤之浮游。輒欲較鈞石于權衡。挈尋丈于矩度。竊嗤其人。蠛蠓蟭螟。方茲為眇。彼冠冕人倫。領袖士類。自屬鉅材。尺寸銖兩。毫不可借。雖非其時。彌貴彌寡。一節一行。風斯下矣。遷仰止殊切。羽便唐突。倘蒙垂詧。宥以深誅。月卿薶銘。先傳枋得之心。丞相生還。詎俟炎午之牘。迂戇妄陳。嗣還荊謝。主臣。主臣。

上吳駿公太史書

昨蒙延誨。略示紕謬。深感指南。有逾傾蓋。遷自恨繩樞甕牖。志浮于量。腸肥腦滿。妄博流覽。尤于本朝。欲海鹽、豐城、武進之後。嘗鼎血指。而家本儋石。飢梨渴棗。遂市閱戶錄。嘗重趼百里之外。苦不堪述。條積匭藏。稍次年月。矻矻成編。而事之先後不悉。人之本末未詳。間見邸抄。要歸斷爛。凡在機要。非草野所能窺一二也。如天之幸。門下不峻其龍門。輒垂引拔。謂葑菲可采。株朽亦薪。遷即愚矇。敢于隳阻。古人著述。嘗求一代之鼎呂而質成焉。史事散落。更貴蒐訂。王隱見輕于晉紀。湘山祇成其野錄。正以舛悞過甚。蕪僻自安也。門下以金匱石室之領袖。聞見廣洽。倘不遽棄。祈于紕謬。椽筆拈出。或少劄原委。蓋性好涉獵。過目易忘。至於任耳。經宿之間。往往遺舛。故於今日。薄有私懇。非謂足辱大君子之糾正。而曲學暗昧。隕塹赴谷。意亦門下所矜閔而手援之者也。密邇壇坫。凡有祕帙。藜隙分青。彌切仰企。記室所抄春明夢餘錄宮殿及流寇緣起。乞先假。啣謝不既。

又

日袖大集。迨昏而竟。迴環抽繹。遂涉連辰。竊有私旨。臨文勃露。不敢輒匿。謹質之大君子。當代文囿。實藉瑯琊。雖前有北地。並有歷下、新都。而門風孤峻。承流頗少。惟瑯琊隃冠操觚。家三戟而身八座。鮮華映帶。傾動宇內。顧劉子威時地同孫文融。馮元成、湯若士輩生稍晚。俱外葵丘之盟。窺彼諸公。不無悻悻。而王氏之學。堂奧難窮。閫域易獵。所避唐宋人之輕靡。而不能盡謝其縝密。第以秦漢之紀律部伍之耳。孫武子用三駟。有一敗二勝。瑯琊之謂也。一時附麗而起者。如雨如雲。及身而已。並腐草木。非此曹子不自為扶餘也。學王氏而局之。優孟其衣冠。人人抵掌。至於盜狐白裘解齊相之幬。猶未易才。況能冶及九鼎。哀及長城乎。噫。何瑯琊後之寥寥也。歲星在吳。文不終厄。牧齋得其漪蘭。臥子得其豪筋。而門下之風骨。又蛻瑯琊。出之入之。讀者不知為王氏學也。二三百里間。五六十年內。婁江再興。而餘皆其分身。或小有差別。總不離其胎息。蓋末俗薄惡。知以所短詆王氏。不知以所長變王氏。虞山、雲間。俱善變也。虞山工于轉擊。臥子工于直入。門下不吐不茹。設端合轍。妙極匠心。靈腕全應。借瑯琊而在。有不慰比鄰之望哉。嘗嘆瑯琊愛弟。已添同軌。哺糟啜醨。頓還今日。誠末流之快事也。讀王畹仲、吳志衍等志。始知粵蜀之陷、書宋九青遺事。深合史意。因念近來英流。不幸衰季。或早獲牖下。或適與禍會。文殘獻缺。飲恨泉壤。祈門下握掾。據所見聞。綴緝另帙。如陳同父之中興遺傳。程篁墩之宋遺民錄。則袞開幽籍。光回蠹簡。敢以進之門下。本欲躬奉。決踵未泥。妄肆其臆。知有以原之也。

上霍魯齋大理書

公卿不下士久矣。倒屣入幕。輒豔流聞。況虛左于夷門。率先於壟上乎。求諸往牒。駕不多屈。而遷非其人。特荷軒蓋。枯木朽株。先容無徑。及摳趨階墄之下。諭其始末。以檇李曹太常齒餘。遽加剪拂。夫術莫賤于九九。不礙延納。事莫輕于馬骨。或可市駿。懿躅代興。會逢望外。日者。門下惓惓示不朽之業。垂引末學。竊謂千秋非遠。關中獨霸。闢茫開混。北地前無古人。德涵、允寧、渼陂、浚谷。並奔軼一時。掉鞅六合。其後齊、吳、江、楚之才。旂鼓相向。亦奉銅盤于關中。未嘗摩壘而致師也。前聞于曹太常曰。北人于山見華嶽。于水見黃河。于野見長城荒塞。古戍雄關。于人物見鐵騎輕車。橐駞騊駼。無一纖靡之氣。淆其心目。南人雖秀羸。而文出于菰蘆之間。土輕水淺。風氣靡靡。較之于北。大不相侔也。噫。旨哉言乎。才因地生。實為篤論。王右軍遙慕於成都。遷亦神馳於三輔。而蹇駑不力。略似蠹魚。黽勉涉獵。志隃于量。觀書（名隹）陽之市。僦宅春明之坊。有靦面目。徒抱私歉。今門下徵文攷獻。踵至有日。稍自慰藉。倘因是償其宿負。究竟初志。貴于官千石。富于積猗頓。豈虛語哉。名世在上。誼當蟄默。而忘其愚且賤。以干于下執事者。誠迫桑榆之景。限斥鷃之卑。慶其遭而懼其晚也。既辱知遇。何敢卒諱。日夕引領。以望秘籍。曰。庶撫我乎。如矜其狂瞽。凡奧帙微言。悉得頒示。將來啣報之誠。或有華陰楊氏之已事在。又所呈殘稿。篳門圭竇之人。安知掌故。性好採摭。草次就錄。浹歲以來。句聞字拾。繁如亂絲。卒未易理。幸逢鴻匠。大加繩削。尊諭云。史非一手一足之力。允佩良規。翹企以待。

寄張元岵書

十月抵燕。謁吾鄉計相。述門下近狀。即以出山問。答之曰。渠髮種種。自夢斷長安。計相笑謂部檄已下。恐不能卻。愚無敢復言。退而思之。富春羊裘。加以束帛。遼東皁帽。致之安車。鼓鞲一時。逖聽為快。第清泉白石。相需已久。驟而聞之。非所以慰薜（上西下維）而安松菊也。且搜岩剔壑。事方創始。硜硜之節。有司未諒。煮鶴爨琴。強為勸駕。則門下何以應之。古人三徵九辟。終得自由。移語今日。頗煩秘畫。凡保有簻軸。貴于相成。引年避疾。概緣高蹈。文俟容以鑿坏。豫州全其冰鑑。形跡潛孚。未嘗勢督。今或尺一尊嚴。堅祈赴道。築土室之為晚。卻蒲輪以無從。事容有之。何能逆計。又涇殊于渭。鷺奪于烏。同黨之間。嘗分畛域。于是慫恿群符。敦導使指。吳市難託。牛口欲污。是俱揣求在曲全。上之不拂白駒之心。下之不違紫芝之志。權衡尺寸。與化推移。諒高明獨得。非下士所可預也。愚因旅食。頗悉時情。弓旌之招。各有根委。緇衣見詠。如我門下。指不多屈。北羽常便。冀于計相處懇桑榆之景。弛軺傳之期。彼若降心。似為得策。矇瞶之甚。竊恃道契。披呈本末。餘非所及。未敢縷聞。

寄徐道力書

談遷頓首道力太史足下。日兩別已。從還役得登舟狀。嗣後絕無聞問。念笳吹金奏之間。擊鼓其鏜。盡除措大習氣。獨不可祛疾乎哉。諒為足下私愉快也。自行後。長安弈棋。頃刻異狀。巧非有餘。拙非不足。弟從旁觀。雖柯爛無益。第指其口呼醇酒耳。足下當嗤我迂腐。繇今覘之。吾鄉二三君子。方其孔棘。逃俎脫鑊之不暇。則區區敝貂。未可謂天之薄報也。足下今之頡世資。而弟以此言進。又咄咄狂奴故態矣。館課譯字。御試者再。初賜衣三人。邑子預焉。其次大不稱旨。致霆怒。假足下在。度必筏喻。而往惜麻衣如雪。今此曹子。坐破花磚耳。聞東南嫁娶殆盡。一時誤傳鴛鴦七十二。一一自成行。□其遭也□史二卷。行便附候起居。冬寒珍攝。疇昔弟思家惓切。有寸楮□□寄。幸甚。

寄張連侯書

記乙酉春仲。遠侍函丈。遂接芝宇。款洽累夕。更申來約。菊芳蘭秀。秋以為期。奄忽不造。各乖羽翰。荏苒久之。值友人蕪陰之便。郵致玉璽。尋聞山頹木壞之耗。即為位而哭。吳、晉路阻。冥鑑非隔。又聞世丈果諧仙耦。扶櫬故土。兵燹以來。弓裘莫問。有能支傾維墜。不喪匕鬯。天之佑善。亦非淺鮮。平泉之石。午橋之松。清蔭餘芳。得還疇曩。幸之幸也。倘不其然。直當委運。不足膠轕神明。煩我真宰。第太夫人春秋已高。百無可恃。仰慰垂白。自軫台念。又先師詩若文種種。尊公嘗刊其詩于金陵。後此未續。其文潔古有法。型（上范下土）往喆。出以靈銳。伐毛滌髓。尺牘信腕。吐納雲霞。膠州高相國推為近代第一。祈力加搜彙。付之剞劂。或時詘工艱。乞錄副本三四。備萬一之虞。不佞今□游燕。冀乘利便。炙雞絮酒。酬先師之墓。以畢宿負。政恐途窮路左。掃壟無日。因寓□陵覓劉氏。敬勒狀起居。餘不能盡。

與浦江鄭維持書

少讀國史。輒仰名閥。謂安得身至浦陽。蒐其遺範。忽值門下。如見典型。既恨其晚。又自顧疎跡。欲前且卻者屢矣。尋懼終外。則壽張百忍之規。江州御廩之勸。唐宋難追。目前未失。故冒突行幄。果蒙垂誨。歸夢俱恬。非可云喻。第餘徽未悉。倘不見吐。祈筆示涯略。更慰飢渴。又宋景濂後裔。雖在蜀之華陽。而貴里尚有其人乎無也。並賜裁教。自揣赧色。而就質勤篤。或不我嫌。倒囊開諭。九鼎大呂。榮感為重。

寄李楚柔書

便鴻縷縷。所以不輒附者。跡于襲也。故寧靳其羽。今道力苴而南矣。擬託泛于李郭之後。居停堅留。不能引決。遂少滯也。嗟乎。知我者貴。每與道力劇論。輒嘆足下貧。雖烏衣門第。今人誰慰藉者。等困吾輩。謀生之戚。薄于寢丘。古詞有婦病行。厄士值此。尤足耗志。今之日度井臼之色。愉如也。小郎當外塾矣。向平之累方始。足下嘗欲遠游。豈勝僕。即僕亦泥塗之人也。載浮載沉。深自安于譾劣。世有唾我者。且張吻而受之。庸竢其著面哉。口既拙訥。年又遲暮。都門游人如蟻。日伺貴人門。對其牛馬走。屏氣候命。辰趨午俟。旦啟昏通。作極欲死。非拘人所堪。于是杜門永晝。而借人書重于卞氏璧。不復可得。主人鄴架。頗同故紙。目翳不開五步之外。飛埃襲人。時塞口鼻。惟報國寺雙松近在二里。佝僂卷曲。隃旬輒坐其下。似吾塵中一密友也。去秋謁思陵。訪西山。近七月末。走三十里游故外戚李氏園。興勃勃思酒。傾火酒一升。委頓而反。浹歲行踪止此。霍司馬八月勘河往淮、汴間。吳駿公先生雖善病。雅善名理。故不廢玉柄麈尾。賴以撥悶。更訂史論。頗得張僧繇點睛法。秘不示人。餘詩若文。觸感輒成。亦秘不示人。其代斵者焚稿。嗟乎。僕文無可稱。往日惟張藐山先生極加賞目。近值婁江。與足下三耳。足下名不出閭里。然知我者無貴賤異也。餘俱以面皮相許。非其實矣。頃者益究先朝史。凡片言隻行。犁然有當于心。錄之無遺。擬南還後。作記傳表志。三年為期。所不敢輒語人。私為足下道也。明春市沽。又費君家錢若干。萬不約爽。

與詹去矜書

談遷頓首去矜足下。吾兩人齒髮衰墮。而僕甚之。萍梗之踪。各不相問。倏焉創合。得窺鴻製。深自感愧。僕顛毛種種矣。又何足言。覽足下自敘。歷落感慨。為僕寫照矣。是以輟弦之嘆。尚未絕音。寡和之曲。或堪同調也。嗟乎。今為何時。而侶謝翱于方鳳。埒淵明于遺民。僕非其人。何敢僭擬。雖然。僕雖不肖。嘗奉教于君子矣。況□淵蹈海。慚謝古人。而遼東皁帽。吳市監門。今亦惡遜。諒足下擊筑之餘。當為共悼也。噫。生平已矣。無可言矣。私衷哽咽。見嘔心如足下。胥江之濤。即三日不流。未足宣其鬱也。明農集謹歸上。幸簡入。




北游錄紀聞上


自北上。以褐賤。所聞寥寥也。而不敢自廢。輒耳屬一二。輦上貴人。其說翔藐塵壒之外。迂朽毋得望。至淵儒魁士。未始多值。間值之。而余顓蒙自怯。囁嚅久之。冒昧就質。僅在跬傾。懼其厭苦。手別心悵。餘則垣壁桯杌之是徇。余之憒憒。不其甚乎。然幸于燕而聞其略也。若錮我荒籬之下。禽籟蟲吟。聊足入耳。能傾隃糜之殘瀋乎哉。陋實余。不在游也。故紀聞。

【吏部楹帖】　吏部堂聯。萬曆初。冢宰錢唐張瀚立。功名身外事。大就何妨。小就何妨。富貴眼前花。早開也得。晚開也得。

【宋濂裔孫】　浦江宋濂。譴卒夔州。子孫因家焉。而故里仍有宋氏。今蔚州知州宋三傑。云其後。

【湯若望】　大歐邏巴國人湯若望。今官太常寺卿。管欽天監印務。勑號通玄教師。其國作書。自左而右。衡視之。製繭紙潔白。表裏夾刷。其畫以胡桃油漬絹抹藍。或綠或黑。後加采焉。不用白地。其色易隱也。所畫天主像。用粗布。遠睇之。目光如注。近之則未之奇也。湯架上書頗富。醫方器具之法具備。有祕冊二本。專煉黃白之術。溧陽陳百史相國 【 名夏】 欲傳之不得也。崇禎甲申三月。京城陷。陳避天主堂。欲投繯。力沮之。湯又善縮銀。淬銀以藥。隨末碎。臨用鎔之。故有玻璃瓶。瑩然如水。忽現花。麗豔奪目。蓋煉花之精隱入之。值藥即榮也。鑄鑌鐵為刀。柔可繞指。揮之砉然有聲。他製頗多。不具述。

【通政司參議】　通政司參議闕。大率以戶刑工部郎中陞。試日讀章疏一道。偉幹閎聲為貴。備上御門宣奏也。左右參議。一嘗外轉。一嘗內轉。時人語曰。一死一活。

【人梟】　崇禎時。寧海諸生包君祿。失其名。家頗裕。其子年始壯。好飲博。嘗道中毆父。死。食其腦。土人執送熊太守。太守拷問。曰。吾當時謂牛耳。不知父也。斃于杖下。

【商文毅銀章】　淳安商文毅 【 輅】 。有憲宗皇帝所賜銀圖章。曰澹泊寧靜。今藏于家。其地九?邅迴。水各環護。 【 遂安馬揚明說。】

【徵異】　先朝大內多奇物。濟寧楊太史士聰玉堂薈記曰。大內藏有瓜子。長五六寸。嘗述之吳駿公先生。先生曰。不止此。吾友某。親見大內一活蟻。修尺許。其狀可畏。不知所自產。又太倉太常王煙客 【 時敏】 云。友人某。于蜀中見竫人若干共籠。形不隃三寸。衣冠垂髯。聲啾啾如鳥雀。短于焦僥矣。

【金龍池】　馬邑縣西北十里。洪濤山下。有水一泓。深不可測。嚴冬不冰。後魏以來。人傳池有二龍。時化為馬。一驪一黃。遇天陰晦。民間之馬遇之。生駒神駿。或有角。如鹿茸然。 【 馬邑縣志。】 洪濤山下。淵深無底。唐初有一馬。從池中躍出。里人驚怪。莫敢近之。馬每朝出。奔騰郊?。暮復投水中。以為常。尉遲恭往收之。從太宗征伐。翊成開創之功。後馬不知其所終。今曰金龍池。 【 雲中志。】 按鹿馬易形。秦人以罪趙高。而馮夢禎快雪堂集云。大同有馬似鹿者。抑洪濤山下所產。傳奇有尉遲敬德洗馬。則金龍池中事也。

【透玲碑】　大同應州佛宮寺。相傳唐晉王墓上石。光明如鏡。照見人物。元季兵燹。止留二尺許。曰透玲碑。

【王右軍遺墨】　東陽何氏宋太師□之後。所遺右軍書。若問淳熙還問之必還也。羲之頓首。字徑五寸。長幅。今存。義烏金公輝嘗見之。

【沙河古墓】　沙河縣北陽村。有古墓志。蓋上書揚君墓。傍刻葬後一千七百年墓為張安所發。發者滅門。今石見存古廟前。而揚君履歷。已不可攷。 【 順德府志。】

【黃侍中祠聯】　貴池黃侍中觀祠。聯曰。兩榜掄魁。毫端灑不盡義膽忠肝。想到江上勤王。獨往獨來天地黯。一門殉節。波影留得住貞魂烈魄。說起橋邊從事。同聲同氣鬼神驚。

【攷經堂記】　三原冢宰王端毅 【 恕】 致政。潛心六經。作攷經堂記。略曰。攷經固當攷先儒之傳注。亦不可不以心攷之。其經如此。其傳如此。以心攷之不如此。則當闕之。不可以訛傳訛。以誤後學。且如易之文言曰。乾始能以美利利天下。不言所利。大矣哉。程傳以為乾始之道。能使庶類生成。天下蒙其美利。而不言所利者。蓋無所不利。非可以指名也。故贊其利之大。曰大矣哉。朱子本義以為始者。元而亨也。利天下者。利也。不言所利。大矣哉。貞也。今之學者。多不讀程傳而宗本義。如此章者。以吾心攷之。當以程傳為是。又如書之金作贖刑。蔡傳以為贖鞭扑之刑。以吾心攷之。鞭扑乃官府學校常用之輕刑。如何一一以金贖之。豈非贖老幼篤廢之不能受刑者乎。又如詩之南有喬木。不可休思。注以為上聳無枝曰喬。以吾心攷之。釋喬木之喬。固可如此遷就。釋喬岳亦可上聳無枝曰喬乎。喬字只可以高字訓。不可以上聳無枝釋之也。又如春秋。公羊、穀梁以尹氏卒為正卿。左氏以尹氏卒為君母。一以為男子。一以為婦人。學者將誰信乎。此攷經者固不可不用傳注。亦不可盡信傳注。要當以心攷之也。

【海運新攷】　梁太宰夢龍海運新攷曰。海道里數。淮安府至安東縣九十里。安東縣至馬洛關五十里。馬洛關至蘆浦四十里。蘆浦至楊寨四十里。楊寨至白沙關二十里。白沙關至雲梯關二十里。雲梯關至淮河套六十里。淮河套至大海東州山百二十里。東州山至高公島三十里。高公島至鷹游山三十里。鷹游山至盧溝所十五里。盧溝所至青口六十里。青口至興莊五十里。興莊至東流所百里。東流所至濤落場三十里。濤落場至信陽場百二十里。信陽場至齋堂島四十里。齋堂島至靈山島九十里。靈山島至竹槎島五十里。竹槎島至浮島四十里。浮島至灣島六十里。灣島至鰲山管島三十里。管島至田橫島七十里。田橫島至欽島十里。欽島至青島百二十里。青島至海洋所灰島七里。灰島至炕兒島十八里。炕兒島至玄城島百二十里。玄城島至雙駝埠二十里。雙駝埠至寧津所八十里。寧津所至成山衛五十里。成山衛至青雞島六十里。青雞島至羅山所五十里。羅山所至威海衛四十里。威海衛至劉公島五十里。劉公島至寧海州七十里。寧海州至空空島五十里。空空島至奇山所三十里。奇山所至福山縣三十里。福山縣至登州新海口八十里。登州新海口至沙門島六十里。沙門島至桑島五十里。桑島至萊州（山母）屺島四十里。（山母）屺島至三山島八十里。三山島至芙蓉島五十里。芙蓉島至海倉百里。海倉至魚兒鋪十里。魚兒鋪至白浪河五十里。白浪河至八溝河五十里。八溝河至小清河二十里。小清河至清河五十里。清河至絲網口十里。絲網口至江坌河十里。江坌河至大口子四十里。大口子至大清河十里。大清河至唐頭寨十里。唐頭寨至小沙河五里。小沙河至渾水汪十五里。渾水汪至降河三十里。降河至久山河十里。久山河至大沙河二十里。大沙河至泊油河十五里。泊油河至套河十五里。套河至沙頭河十里。沙頭河至大頭河三十里。大頭河至桑句河三十里。桑句河至徐家溝十里。徐家溝至乞溝河七十里。乞溝河至大沽河二十里。大沽河至天津衛百五十里。天津衛至張家灣八十里。自淮安至張家灣海道水程。共三千三百九十里。

海道灣泊。舟行停泊。宜在舊設墩上。晝樹旗幟。夜懸燈籠。以便趨集。嘗攷永樂間平江伯陳瑄督海運于靈山。建烽火臺。高三十餘丈。今宜師其意。多為標識云。

由淮安起至信安場。 【 場東土民董氏門前。可泊舡二三百隻。】

齋堂島。 【 屬諸城縣。在夏河所東南。水陸相去共約二十里。自鷹游山風利一晝夜到島後琵琶嘴。可泊舡二三百隻。濤落夾倉口、舊夏河等所。安東靈山一帶。近多徽、閩商販。】

靈山島。 【 西離齋堂水路五十里。北離靈山衛水路四十里。屬膠州。風利由島北徑行。或阻風奔本島。或靈山衛前。可泊舡二百餘。】

古鎮巡檢司。 【 由鎮南海邊行。或阻風在鎮西海王門前龍王溜處。可泊舡五百餘。】

竹槎島。 【 屬膠州。在靈山衛東薛家島前。離靈山衛水路五十里。舡由島前行。或阻風。即奔北島。或薛家島前。可泊二三隻。】

黃島。 【 商舡每泊此守風。可泊舡百十隻。】

淮子口。 【 膠州城東。最險要。內多隱石。潮長石見。須轉南行。淮商熟路也。】

陰島。 【 屬膠州。舡由島前行。潮退有旱路。內為民居。】

麻灣。 【 西口通膠州。可泊舡。】

福島。 【 一作浮。即墨縣南五十里顏武社地方。舡行島後。亦可泊。】

淮口港。 【 鰲山衛。遇大潮。可泊四五十艘。】

董家灣。 【 即墨縣南九十里。每三四月捕魚時。百筏叢集。灣前有石堈。須近裏二里開舡。】

大管島。 【 即墨縣蕭旺社地方。距縣十里。島內外俱可行舡。】

十餘里。】?小管島。 【 蕭旺社地方。離岸十里。如舡奔程不及。此島可泊。離鰲山

田橫島。 【 屬即墨縣。去縣百二十里。西去齋堂島水陸共有五百里。風利一日可到。島後東圈西圈。俱可泊。】

柘島。 【 春時舡由外行。秋由內行。】

沙島。 【 屬大山所。去岸十里。可泊舡百十餘隻。】

馬公島。 【 即墨縣正東。雄岸所正南。屬萊陽。島前島後並何家馬頭。可泊舡六七十隻。】

草頭嘴。 【 大嵩衛正東。去衛二十里。屬寧海州。自田橫島開舡。或阻風奔此。可泊舡六十隻。】

青島。 【 乳山寨西南小海。最可泊舡。帶麥島海口、楊家盤海口、擒虎山海口。俱可泊舡不多。】

黃島。 【 海洋所正南。去所二十五里。島西所前。可泊舡。屬寧海州。去百六十里。】

海洋所白沙海口。 【 可泊舡不多。】

宮家島。 【 即琵琶島。寧海州即楚社地方。去海洋所四十里。島西北可泊。】

長灣圈。 【 文登縣可泊舡處。】

龍門口。 【 文登縣界。在靖海衛西北。可泊。】

狗角口。 【 靖海衛東。蘇心島西北。與蘇州南北相對。故名蘇心。島上有海神廟。此口可泊。】

槎山。 【 文登縣南二十里。有九頂。南瞰大海。可以遠瞭。為水程標記。】

宋家園。 【 即沙島。俗呼柳埠。海口屬靖海衛。可泊。又蘇山海口。可泊百十餘隻。】

何家嘴。 【 即延真島。去岸五里。文登縣東百二十里。】

石島。 【 文登縣赤山寨界。舡行。】

別付島。 【 在赤山寨南。可泊。】

木家島。 【 即鏌鎁島。南可泊。島東北海內有凹屋港。最險要。舡須內行。島在文登縣百里。昔有捕魚者于此獲寶劍。故名。】

黑石島。 【 遼呼蝦兕駞。舡內外可行。】

揚家塋。 【 寧建所東南。潮落則顯。長則隱。內有石龍。有六七十墩。由內洋數里開舡無害。岸人呼為忤島。島人名為乾島。】

菉豆島。 【 尋山所南。遇南風可泊。】

窩島海口。 【 可泊舡百十餘。】

駱駞石。 【 水急可泊。】

竹島。 【 成山衛正南相去二十里。舡由嘴東行轉馬山。至秦皇廟。或阻風。進馬山北小海口。可泊舡守風。】

送波嘴。

家雞汪海口。 【 屬成山衛。可泊四十餘隻。】

春山嘴。 【 一名黃石崖。灘陡水湍。無風。激浪如雷。嘴可避。亦可泊百餘隻。】

成山衛海口。 【 可泊百餘隻。】

柳大川界口。 【 可泊百餘隻。】

白峰頭。 【 屬成山衛。約十里。其處多礁石。無風。激浪有聲。舡經此向東開十餘里避之。】

仙人橋。 【 潮退橋顯十餘里。潮長水沒止露尖。無風。激浪如雷。由裏開洋二十里行舡。或口西亦可。】

海驢島。 【 成山衛東北四十里。可避仙人橋之險。開洋二十里。島東北望西轉。】

雞鳴島。 【 即青吉島。文登縣東一百里。自成山衛西北行抵此島。行舡亦可泊。遇東風即行避。或回成山。或前山劉公島。有雞鳴嶼。內有浮礁一片。可避。望西有夫人嶼。不可在內行舡。望西北行。至劉公島。約四十里。】

大溝海口。 【 文登縣南。有暗石沙港。不可泊。】

辛江寨。 【 文登縣迤北。有陳家崖。可泊。】

黑山洋。 【 近黑島。在威海衛東北洋。險不可泊。】

劉公島。 【 去文登縣百二十里。東北行至王家嘴。轉西行過有漫村海口。有二灘在威海衛後。東西有黑海口。俱陡崖不可泊。遇南風。在衛東北張家海口可泊。自劉公島轉西至小杵島。抵空空島。約百餘里。風利一日可到芝罘島。或值西風。西北風。正北風。亟回劉公島避之。空空島不可泊。】

威海衛東關外海套。 【 可泊舡二百餘。】

寧海衛東柄海口。 【 可泊舡不多。】

養馬島。 【 水路至寧海衛十里。可泊。否則泊花合港。】

龍門港口。 【 古泊舡處。】

金山所雙寺等海口。 【 俱屬寧海衛。可泊舡三十餘。】

芝罘島。 【 俗呼慈烏島。奇山所西北。山東通陸。東西二里長。內有福山民居。至奇山十里。】

大河海口。 【 不得已可泊舡五六十。】

奇山所前圈海口。 【 不多泊。】 後圈海口。 【 不多泊】 勝子圈。 【 不多泊。】

灘名口。 【 可泊舡六十。】

婆娑海口。　宅窠。

登州新海口。 【 備倭都司城。進可泊百十隻。】

長山島、沙門島。 【 俱蓬萊海道要處。有井可汲。舊有監察行臺二。巡檢司。有海廟。正德前。有司春秋二祭。】

樂家海口。 【 可泊舡十隻。遇北風。不敢久停。西至黃河口塞三十里。】

黃河營。 【 屬登州衛。有東小海口。可泊舡二三十隻。土人島人最習者。】

桑島。 【 一名桑雞島。島前可泊舡百五十。東至新海口。六十里去岸。馬亭寨十五里。有井可汲。】

馬亭鎮巡檢司。 【 屬黃縣。迤西地名大龍口一帶。灘淺不可泊。】

馬亭鎮備禦所。 【 屬萊州衛。西至東艮海口。屬招遠縣。】

界河。 【 海道經云。開放萊州大洋收進界河。即在此。黃河西六十里。今淺沙不可泊。】

東艮海口。 【 東北羊欄河口。歷王徐寨。城北海岸一帶礁石。宜避。】

（山母）屺島。 【 屬黃縣。南可泊舡五十。避北風。西至三山島。約五十里。四面各有礁石。宜避。內有龍王廟。此島有路約一里。南通陸。】

三山島。 【 屬萊州。西北俱可泊舡五十餘。西南有礁石。有龍王廟。西至芙蓉島四十里。】

蠔蝤島。 【 屬萊州。一名芙蓉島。東有沙塔半截。沒水顯露。開舡裏行無害。西至海倉巡檢司一百里。島可泊舡五十餘。至虎頭崖五十里。至唐頭寨三百餘里。】

萊州海神廟後海口。 【 潮淺。可泊舡十餘。】

虎頭崖。 【 登舟上舡。至虎頭崖。俱有島嶼可泊。虎頭崖至海倉口七十里。唐頭寨百八十里。唐頭寨至天津七百餘里。此路雖遠。有泊處堪行。又虎頭崖開洋往西北。至天津五百餘里。此路逕便。但無泊處。】

海倉口。 【 西半里。新河海口可泊。而至魚兒鋪巡檢司十里。至濰河三十里。可泊舡十餘。】

濰河口。 【 可泊舡三十餘。西至魚兒舖三十里。至白浪河五十餘里。】

魚兒鋪巡檢司。 【 屬昌邑縣。西至青州左衛唐頭寨二百二十里。洱河海口往裏十五里。可泊舡三十餘。】

洱河海口。 【 屬青州。可泊。】

小清河大清河海口。 【 並可泊。】

唐頭寨。 【 屬樂安。通商處。】

小沙河口。 【 至渾水汪十五里。】

渾水汪口。 【 可泊舡三十餘。】

大沙河。 【 西北東俱可泊。】

套河。 【 往裏二十餘里。可泊舡三十餘。至沙頭河十里。】

沙頭河。 【 可泊舡百十餘。】

桑句河。 【 至徐家溝十里。】

徐家溝海口。 【 可泊舡三十餘。至乞溝河七十里。】

乞溝河海口。 【 可泊舡三十餘。至天津百二十里。】

天津海口。 【 至張家灣八十里。】

隆慶辛未。海運初雇海鵰舡五隻。分載米二千石。每駕?十二人。自淮安至天津。試運無礙。

【趙（山函）游略】　盩厔趙（山函）。字子函。萬曆己酉貢士。未宦。好金石遺刻。所著石墨鐫華若干卷。其游覽皆以搜訪舊蹟也。如游九嵕記。略曰。馬嵬北五里。有隋李使君碑。碑隸書。稍遜漢法而不甚闕。獨闕使君名。據碑云。季父琰之。琰之見魏書。使君封安喜縣公。官亦不卑。而隋史無傳。不可攷。過延長寺。抵儀門村。至昭陵十里。北一里許。得許洛仁碑。碑書不大佳。又北半里許。得薛收碑。駸駸有伯施法。折而西。一里許為趙村。有廣濟寺。寺後石鼓。唐人書尊勝呪。精健絕倫。止存十三。攷長安志圖有石鼓興宮。而不言所以。從趙村北行八里為莊河村。先于道旁塚得姜遐斷碑。及至村中。則段志玄碑。行間。一牧羊兒云。碑甚多。予犒以金。使導。東行數十步。田間又橫一碑。則監門將軍王君碑。又東行數十步。一碑無字。亦無塚。蓋土人平之而?磨其碑耳。以圖攷。疑是長孫無忌碑。又東行半里許。為劉洞村。流水界之。渡而東。一碑則房梁公玄齡碑。褚河南正書。存者無幾。又東數十步。高士廉碑在。又東數百步。李靖碑在焉。撰書姓氏殘闕。與諸碑同。而上半完好。靖塚作三山形。文皇以象其功。土人謂上三塚。李勣塚亦如靖。土人謂下三塚。二塚南北相去不二里。勣碑高宗御書。高二丈餘。嶄然屹立。與溫彥博碑榻者甚多。土人捶其字殆盡。彥博碑在靖碑北數十步。歐陽詢書。法視皇甫、九成、化度最為得中。而不復可榻。就西峪村東南。古塚相連。碑甚多。褚亮碑、阿史那忠碑、張後胤碑、孔穎達碑、豆盧寬碑、張阿難碑。鱗次都不百步。書與段、姜等碑皆有法。而孔穎達碑極類虞伯施。但結搆小疎。昔人謂為伯施書。非也。穎達卒在世南後。不應世南作書。當是習世南者書之。然已優孟矣。已又得蘭陵公主碑於老軍營之西北。得馬周碑于狗村之東。得唐儉碑于小陽村之北。碑多佳。孔穎達碑螭首嵌空處。有至正四年三月顧游特看此碑墨書十二字。積泥土中。拭視如新。亦一奇也。又宿西峪村。馬逸。追止之。馬止處。一碑仆地。募人起之。乃崔相公敦禮碑。大半完好。是又一奇也。予既不即行。訪求殘碑。仆者起之。埋者出之。存額者榻額。尉遲敬德碑。自額以下埋土中。聞十五年前令尹芮質田掘而榻數十紙。予出之。了無一字。蓋土人于令尹榻後。捶而瘞之耳。又山半數塚。土人謂宰相墳。仆一碑。傳是魏鄭公碑。山東半數塚。土人謂亂塚坪。予皆起之。則與尉遲碑同。不知何年捶而仆之也。又陵北四十五里叱干村。有乙速孤公碑者。會雨止。翌日。從西道九嵕。中一峰為太宗葬處。曰昭陵。高不敵中南一小峰。峰下觀歷朝祭碑與翁仲。或側或仆。獨六馬皆以片石刻其半。左右列。各三。攷歐陽書贊刻石。殷仲容又書刻馬座。今馬身半刻而無座字。製亦不類唐人。且太宗以天下全力。豈難作一石馬。而半刻之耶。姑存以待博物者。自此益斗絕。至馬鞍山。達其巔。則分東西二峰。見地脉從崆峒來。至此。界以涇。仲山嵯峨障其東。涇出山後。渭繞其前。南則終南、太乙。亘若列屏。平川一帶。俛視無際。長安城若彈丸矣。循山北三十里為東莊村。是日午之叱干村。村東二塚。一為乙速孤昭佑碑。苗神客撰。釋行滿正書。一為乙速孤行儼碑。劉憲撰。白義晊分書。地僻。榻者少。故得稍完。翌日南行。緣谿上下。由東道下谷口為煙霞洞。傳為鄭子真隱居處。涇陽亦有谷口。此去涇尤近。而漢中又有谷口。不知誰是。翌日。南過阿史村。村亦有數大塚。因憶叱干、豆盧、阿史那皆代北大姓。而阿史那、豆盧諸人。又有功于唐。陪葬昭陵。此必三族所居。而無所攷。過此東望。茂陵巋然壁上。而衛、霍諸將附焉。略而南。阪盡。得興平城。城上于九嵕、茂陵。又皆指顧中矣。興平泮宮乃隋賀若誼碑。宋人磨其陰。刻作夫子廟碑。元文尚存十五。昔曾完好。一縣令不耐嚴貴人之索取。捶其字過半云。已于崇寧寺壁得魏常醜奴墓志。雖不大佳。唐以前物。可存也。是役也。為日十四。得隋碑二。隋墓志一。唐碑二十。石鼓一。尉遲恭、杜淹、李思摩、順義公、先妃陸氏、清河公主碑額六。

趙子函又游城南記。略曰。出安定門。 【 西安府西門。】 過演武場。游崇仁寺。本名崇聖。隨唐建。今為秦邸香火院。締構丹碧。長安城諸寺不及也。俗呼金勝寺。經堂前有唐大德檀法師塔銘。姜立祐撰。石幢尊勝神呪。張少悌書。皆殊絕。又二日。出永寧門。西安之南門也。舊記所謂安上、啟夏、含光諸門。皆亡其故處。今城四門。東曰長安。西曰安定。南曰永寧。北曰安遠。自永寧至薦福寺三里許。寺廢徙。非唐創。塔十五級。嘉靖乙卯地震。裂為二。癸亥地震。復合無痕。亦一奇也。又三里許興善寺。前據草場坡。所謂橫岡之第五爻也。雍錄長安志諸書。皆云。隋宇文愷築大興城。以城中有六大坡。象乾六爻。于九二置宮室。九三置百司。九五貴位。不欲人居。置玄都觀、大興善寺以鎮之。觀當在寺東。西又有裴度宅。張權輿所謂宅據乾岡者。今觀與宅皆廢。獨寺存。寺後閣巍然。銅佛像併轉經藏。疑皆昔時物。閣前有大德禪師碑額。寺東南又三里許為慈恩寺。據記云。寺經廢毀殆盡。惟一塔儼然。則今寺亦非唐創。而塔自宋熙寧火後不可登。萬曆甲辰。重加修飾。施梯始得至其巔。秦山涇渭皆入目中。唐人墨蹟。孟郊、舒元輿之類。皆不可得。塔下以石為桄。桄上唐畫佛像精絕。為游子刻名侵蝕。可恨。東西兩龕。褚遂良書聖教序記。尚完好。而唐人題名碑刻無一存者。問之僧云。塔前元有碑亭。乙卯地震。塔頂墜。壓為碎段。今亡矣。按唐史。高宗御製並書慈恩寺碑。玄奘迎置之寺中。又寺西南一里。有李晟先廟碑。張彧撰。韓秀弼書。今二碑皆亡。寺前小渠曲江泉。合黃渠水。經鮑陂而西。聞二十年前尚有水。宋侯誼汜塋在其北。引水作池。忌者塞其泉。竭矣。寺東南行一里。即曲江西岸。江形委曲可指。皆蒔禾稼。江正北一阜。故樂游原。今為永興王府塋原。下舊有青龍寺。今亦毀。江頭古塚。隆起數處。疑非塚。當是唐宮殿基。杏園、芙蓉池。皆在江西南。今不可攷。又西北有楊尚書瑒廟碑。李林甫撰。王曾書。令狐氏廟碑。劉禹錫撰并書。今皆亡。呼廟坡頭如故。又東南二里。為漢宣帝杜陵。陵下為三趙村。村中小塚鱗比。疑皆帝從葬者。又東南五里。為張曲。記謂有蕭嵩墓。今數塚。未知誰是。蓋由曲江達張曲。地漸高。自東南一帶迤邐過長安西。皆所謂少陵原也。本鳳棲原。以宣帝葬許后起少陵。遂曰少陵。少陵在司馬村東。其西皆秦王葬地。松柏森鬱。華表翁仲數十里相望焉。據記。張曲之西趙村有論弓仁墓。張說為碑。已斷仆無字。今亡。村中有石翁仲二。疑是仁墓上物。趙村西為高望。有蕭嵩父灌墓碑。張說撰。梁升卿書。高望之西北。又有仇士良、郭敬之、昇平公主三碑。皆當在十餘里內。亡矣。遂東南行。至龐留。宿王氏莊。莊西半里為秦惠王墓。墓前掘得段府君碑。碑字皆平。隱隱可讀。乃唐段志玄父也。碑額字亦漸平細如處州縉雲碑。似是石理漸長。歐陽永叔言不誣耳。西南五里。原盡。得興教寺。據高原。俯樊川。玉案山天池寺在其南。韋趙三像院在其東。韋杜、莊嚴諸寺在其西。神禾原道安洞、惠炬寺橫亘其西南。游塔院觀三藏、慈恩、西明三塔。三藏銘。劉軻撰。慈恩寺。李弘度撰。俱建初書。西明銘。宋復撰書。呂大防所創玉峰軒。以玉案得名。當在寺後原半。今獨陳正舉所為記在殿壁間。壁間嵌一唐人畫地獄變相。止存閻羅王一。鬼三。大不盈尺。而猙獰之狀。駭人心目。亦一奇也。下寺。渡潏水尋道安洞。洞半傾。亦寥落。道安事無攷。有金人所為碑。獨敘安生平而不及洞所始。至此西倚高岸。東眺樊南之景。舉目可盡。又東南過鄭家莊。唐駙馬乾曜後。族尚百人。據記。鄭氏居蓮花洞。在道安洞西北。今乃在東南。豈年久遷徙耶。似不可曉。自此南行。抵南山。普光寺有二。一在山上。一在山下。下寺金碧莊嚴。為長安諸寺之冠。即崇仁不及也。最勝者寺門內蓮花池大數畝。中作藏經閣。環以廊百楹。上寺距下寺五里許。石磴飛梁。長松古柏。翠壁蒼巖。應接不暇。而莊嚴則減下寺。攷寺直玉案山北。是故龍池寺。東北坡上有曇遠禪師塔。記云。上興教寺玉峰軒。南望龍池廢寺。則寺自宋已廢。國初有無壞禪師者。西方人。與秦愍王有宿世緣。卓錫至此。夜擊木魚。聲達王宮。異之。明日來見師。與語。王恍然悟前生事。命席禮師。師携石甑炊餅。石罐煮水。飲食王從者數千人皆給。王乃即山起寺。竟證圓寂。所遺禪衣禪杖及甑罐見存。師化後。又一西僧貌類師。踪跡詭異。或與食。食亡算。或累日不食。或飲之酒。不醉。或自遺矢傾食中。併食之。一居士欲從之游。僧指矢令食。居士有難色。僧笑而舍之。去後所遺矢處輒生白蓮花。僧殆亦無壞之流也。惜無所遇云。翌日。西北行。循神禾原過惠炬寺。荒落特甚。下原經杜固。有水西北流。當是杜正倫所鑿。尚名鳳凰嘴。自此稍西行。為杜曲。又西北為楊萬坡、夏侯村。上華嚴寺。丹碧雕殘。而倚高原瞰太乙諸山。粲在目前。則猶昔也。寺西二塔。昔五塔。今存二。東一塔有杜順禪師像。西一塔為清涼國師妙覺塔。俱經重修。敗垣中有唐比邱圓滿斷碑。書雅有歐、褚法。又僧舍有唐儼尊者塔額大字。又有夢英撰碑。何潤之書。記文殊閣載杜順肉身。今亡所在。而杜順和尚碑。不知何緣乃在長安開佛寺中。循原西行數里。有宗尉懷斛莊。亭館參差。林木掩映。懷斛者。懷（土敗）弟也。懷（土敗）字長房。博學能詩文。西二里為牛頭寺。地勝如華嚴。而莊嚴過之。蓋亦秦邸香火院也。寺有徐士龍撰碑。今亡。自寺西南行。過申店。渡潏水。西北望皇子坡大塚。其西為畢原。下為杜城、何氏山林、逍遙公讀書臺、岑嘉州諸莊。俱無攷。西南過神禾原。十里為香積寺。樊川御宿之水。交流其下。謂之交水。西合于灃。入于渭。亦一勝地也。寺頹塔裂。壁上有畢彥雄撰凈業禪師塔銘。書虬健有登善法。寺北汾陽破安賊時戰處。交水東南十里。得胡村寺。原名寶際寺。壁間有進法師塔銘。又東南五里為百塔寺。本信行禪師塔院。山畔唐裴行儉妻庫狄氏葬塔尚存。餘小塔纍纍相比。謂之百塔。今止存三五而已。殿前石幢經。無可書。殊絕。寺亦入秦邸。故莊嚴稍勝。殿壁金元舊畫。雄偉可觀。僧出一像。紗帽金龍紅袍。云得之承塵。意金元達官修寺者也。東望普光。僅十五里。所謂南五臺者。曰觀音。曰靈應。曰文殊。曰普賢。曰現身。皆（山卓）立。樓殿出半天。在普光之西南。百塔之東南。而道塞。多猛獸。不易至。每歲六月。奠禱雲集。秦邸人緣道設飲食以待之。乃可游焉。循山西行。林中多柿栗。其陰蔽日。又十五里。為子午鎮。直子午谷口。有市。多山珍。長安人往往就之。南望谷口殊險。因憶魏延欲以精兵五千自子午谷薄長安。此去褒斜千里。首尾不相救。縱走夏侯懋。豈能當曹叡、張郃步騎五萬耶。真妄言也。鎮西十五里為董村寺。是翠微下院。山上寺為翠微。壁間金牒。歷載諸寺。化度寺猶存。思率更邕禪師塔銘。不勝慨歎。又西十里為觀音山。奇峭與諸山殊。大壑精氣出入。令人駭目。又西十里豐谷。灃水為八水之一。而谷口僅數十步。亂石夾水北流。殊非大浸。稍北合高觀水、交水始大耳。又西一里。為高觀谷。谷水注一大石罅。曰高觀潭。濆沫如雪。上有鐵?懸橋如豐谷。高觀谷之西。則草堂寺也。秦姚興迎鳩摩羅什譯經于此。原名逍遙園。唐僧宗密居之。為草堂寺。今名棲禪寺。有鳩摩羅什葬舍利。精殊甚。宋人作亭覆之。今尚在。傍有龍井。云與高觀潭通。未知的否。殿後有（圭定）慧禪師碑。柳公權篆。裴休撰書。（圭定）慧禪師者。宗密也。壁間又有隋鄭州刺史李淵為子世民祈願記。淵。唐高祖。世民。太宗也。又有章惇、蔡京題記。皆歷歷可讀。寺前揖紫閣峰。東觀音山。西圭峰。如屏環。而圭峰獨壁立。亦曰笄頭山。又曰雞頭。十六國春秋云。石生兵敗潛雞頭山是也。寺南一里。有長興寺。秦邸創。又西南三里。有寺曰子房寺。則僧大海創以譯經。俗謂留侯尋黃石公。非是。當時由紫閣訛為子房耳。東南一小峰。峰頂圭峰寺。四寺惟棲禪最古。而莊嚴頗不及長興。是行也。為日十三。得隋記一。唐碑三。塔銘六。石幢佳者二。宋碑一。記三。唐碑額三。

西安安定門外西北二十里。陽甲城之外。無其郭。其寨曰白日為都。出城二十里。至胭脂陂。則董仲舒墓。墓在陽甲城東南隅。今西安蓋唐都而小。唐城則包曲江。陽甲則北枕渭渼。渼並天津渭。又五里則陽甲之皇門。皇門者。宮城門也。又村數里。曰古未央地。今入秦邸屯田。又上數里。則古殿址。其中斬如折角之巾。登之。北五陵。南杜霸。俱豆列。其西南。秦阿房也。杜陵在曲江東。謂據樂游原上者誤。按雍錄。樂游原在慈恩寺北。而又謂前藍水後黃山者。亦誤。黃山谷蓋在盩厔。陵後實無他阜。藍水者。蓋滻水。自東南來者也。滻東為白鹿原。有陵為薄太后塚。稱簸箕塚。謂薄姬也。

【王弘慶片石語】　咸陽王弘慶文宣。好古刻。以歐陽永叔集古錄。洪容齋之隸釋。趙德夫之金石錄。明都玄敬之金薤琳瑯。楊用脩之金石古文。趙子函之石墨鐫華。俱有成書。子函所錄。距今三十餘年。兵燹之後。且多不存。況其他乎。今所收共二百餘本。彙為十卷。曰片石語。

卷之一 【 三代至漢。】

夏禹衡山碑。 【 在衡山密雲?。】

周武王銅盤銘。 【 在衛輝府。】

周穆王壇山刻石。 【 在趙州。】

周宣王石鼓文。 【 在北京國子監。】

仲尼題季札墓。 【 在丹陽縣。】

秦嶧山刻石。 【 翻刻在西安府學。】

漢八年荊王賈石枕題字。

漢泰山都尉孔宙碑、孔宙後碑。

漢泰山魯相置孔子廟卒史碑。

漢魯相史恭孔子廟碑後碑。 【 以上五種。在曲阜孔廟。】

漢大風歌碑。 【 在沛縣。】

漢司隸尉魯峻碑。 【 並碑陰在濟寧州。】

漢執金吾武榮碑。 【 在濟寧州。】

漢郃陽令曹全碑。 【 並碑陰在郃陽縣。】

漢北海相景君碑。 【 在濟寧州。】

漢淳于長夏承碑。 【 在廣平府。】

漢朱邑侯相張壽碑。 【 在城縣。】

卷之二。 【 六朝。】

魏受禪碑。 【 鍾繇書。在許州。】

魏封孔羨奉孔子祀碑。 【 在孔廟。】

吳皇象天發神讖碑。 【 在應天府。】

晉太公志。 【 在衛輝府。有二種。】

宋謝靈運詩石。 【 在陝西布政司。】

後魏豆盧恩碑。

後魏周惠達碑。 【 二碑在咸陽縣。】

北齊玄極寺碑。

後周保定二年殘字。 【 在姜保府。】

後周邑子題名。

隋陳明府修孔子廟碑。 【 仲孝俊撰。在孔廟。】

隋淮安定公殘碑。 【 在中兆村。】

隋義成子梁羅墓志。 【 在杜曲堡。新出。】

隋李淵為子世民祈疾疏。 【 在草堂寺。】

隋皇甫誕碑。 【 歐陽詢書。在西安府學。】

隋智永真草千文。 【 在西安府學。】

卷之三。 【 唐帝王。】

唐刻石經。 【 在西安府學。】

唐景雲觀鍾銘。 【 睿宗作。】

唐萬年宮銘。 【 高宗撰書。碑陰題名。諸臣自書。】

唐李英公世勣碑。 【 高宗撰書。在醴泉縣。】

唐述聖碑。 【 武后碑。】

唐武后詩。 【 王知敬書。在登封縣。】

唐昇仙太子碑。 【 武后撰書。】

唐涼國公主碑。 【 在蒲城縣。】

唐鄎國公主碑。 【 在蒲城縣。】

唐玄宗注孝經。 【 在西安府學。以上三碑。玄宗分書。】

唐蘭陵公主碑。 【 在醴泉縣。】

唐金仙公主碑。 【 在蒲城縣。】

唐尚書楊珣碑。 【 玄宗分書。在扶風縣。】

卷之四。 【 唐名臣】

唐房梁公玄齡碑。 【 褚遂良書。】

唐溫虞公彥博碑。 【 歐陽詢書。】

唐李衛公靖碑。 【 許敬宗撰。王知敬書。】

唐高申公士廉碑。 【 許敬宗撰。趙模書。】

唐于燕公志寧碑。 【 在三原縣。令狐德棻撰。于立政書。】

唐段襄公志玄碑。

唐莒公唐儉碑。

唐芮公豆盧寬碑。 【 李義府撰。】

唐中書令崔敦禮碑。 【 于志寧撰。于立政書。】

唐中書令馬周碑。

唐姜遐碑。 【 以上十碑。俱在醴泉縣。】

唐國子祭酒孔穎達碑。 【 于志寧撰。】

唐蘇許公瓌碑。 【 盧藏用撰序。張說撰銘。在武功縣。】

唐臨淮王李光弼碑。 【 顏真卿撰。張少悌書。在富平縣。】

唐中書令王忠嗣碑。 【 在渭南縣。】

唐將軍臧懷恪碑。 【 在三原縣。】

唐淄川公李老仝碑。 【 三原縣。】

唐劍州刺史李廣業碑。 【 三原縣。】

唐西平王李晟碑。 【 裴度撰。在高陵縣。】

唐李元諒懋功昭德碑。 【 韓秀弼書。在華州。】

唐尚書苻璘碑。 【 柳公權書。在富平縣。】

唐尚書馮宿碑。 【 柳公權書。在西安府學。】

唐高力士殘碑。 【 在蒲城縣。】

唐邠國公功德碑。 【 在西安府學。】

唐契苾明碑。 【 在咸陽縣。】

唐澄城縣令鄭公德政碑。

卷之五。 【 唐名蹟。】

晉祠之銘。 【 太原府。】

唐九成宮醴泉銘。 【 歐陽詢書。在麟游縣。】

唐述聖頌。 【 達奚珣撰序。呂南撰頌。並書。】

唐華岳寺精享碑。

唐昭告華岳碑。 【 韓賞撰。韓釋木書。】

唐西岳禱雨文。

唐岳祠題名。

唐賈竦謁西岳詩。 【 以上俱在華陰岳廟。】

唐長安二年禱雨記。

唐贈太師孔宣公碑。 【 在孔廟。】

唐兗公之頌。 【 張之宏撰。包文書。】

唐宗聖觀碑。

唐縉雲縣城隍廟記。 【 李陽冰書。】

唐御史臺精舍碑。 【 並碑陰碑名。崔湜撰。梁昇卿書。在西安府學。】

唐共城縣百門陂記。 【 辛怡諫撰。孫去煩書。在縣。】

唐武安君廟碑。 【 在咸陽縣。】

唐二思局題名記。 【 盧肇撰。韓琮書。在西安南關。】

唐左思題名。 【 在西安府學。】

唐司直廳題名記。 【 在劉家村。】

唐令新城碑。

卷之六。 【 唐寺塔。】

唐昭仁寺碑。 【 朱子奢撰。在長武縣。】

少林寺碑。 【 登封縣。】

法華寺碑。 【 李邕書。在紹興府。】

凈住寺文賢像贊。 【 在車家巷。】

鐵彌勒像頌。 【 林諤撰。高氏書。在交城縣。】

凈土堂五十二菩薩贊。

高延貴造佛像贊。

蕭元眘造佛象贊。

楊將軍新莊像銘。

虢國公花臺銘。

常均造佛像銘。

李承嗣造佛像銘。

多寶佛塔感應碑。 【 岑勛撰。顏真卿書。在西安府學。】

憫忠寺寶塔頌。 【 蘇靈芝書。在順天府。】

共北山浮國銘。 【 趙不為撰序。趙不疑撰銘。】

景教流行中國碑。 【 呂秀岩書。釋景凈撰。在崇仁寺。】

姚元景造佛像銘。

陳公心經。

草書心經。

卷之七。 【 名書。】

唐集右軍聖教序記。 【 太宗製序。高宗製記。僧懷仁集。】

唐集右軍殘碑。 【 僧大雅集。以上在西安府學。】

孔子廟堂碑。 【 虞世南撰書。在城武縣。】

孔子廟堂碑。 【 在西安府學。】

聖教序。 【 褚遂良書。】

聖教序記。 【 褚遂良書。在同州。】

聖教記。 【 褚遂良書。二碑分刻在慈恩塔下。】

雲麾將軍李秀碑。 【 李邕書。在宛平縣。】

雲麾將軍李思訓碑。 【 李邕書。在蒲城縣。】

娑羅樹碑。 【 李邕書。在淮安府。】

歙州刺史葉有道碑。 【 李邕分書。在處州府。】

張旭千文。

張旭肚痛帖。 【 上二種在西安府學。】

郭敬之家廟碑。 【 並碑陰在陝西布政司。】

顏氏家廟碑。

爭坐位碑。 【 上二碑在西安府學。】

東方朔像贊。 【 在山東陵縣。】

玄靖先生李含光碑。 【 在茅山。】

八關齋會記。 【 在歸德府。】

麻姑壇記。 【 在撫州府。】

孔子廟碑。 【 皮日休撰。在華州王氏。】

顏真卿奉使題字。 【 在同州。】

唐華岳題名。 【 在華陰岳廟。以上俱顏真卿書。】

先塋記。

三墳記。 【 二碑李陽冰撰書。在西安府學。】

碧落碑釋文。 【 陳維玉書。在絳州。】

碧落碑。 【 在絳州。】

懷素千文。

懷素聖母帖。

懷素藏真帖。 【 並在西安府學。】

卷之八。 【 唐墓志。】

唐騎都尉李文墓志。 【 在同州。】

唐王損之墓志。

唐張景墓志。 【 張泰客撰。】

唐鄭恒墓志。 【 秦貫撰。】

唐內侍李輔光墓志。

唐內侍劉光俊墓志。 【 高肅撰。在咸陽縣。】

唐參軍元瑤墓志。 【 在曲江。新出。】

唐韋夫人墓志。 【 在寺坡。】

唐元夫人墓志。 【 在軍滹沱。】

唐內侍張氏墓志。 【 索玄慶撰。子林有鑒書。在咸陽縣。】

唐內侍王氏墓志。 【 王孟諸撰。】

唐王夫人塔記。 【 在留村。】

卷之九。 【 唐方外。】

夢真容碑。

宗聖觀主尹文撰碑。

玄元靈應頌。 【 戴璇撰序。劉同升撰頌。戴伋書。以上三碑在終南樓觀。】

道因禪師碑。 【 歐陽通書。】

不空禪師碑。 【 徐浩書。】

大智禪師碑。 【 並碑陰史維則書。】

楚金禪師碑。 【 吳通微書。以上四碑。在西安府學。】

圭峰禪師碑。 【 裴休書。在草堂寺。】

寂照和尚碑。 【 段成式撰。僧無可書。在咸陽縣。】

杜順和尚碑。 【 杜殷撰。董景仁書。在開福寺。】

隆闡禪師碑。 【 僧懷深書。】

大徧覺禪師塔銘。 【 劉軻撰。僧建初書。在興教寺。】

凈業禪師塔銘。 【 在香積寺。】

靈運禪師塔銘。 【 崔琪撰。僧勤書。在少林寺。】

大法師基公塔銘。 【 在興教寺。】

大德進法師塔銘。

大德檀法師塔銘。 【 在崇仁寺。】

圓測法師塔銘。 【 在興教寺。】

思恒律師塔銘。 【 在玉泉寺新出。】

敬節禪師碑。 【 在杜永村。】

大德禪師遷葬記。 【 在華嚴寺。新出。】

圓和尚塔銘。 【 沈興宗撰。】

趙素法師石函題額。 【 在溫國塔。】

比丘尼法琬碑。 【 在賈林村。新出。】

比丘尼法印塔銘。 【 在後溝。新出。】

比丘尼法證塔銘。 【 在軍滹沱。新出。】

卷之十。 【 唐石幢經。】

唐石幢心經。 【 僧元普書。】

唐石生兜率天經。

唐燃燈功德經。 【 在香積寺。】

唐保唐寺天王燈贊 【 在雍家村。今亡。】

唐光宅寺燈臺記。 【 在華藏寺。】

王岳靈燈臺銘。

尊勝陀羅尼經。 【 劉慎徽書。在寶慶寺。】

唐僧無可書。 【 在百塔寺。】

唐僧藏器書。 【 在藺家村。】

唐席彪書。 【 在廣濟寺。】

唐洞宣書。 【 在藺家村朱氏園。】

三原縣。 【 北原。】

韓參塚。

涇陽慧果寺。

富平六井寺。

長安普賢寺。

三橋鎮。

宜川王府。

二龍寺。

興慶寺。

賈里村。 【 以上俱石幢。書尊勝陀羅尼經。】

佛頂尊勝呪。 【 張少悌書。在崇仁寺。】

佛頂尊勝呪。 【 僧嗣洁書。在牛頭寺。】

佛頂尊勝呪。 【 僧玄德書。在開福寺。】

尊勝呪 【 馬季武大書。】

尊勝呪。 【 趙莊觀音寺。】

尊勝呪。 【 塔坡寺。】

尊勝呪。 【 黃渠頭。】

尊勝呪。 【 慈恩寺。】

【瓊花】　宋徐節孝先生積集中云。淮南轉運林公次中所居之府。有花一株。舊名玉蕊。改曰瑤真。即瓊花之別本也。瓊。赤玉也。名其花者。蓋誤矣。

【奉天老民】　奉天老民。關中人。不知其姓氏爵里。所著還山前集八十一卷。後集廿卷。近鑑三十卷。韓子十卷。概言二十五篇。研纂八卷。北見記三卷。正統書六十卷。好蓄書。老不便檢閱。作圓轉書廚。聚所用環而帙之。以便輪閱。號曰臂僮。謂不過一引臂也。作記時六十有九。愚意此老作韓子。必韓姓。

【詩話】　顧元慶夷白堂詩話云。越僧不知名。索畫于石田翁。寄一絕句云。寄將一幅剡溪藤。江面青山畫幾層。筆到斷崖泉落處。石邊添個看雲僧。按此詩為海鹽朱元素作。見西村集中。

【胡雲】　無錫胡雲題楹曰。思親每憶臨危日。對卷常懷赴考時。 【 雲官松陽知縣。】

【漳州府額】　閩中軍府之類。皆用真書。獨漳州府額用古篆體。故老相傳。謂其字從泣從早。書法當避。故篆以別之。

【制書偶遺】　大明官制不載翰林院庶吉士。蓋官制一書。定于洪武。而庶吉士則始于永樂二年甲申也。似宜補入。

大明一統志不載水馬驛巡檢司。

大明會典不載內臣職掌。

【甘水】　京師天壇城河水甘。餘多苦。蘭州黃學士諫京師水記云。自郊畿論之。玉泉第一。自京師論之。文華殿東大庖廚井第一。 【 諫正統壬戌探花。】 又故相石珤酌泉詩。往往城中水。不如郊外甘。如何城市客。不肯住長安。京師各巷。有汲者車水相售。不得溷汲。其苦水聽之亡論。

【房寰無後】　德清房寰。萬曆初。以監察御史提督南畿學校。多通苞苴。與操江都御史琼山海瑞不相下。互訐奏。各去位。時人大為瑞不平。今傳三世而絕。偶燕中客房生言。余豁然有省。昔人云。天道有記性。無急性。觀于房寰侍御。天之記性。固未爽也。

【字諫】　二人同上樹。兩樹又無人。換卻兩人字。令人無處尋。乃來、來、耒、三字也。處州萬象山廟。或題曰。戊境本有心。須得一口來。佳人倚檐立。悶把門兒推。云感應字也。

【白石】　京師白石如玉。出都城北三山大石窩。

【魏氏石獅】　故寧國公魏良卿舊宅二大石獅。其目下視。魏太監怒之。榜石工至死。良卿誅。沒官。曰策勛府。以待復遼者賜之。今門墻圯矣。

【五穀】　五穀。顏師古曰。黍、穀、麻、麥、荳。朱晦翁曰。稻、黍、稷、麥、菽。晉江何鏡山先生（喬遠）曰。稻。說文謂稻為粳稬。稌屬也。亦名秫。福州曰粳。曰秫黍。詩名物云丹穀也。其類有黏。黏如稻之粳糯。不黏為飯。黏者亦名秫。以為酒。按黍。北人曰粱。浙人曰黍。泉中有一種名稊。粒似黍而小。稷。說文曰五穀之長也。北人曰高粱。泉曰番黍。浙人曰蘆穄。朱梅麓太史以爾雅難詳。採本草諸說。曰。稷一名穄。與黍相似。而粒殊大。黍乃作酒。此乃作飯。疎爽香美。塞北最多。今人不甚珍此。惟祠事用之。農家惟以備他穀之不熟則為糧耳。黍出北地。江東時有。而非土所宜。其苗如蘆。粘滯與糯米同性。其氣性溫煖。丹黍皮赤。其米黃。惟可為糜。不堪作飯。北人以之釀酒作糕。粟。江南所種皆是。苗俱似茅。種類凡數十。早則趕麥黃、百日糧之類。中則有八月黃、老軍頭之類。晚則有雁頭青、寒露粟之類。古但呼為粱。以本草言之。稷乃是今高粱。黍乃是今小米。粟乃是今所常用之漕白米也。

【項氏家箴】　嘉興項中翰墨林元汴好墨蹟古畫。多令仇實父 【 英】 臨本。今子孫亦不能辨。其古畫如顧愷之女史箴圖、閻立本豳風圖、王維江山霽雪圖。皆尤物也。餘不論。

【王仁】　武功王仁。有美才。所著有林泉清漱集。其詩若詞。得諧即已。初不深求東、鐘、江、陽之細。或以庚、青叶東、鐘。以寒、山?監、咸。曰歌之不離。是即大協。我道蓋如是耳。客有難者。笑而不答。已而曰。於戲。三百篇亦古之樂歌也。被之管弦。薦之郊廟。神人以和。顧豈拘拘于韻者。天地間所聞皆韻。視作者何如耳。夫豈有不協哉。見康對山先生序中。

【牧羊】　北人牧羊。嘗數百為群。暮歸。從隘道。兩人交挺如乂。羊逐一躍過。即得其數。

【泅人】　重舟滲水。猝不得其處。泅者從舟底聽之。知某倉受水。發之不爽。

【種麥】　北地正二月種麥。以冬雪厚。濕透而鋤之。藝麻麥。彌茂。其八月種曰冬麥。二麥穫。始種蕎麥。

元王禎農書。八月社前。即可種麥。經兩社即倍收而堅好。又漢武帝紀。勸郡種宿麥。蓋二麥比他穀隔水種。故號宿麥。

【水稻】　畿內間有水田。其稻米倍于南。聞昌平居庸關外保安、隆慶、陽和並藝水稻。其價輕。

北人饔飱。多屑麥稷蕎菽為（食不）飥及粟飯。至速客始炊稻。市僅斗升。其價甚昂。土人亦不之種。密縣超化寺前一區二百畝始稻。 【 密縣志。】 按稻必水田。北多墳土。易黍稷麥粟。其濱水處。又直渠而少支流。不能時灌。又無水農以導之。故田有遺利。

【早蔬】　漢太官園。種冬生葱韮菜茹。晝夜然蘊火。待溫氣乃生。見漢書召信臣傳。今都下早蔬亦其法。以先朝內監。不惜厚直。以供內庖。三月末。以王瓜不二寸輒千錢。四月初。茄彈丸或三千錢。

【福州梨】　福州有梨。十月方熟。重至二斤。甚甘美。

【芹】　江南芹生于澤。視為剩物。北芹土種。修可二尺。味亦佳。

【筍藕】　北筍以蘆以蒲。非竹萌也。其腴脆如筍。藕。細如小兒臂。不耐嚼。屑為粉。佳甚。

【檳子沙菓】　吳匏菴先生集。有馬檳榔詩。白花細而密。實甘翻可嘗。意即檳子也。林檎。吾鄉曰花紅。北人曰沙菓。又柰似林檎而小。北人曰唬喇檳。有紅黃二種。

【芍藥】　宣府赤城衛。春時芍藥滿山谷。土人摘其芽。或鮮食。或乾食。以和牲俎。味佳甚。枚乘七發所謂芍藥之醬也。隆慶州歲貢芍藥二百斤。永寧縣歲貢百斤。並充藥物。

大同山陰縣辛寨南山麓龍王祠前。芍藥一叢。每歲開花十五朵。色各不同。昔有一僧折其一。將以供佛。隨萎。復至其處。則原莖復開一花如舊。人驚其神異。不敢攀折。雖無藥欄。牛馬不敢踐。 【 山陰縣志。】

【赤城】　昌平州西居庸關外三百里。至赤城。始見屠宰席。多木器。去赤城衛十二里湯泉。周二畝。沸涌可燖雞。良久輒糜。常墮大牛。膚潰死。

【鹿園】　崇文門外二里大通橋東園。舊豢鹿處。地平如掌。漫衍可數里。

【銀魚】　寶坻銀魚似吳中膾殘。而大倍之。出海中舡山下。秋深霜後。泝流而上。育子諸淀中。夏霧映日。波浪皆成銀色。人每候其至網之。瓦窯頭出尤佳。有銀魚廠。命內監提督。冬月抱子以冰進。價頗貴。

【西安低銀】　友人朱義儒過西安。云市易並低銀。余按康對山集有為鄉人論銀禁書云。此縣自國初至今。惟納邊銀糧用足色。其餘用使。常五六程耳。九程則太高者也。今欲一切悉用足色。使貧者典無衣服。賣器物以十易五。尚不得常行六七程。謂為通行之物。今被撫公之命。市井之徒動勒捲桶。捲桶者。此間足色銀之別稱。彼貧寒之家。安得有捲桶耶。撫公之意。以兩直隸、山東、河南、江、淮俱行用細絲銀。蓋此數處。錢法通行。故不得不用細絲。今若能使百姓通用錢法。則可不刑一人。而自無低銀矣云云。讀此知習尚難變。雖厲禁無益也。

【鄧將軍廟】　萬曆戊戌。副總兵南昌鄧子龍。領眾援朝鮮。渡鴨綠江。有物觸舟。取視之。乃沉香一段。把握良久曰。宛似人頭。愛護之。每入夢。則香木與人首或對或協而為一。後陣沒。喪其元。歸骸以香木雕其首。酷肖子龍。今建州人立廟事之甚謹。謂其神能制死命也。□□□奴□建特廟于朝門之巽隅。丹楹黃瓦。元日臨祭。餘常輦入大內。由中門導從甚盛。□不是過也。

【張津】　吾海寧譙楹帖。寬一分則民受賜一分。取一文則官不直一文。嘗閱閩書云。博羅侍郎張津知南安縣。所書于屏者。先正愛其語。故傳錄之。

【董學】　棗強縣東三十里董學。古廣川也。漢董仲舒授徒處。今土人蘇氏。云其先董氏受業者。

【炎帝黍】　澤州高平縣之東北羊頭山。舊傳炎帝種五穀于此。至今山下有黍二畔。其南陰地黍白。其北陽地黍紅。

【晏嬰墓】　臨淄縣城十里內外。纍纍多大塚。小者二三丈。大者連岡帶阜。皆齊初君臣葬地。獨田氏四王塚。在兩山下。巍然並峙。土人言。塚皆發掘。獨晏嬰墓近之屢有神怪。不可穿。

【豫讓橋】　順德城內豫讓橋。俗呼為板橋。

【孫夫人廟】　蕪湖縣梁山梟磯上孫夫人廟。吳王權女弟適劉先主者也。神極靈驗。寢殿男子不得入。薰沐衾被。朝夕嚴潔。有男子拭其榻。遽腹痛死。

【賈島村】　景州法善寺。唐瀛州也。范陽賈島。嘗祝髮于寺。寺在州城南。已蕪沒。靜夜居。嘗聞鈴鐸梵貝之音。其村即以島名。後居房山西峪。舉進士。授長江簿。卒歸葬房山城南十里。

【袁天綱遺蹟】　袁州燒磚瓦不黑而白。云袁天綱遺蹟。

【善濟侯】　莆田縣尖山土神曰善濟侯。最靈怪。土人不敢犯。興化衛指揮丁晟讀書。特正直。上山巔鞭神而歸。亦不能害。

【石蓮】　趙州寧晉縣。有石蓮子。皆埋土中。不知年代。居民掘土。往往得之有數斛者。狀如鐵石。肉芳香不枯。投水中即生蓮。食之令人輕身延年。已瀉痢諸症。

【玄狐教】　康對山集云。咸陽、醴泉、三原、三水、淳化、高陵處處有之。但不若涇陽之多耳。此教風行二十餘年。妖師所至。家家事若祖考。惟其所命。極意奉承。一飲一饌。妖師方下箸入口。其家長幼大小。即便跪請留福。奪去自食。至于退處空室。則使處女少娟次第問安。倘蒙留侍枕席。即為大幸有福云云。按今聞香教即狐妖也。天啟間盛行。致徐鴻儒之亂。近有長生教。但齋素默坐。男女淆雜。立廟于臨平 【 仁和縣。】 最閎麗。餘見于各鄉者不一。吾里有少婦往海鹽。四人舁之。值彍騎。謂彼佛耶。我當射之。不動。方彎弧。其婦遽下輿而走。被污久之。愚俗冀福。誑于妖師。可嘆也。

【田氏鐵獅】　故左都督田弘遇賜第前。鐵獅二。元元貞十年彰德路鑄造。精瑩不鏽。吳駿公先生作田家鐵獅行。曰。田家鐵獅屹相向。舑舕蹲夷信殊狀。良工朱火初寫成。四顧咨嗟覺神王。先朝異物徠西極。上林金鎖攀檻出。玉關罷獻獸圈空。刻畫丹青似爭力。武安戚里起高門。欲表君恩示子孫。鑄就銘詞鐫日月。天貽神獸守重閽。第令監奴睛閃爍。老熊當路將人攫。不堪此子更當關。鉤爪張眸吐齦齶。七寶香猊玉辟邪。嬉游牽伴入侯家。圉人新進天閑馬。御賜仍名獅子花。假面羌胡粧雜技。狻猊突出拳毛異。跳擲聲聲畫鼓催。條枝海上何由致。異材逸獸信超群。其氣無如乃將軍。將軍豈是批熊手。瞋目哮呼天下聞。省中忽唱田蚡死。青犢明年食龍子。蝦蟆血洒上陽門。三十六宮土花紫。此時鐵獅絕可憐。兒童牽挽誰能前。橐駞摩肩牛礪角。霜摧雨蝕枯藤纏。主人已去朱扉改。眼鼻塵沙經幾載。鎖鑰無能護北門。畫圖何處歸西海。吾聞滄州鐵獅高數丈。千年猛氣難凋喪。風雷夜半戲人間。柴皇戰伐英靈壯。蘆溝城雉對西山。橋上征人竟不還。枉刻蹲獅七十二。桑乾流水自潺潺。秋風吹盡連雲宅。鐵鳳銅烏飛不得。卻羨如來有化城。香林獅象空王力。扶雀犛牛見太平。月支使者貢西京。并州精鐵終南冶。好鑄江山莫鑄兵。

蘆溝橋石獅兩行。共三百六十有八。

【沈氏人頭鳥】　天啟間。義烏沈司城 【 明道】 。家于野塘。人頭鳥一雙。獲其一。大如鵝。灰色。飼以飯。後死。其孫幼嘗見之。為余言。余按山海經顒鳥如梟。人面四目而有耳。見則大旱。沈氏所獲或顒鳥。然不言其四目也。

【天臺金錢】　宋嘉泰四年。天台石梁下涌出金錢。錢圓徑六寸。文曰太平通寶。實宋太宗賜道人自詢者。僧徒分攫則青虵驅逐。樵牧探取則墜石塞穴。乃白于縣。命之還潭。台州府學教授有記。明天啟□年。石梁下又流出金錢一枚。重一兩□錢

【宜安】　藁城縣西南二十五里。有宜安社宜安村。漢舊縣也。本趙地。史記李牧拔宜安。走秦將桓錡。今父老指其阜曰李牧塚。指邱曰廉將軍臺。見石熊峰集。

【袁景休】　吳縣袁景休孟逸。喜歌詩。賣卜終老。劉子威以文自負。景休每向人摘其字句鉤棘文義紕謬者。以為姍笑。子威聞之大怒。訴于郡尉。攝而笞之。尉詰曰。若敢復姍笑劉侍御文章耶。景休仰而對曰。民寧更受笞數十。不能改諛劉侍御也。尉笑而遣之。

【誥軸】　南京內府織造局神帛堂絲料。

制帛一段。長十八尺。料絲十五兩。每尺該絲八錢三分三釐強。

誥軸。一品文職。長丈有二尺。料絲一斤十二兩六錢一分二釐五毫。

二品長一丈。料絲一斤六兩八錢六分二釐五毫。

三品長八尺五寸。料絲一斤四兩一錢八分七厘五毫。

五品長六尺。料絲一斤五錢一分二釐。

勑命一軸。料絲十三兩六錢九分二釐五毫。

誥軸。武職料絲十三兩一錢三分八釐。

【石鼓文】　石鼓文。潘迪有訓音。予得唐人拓本于李文正先生。凡七百二字。蓋全文也。嘗刻之木以傳矣。然都玄敬金薤篇。梅岡廣文選所收。仍是殘闕四百九十四字。 【 楊慎金石古文。】

【窆石】　會稽山禹陵。窆石高七尺。銳上而廣下。上有孔。其形如錘。可撼不可動。相傳其下有機捩故也。舊經曰。禹葬會稽山。取此石為窆。上有古隸。不可讀。今以亭覆之。宋魏了翁詩。禹穴元從一罅通。禹陵元在亂山中。飲泉窆石皆如此。誤卻東游太史公。頃歲丁亥。土寇推石仆之。徙平地無一他物。

【南宋六陵】　會稽縣寶山。去城二十五里。高、孝、光、寧、理、度六陵在焉。明初遣祭孝、理二陵。立享殿。以孝宗志恢復。理宗重道學也。

【萬壽寺戒壇】　萬壽寺戒壇。距京城西七十里。每四月八日。蓆棚滿山。劣僧下妓。給錢擁醉。士庶輒以為笑。猶有元之遺俗焉。戒壇後五里。極樂峰也。有龐涓洞。又西孫臏洞。

【蒯通墓】　都城廣渠門 【 元沙河門。俗因之】 外北八里莊。其南坡蒯通墓。高四尺。相傳通時出沒其上。高冠廣衫道人裝。一童子携紗燈隨之。墓百步外一井。通向井汲乃反。萬曆初。丘太守瓚葬其側。遂不復見。瓚夢通責以尺寸地不相讓耶。今丘氏微矣。

【芯題草】　房山縣西南四十里石經山。生芯題草。他處所無。曰芯題山。

【仙梅石】　岳州岳陽樓仙梅石。得之土中。其文斑剝似梅花。

【棄金坡】　安邱縣棄金坡。即管寧舊宅。

【土炭】　丹陽練湖旱時。土人掘葑淤二尺餘。得土。色黑。性埴。可焚代炭。

【王龍澤】　宋義烏王龍澤字潛淵。度宗咸淳甲戌科狀元也。官簽書昭武軍節度判官。元時拜行臺監察御史。卒葬□。其墓堙久。朱氏築祠其上。坎土見塚刻。不發。而祠且成。徙無及矣。朱孟九太史說。

【韓愈】　一統志。韓愈南陽人。今修武縣北南陽城是也。何文定瑭集云。韓文公河陽人。今孟縣也。縣西韓莊。莊有塚。云公墓。公集有過河陽省墳墓。及我家本瀍穀。有地界皋鞏之句。則公為孟人無疑。唐史乃謂公鄧州南陽人。蓋傳誤耳。弘治間尚書耿裕奏立祠。

【鎖穴】　大別山鎖穴。即孫皓鐵鎖截江處。對江即黃鶴樓。

【長平公主誄 【 松江張宸】 】　長平公主者。明崇禎皇帝女。周皇后產也。甲申之歲。淑齡一十有五。皇帝命掌禮之官。詔司儀之監。玅選良家。議將降主。時有太僕公公子都尉周君名世顯者。將築平陽以館之。開沁水以宅之。貳室天家。行有日矣。夫何蛾賊鴟張。逆臣不誡。天子志殉宗社。國母嬙嬪慷慨死焉。公主時在穉齡。御劍親揮。傷頰斷腕。頹然玉折。損矣蘭摧。賊以貴主既殞。授屍國戚。覆以錦茵。載歸椒里。五宵旦。宛轉復生。泉途已宮。龍髯脫而劍遠。蘭薰罷殿。蕙性折而神枯。順治二年。上書今皇帝。九死臣妾。跼蹐高天。髡緇空王。庶申罔極。上不許。詔求元匹。命吾周君。故劍是合。土田邸第。金錢牛車。賜予有加。稱備物焉。嗟夫。乘（皇鳥）扇引。定情于改朔之朝。金犢車來。降禮于故侯之第。人非鶴市。慨紫玉之重生。鏡異鸞臺。看樂昌之再合。金枝秀發。玉質含章。逢德曜于皇家。迓桓君于帝女。然而心戀宮帷。神傷輦路。重雲筆墨。何心金榜之門。飛霖穀林。豈意玉簫之館。弱不勝悲。溘然薨逝。當扶桑上仙之日。距穠李下嫁之年。星燧初周。芳華未歇。嗚呼悲哉。都尉君悼去鳳之不留。嗟沈珠之在殯。銀臺竊藥。想奔月以何年。金殿煎香。思返魂而無術。越明年二月之吉。葬于彰義門之賜莊。禮也。小臣宸薄游京輦。式覩遺容。京兆雖阡。誰披柘館。祁連象塚。祇叩松關。擬傷逝于子荊。朗香空設。代悼亡于潘令。遺挂猶存。敢再拜為之誄云。

又宸記事曰。甲申春。上議降主時。中選者兩周君。其一即都尉也。其一人。內臣糾家教失謹。即掖群內侍。環都尉驩曰。貴人貴人。是無疑矣。順治二年。詔故選子弟。都尉君應詔起。是時有市人子張姓者。冒選應。詭得之矣。召內廷給筆札。各書所從來。市人子書祖若父皆市儈。則大叱去。曰。皇帝女配屠沽兒子。命都尉書。則書父太僕公。祖儀部公。高曾以下皆簪纓。遂大喜。曰。是矣。即故武清侯之第。賜金錢牛車。莊一區。田若干頃。具湯沐。成吉禮焉。時乙酉六月上浣事也。公主喜詩文。善鍼飪。視都尉君加禮。御臧獲。陽笑語。隱處即飲泣。呼皇父皇母。泣盡繼以血。以是坐羸疾。懷娠五月。於丙戌八月十八日薨。淑齡十有七耳。都尉藏所遺像。右頰三劍痕。即上所擊也。老內寺見。輒拜曰。眉似先帝云。

孫承澤春明夢餘錄曰。公主名徽媞。甲申年十五。傷右臂肩際。明年九月成婚。丁亥卒。公主葬周氏宅旁。今地賜豐盛王。垣之不可入。在廣寧門內。周世顯。父國輔。

【趙璞】　廣寧門 【 元彰義門。俗因之】 在外城西南。門外天寧寺。正統七年重建。塔輪壯麗。內侍趙璞連城逃禪于此。嘗值之。問以遺事。云懿安張皇后被難。謂偽將劉宗敏曰。國母也。毋自辱。送歸外戚張氏。張氏母同懿安皇后投環死。因附德陵。先太子被脅東出師。勞憊。薨于三河。其後入燕。入金陵。俱偽也。如果太子更入燕。何為。豈仍有千秋之望哉。必不然矣。此不過狂少年失計。圖一飽終身耳。又貴妃袁氏流落雄縣民間。事露。雄縣令送入京。尋寓行人司致餼。前歲卒。給五十金。葬西山。熹廟妃東李氏及趙氏俱存。又貴妃田氏名秀英。妹淑英。今更嫁。天壽山十二陵。初歲祭羊豕。今止三牲。平西王吳三桂捐千金營思陵。本朝亦助費若干云。

【熊明遇】　進賢故大司馬熊壇石 【 明遇】 。隱山中。金聲桓之變。招大司馬。答以詩曰。脫卻朝衣換衲衣。人生七十古來稀。乾坤廣大容吾老。不管人間是與非。

【高倬】　忠州高倬雲章。筮令金華。嘗夜坐衙舍。有鬼裸立。高色不動。叱而逐之。鬼奔入壁隙。高引筆署封字。鬼不復出。

【盛王贊】　吳縣盛王贊。崇禎丁丑進士。令蘭溪。秋毫不緇。歸家。敗屋三間。風雨漂零。漠如也。蘭溪人過而遺金帛。不受。今杜戶不出。

【朱大典】　東陽朱大典未孩撫淮時。退食。偶抱幼子。戲云。再任三載。其庶乎。適縫人旁聽。遂夜下山陽令。立死于獄。令詰縫人何罪。曰實未嘗忤。適聽其所云云耳。

【王紹徽】　關中王冢宰紹徽。與馮都憲少墟先生從吾同居省城。以少墟講學。病之。各不相見。慶弔俱絕。冢宰污于魏 【 璫】 。敗其名。而性亦清執。不問生產。田宅如諸生時。無寸進。霍魯齋先生說。

【薛國觀】　韓城薛相國不良死。坐贓五萬。籍其家。財六百金。所居廳事三間。共室四進。並世產也。好使氣。故鄉人不附。霍魯齋先生說。

薛國初直閣。欲出榜。思久之。書到任未久云云。中書某從旁曰。宜履任方新。即改從之。

【孫之獬】　淄川孫之獬。以翰林侍講于崇禎初。爭三朝要典。時編修倪元璐倡言燬之也。燬之日。孫大哭於朝。自免歸。甲申降李自成。起官翰林院。胥吏竊語。孫厲聲曰。我親未葬。子又穉。不得已為此。我獨不能為倪鴻寶乎。後堂榜曰聚星。以犯偽相牛金星諱。毀之。入清朝。拜招撫江西兵部尚書兼右副都御史。未至。轉內翰林院侍讀學士。之獬天啟壬戌進士。

【楊昌祚】　崇禎甲戌。（木巳）縣劉理順、宜興吳國華、宣城楊昌祚。以進士及第。拜官後。各領廷試卷。後昌祚被盜。盜携篋出。剖得廷試卷。塗棄之。邏騎拾以呈東廠。因上進。亡何。上命取甲戌科鼎甲卷入覽。劉、吳並如命。昌祚計窘。欲藉言付歸未易及也。或曰。上徵廷牘。必有故。恐即在內中。宜以實聞。昌祚從之。得不問。劉、吳卷竟不復給。

【王厈】　蘭陽王厈字王屋。崇禎辛未進士。敏給善諧謔。壬申除滋陽令。六月蒞事。十八日以魯宗人壽鎔殺以（氵篡）。厈承牒治其獄。鞭壽鎔十五。忤魯王。為巡按御史所劾。逮下法司。謫戍睢州衛。行時。厈御輿赤幘。列二赤棒。牌書欽戍睢州。其姻家嘗招飲。厈戴金冠而往。凝坐不一語。酒半忽起。入優舍。裝巾幗如婦人。登場歌旦曲二闋而去。其狂誕類此。在戍十年。庚辰上書自理。略曰。臣叨崇禎辛未進士。壬申四月除滋陽縣。六月二十八日到任。七月二十日因山東巡按御史□□以擅刑宗室。激變地方見劾。逮戍睢陽。九年于茲。嗟乎。臣獨何心。能不悲哉。古者遷罪人於四裔。曰禦魑魅。明其不以為人而鬼物之也。況名業辱在縉紳。一旦賤而不齒于齊民。又不能有犬馬之決。一瞑萬世不視。尚蟻貪幸得減死。墫墫然視息人間世。廉恥智勇可謂俱盡。臣獨何心。能不悲哉。然臣之所以含酸茹痛。不敢一言自明于當年者。誠念折翼窮鳥。方在羅網。直指不出力殺纍臣以軒輊之詞。不啻注洪海之波以沃然灰。頹華嶽之巖以糜蟲臂。奮螳而反唇相稽。墜井恐還深下石之毒。姑蠖屈而吾舌尚存。戴盆當終有見天之日也。陛下累除禁錮之令。弘使過之仁。顧臣孑立無援。且蒞官淺。能未有所效。非實如鮑叔之深知管仲。孰敢為劉陶之浪任朱穆。新額許罪人得輸鍰自贖典盛。奈臣力與願違。墜雨殞蘀。有槁項黃馘。荷戈以死。卒不獲沐聖天子之特恩休澤也。臣是用拊膺痛心。而直指又不任職罷去。臣乃敢以負罪顛末。一一為皇上陳之。夫壽鎔殺死以（氵篡）。乃臣未蒞任撫案批滋陽簡審。不敢問經年矣。臣到官。吏胥難臣。臣亦自樂見。命兩長史與俱。及期南面設王位。臣西向。左長史東向。右長史比臣肩。簡竟。使前受薄責。則皆左右鄰株連者。臣頗不能平。呼渠魁。移時乃昂然峨冠博帶高趾闊步跛立于前。而左右翔若無人。臣益不能平。是無朝廷三尺矣。笞十五。釋株連者械械之。先是。壽鎔以五十金賄左長史右長史用醫。幸王見臣執法。各慚震失氣。惟是易謀大家。昔人所戒。臣之疎。臣不能自諱也。然是役也。臣以為直死雪生。事愜人鬼。不圖壽鎔夜號召死黨。鳩眾捏揭。與臣為難。詰朝臣猶關一干人犯赴縣成招。而長史司發諸宗要劫之。臣具啟。王投臣故糞溷中。臣乃求去官杜門。士民具狀保留。臣之戇。臣不能自諱也。至云擅刑。竊謂以朝廷命吏不敢尸一罪宗之獄。屑屑焉假王位為虎附。而長史如鼠婦。識者或有畏首畏尾之譏。翻得自用自專之譽。臣實媿矣。至諸宗各從其類。士民亦自行其直。意偶相左。聲僅反惡。大何所。殺何人。而無故張大其事。曰地方有變。夫地方亦幸而無變也。假不幸當日有俠如郭解、劇孟者流。憤諸宗之強梁。洩蓄怒以因眾。趙人笑薛公之變興于感慨。華臣逐狾狗之禍生于慮表。敢忘死請陛下。當謂誰是激之。乃尤可異者。直指初特勇于行膚受之仇誣。既亦知貿貿入告之無謂。作事失謀始。恥過遂爾作非。必欲實諸宗虐刑斃命之口。陷小臣以蹊田奪牛之罰。遂有老病考終牖下。而曾因公薄懲者。指曰杖實致之。苛請他比。構成臣罪。嗟乎。臣獨何心。能不悲哉。臣以廿日令。為諸宗窘辱。其逮也。士民數千人。攀轅痛哭。當日官旂具在。人可質訊。敢忘死請陛下。此豈寧成、義縱所能得之百姓者哉。假能得之。竊謂盡得令如是。與之理天下足矣。又何多誅焉。臣少負不羈。危行高論。寬其用敢必猶人。數年來魂驚湯火。神愴鬼禍。側足含吝。乞火絕望于鄰姬。曳尾懷安。熱中久冷于漁父。第以生堯舜之世。罹工驩之罰。臣實痛之恥之。且近患嘔血之疾。藥石無功。昔人不得行其志。往往有斯。貧病交侵。理鮮老壽。嘗恐不及客星見于天。青蠅呼于市。薄命之人。旦晚狗馬填溝壑。世有不畏強禦之士。懲臣為前車。而又為齷齪吐剛茹柔者藉口。此之所謂骨即冷而目不□者也。故冒死哀鳴。乞陛下之憐察之也。疏上不報。疾亟。自作墓志銘曰。誰之不如。而作公卿。奚養之違。以不久生。同年張天機刻其遺稿。

【辨黃石齋薦事】　孫侍郎北海承澤。作四朝人物傳。以黃道周謂相國賀逢聖薦之。吳駿公先生曰。吾往見溫體仁當國。雖推夙望之臣。如上饒鄭 【 以偉】 。以醇謹易與也。吳人群推文文起。文起雖清望。嘗議烏程。不心折。語人曰。文文起議我。我未之服。服我者必賀對颺、姜居之也。烏程素貪財好色。自廷訐入相。實自厲不緇。姜居之性清執。是非井井。對颺敦雅。不甚練事。故烏程引賀直閣。東宮出閣就學。推講官。不及道周。同官項水心 【 煜】 、楊機部 【 廷麟】 各奏臣才不逮黃道周也。時烏程罷。淄川張至發、句容孔貞運在事。閣疏自辨。且詆道周嘗薦鄭鄤失。內有曰。君子一言以為知。一言以為不知。言不可不慎也云云。道周引謝。楊機部又上言。孔子聖人也。自謂詞命不如宰予。管子賢人也。自謂進諫不如東郭牙。後世不以此置貶。于道周何多求焉。一日道周、偉業並轉官。朝謝畢。會閣臣于直廬。對颺曰。前揭某所草也。先是。閣揭出。群議淄川、句容。不以及江夏。至是士論不之直。亡何。會省中泄旨事。江夏論去。

【榜購一詞】　總督楊文岳 【 嗣昌】 。出師榜緝劇寇張獻忠。畫二人頭。書西江月詞一首。曰。此是穀城叛賊。而今狗命垂亡。興安平利走四方。四下天兵趕上。逃去改名換姓。單身黑衣逃藏。軍民人等綁來降。玉帶錦衣陞賞。此詞遍粘通衢。可笑甚矣。

【崔青蚓】　都人崔青蚓。順天諸生也。善書繪。軌守寂。無子。贅婿無賴。盡破其產。甲申之亂。竟餒死。吳駿公先生題其洗象圖云。嗚呼顧陸不可作。世間景物都蕭索。雲臺冠劍半無存。維摩寺壁全凋落。開元名手空想像。昭陵御馬通泉鶴。燕山崔生何好奇。書畫不肯求人知。仙靈雲氣追恍惚。宓妃（名隹）女乘龍螭。平生得意圖洗象。興來掃筆開屏幛。赤罽如披洱海裝。白牙似立含元仗。當時駕幸承天門。鸞旗日月陳金根。雞鳴鐘動雙闕下。巋然不動如崑崙。崔生布衣懷紙筆。道衝騶哄金吾卒。仰見天街馴象來。歸去沉吟思十日。眼前突兀加摩挲。非山非屋非陂陀。昔聞阿艱騎香象。旃檀林裏頻經過。我之此圖無乃是。貝多羅樹金沙河。十丈黃塵向天闕。霜天夜踏宮墻月。芻豆支來三品料。鞭梢趣就千官謁。材大寧堪世人用。徒使低頭受羈紲。京師風俗看洗象。玉河春水涓流潔。赤腳烏蠻縛雙帚。六街士女車填咽。叩鼻殷成北闕雷。怒蹄捲起西山雪。圖成懸在長安市。道旁觀者呼奇絕。性僻難供勢要求。價高一任名豪奪。十餘年來人事變。碧雞金馬爭傳箭。越人善象教象兵。扶南身毒來酣戰。惜哉崔生不復見。畫圖未得開生面。若使從軍使趙佗。蒼梧城下看如練。更作昆明象戰圖。止須一匹鵝溪絹。嗟嗟崔生餓死長安陌。亂離荒草埋殘骨。一生心力付兵火。此卷猶存堪愛惜。君不見。武宗供奉徐髯仙。豹房夜直從游畋。青熊蒼兕寫奇特。至尊催賜黃金錢。只今零落同雲煙。古來畫家致身或將相。丹青慘淡誰千年。駿公先生又工詩餘。善填詞。所作秣陵春傳奇。今行世。嘗作賀新郎一闋。萬事催華髮。論龔生天年竟夭。高名難沒。吾病難將醫藥治。耿耿胸中熱血。待洒向西風殘月。剖卻心肝今置地。問華佗解我腸千結。追往恨。倍淒咽。故人慷慨多奇節。為當年沉吟不斷。草間偷活。艾灸眉頭瓜噴鼻。今日須難決絕。早患苦重來千疊。脫屣妻孥非易事。竟一錢不值何須說。人世事。幾完缺。

【王重戒鱉】　金壇王選部有三 【 重。】 歲壬辰。烹鱉剖見玄武像。眉目如畫。因不復箸。選部親為吳太史說。

【岳父執事】　長洲文待詔徵明。為崑山參政吳愈之婿。書致吳。稱岳父執事。

【王倬續配】　太倉王侍郎質菴 【 倬。】 元配某氏。生子愔。官生。晚年五十四。鄉行見某氏女。當織不舉目。異而納之。生忬。忬生世貞、世懋。名位奕奕。冠冕海內。

【續文獻通考】　華亭王圻續文獻通考。其藝文類載琵琶記、樂府、水滸傳。謬甚。國朝宗室鄭、越、襄、荊、淮、滕、梁、衛八王並仁宗昭皇帝子。而云成祖子。其誤庸止魯魚亥豕耶

【李潛伯】　潛江李潛伯能詩。遭亂死。蒼頭某能口記數十首。因搜刻之。見溧陽陳百史序中。蕭穎士有僕杜亮。愛其博奧。雖箠楚不忍去。今得李氏蒼頭。尤奇。

【銀山】　天台縣南十里銀山。萬曆二十六年採礦。四月四日太監委官來。採之不得。先是。地理□言。此山居午。動必致火。五月縣東南果被火。八月復採。不能得。明年閏四月。內臣劉某率同知黃某深入取沙。烹試不得。

【顧成墓】　鎮遠侯顧成葬江都縣官河之東岸。亂後為逆僕所發。訟于官。逆僕論死。追黃金十兩。白銀五十兩。銅鑪等物。塚骸朽盡。僅骨在。

者加重刑。舍巴輩公服如漢制。婦飾澹粧。鴉鬢燕尾。耳環纍纍。貧富判焉。衫短襦長似帷。裳二重。必曳地。不袴不弓足。土婦草履。官婦朱履。野行乘馬。?【永順保靖二司土風】　永順長官司長官彭弘澍。地周七百餘里。設五十一旗。各旗或千人。或三五百人。自耕而食。聽徵發。十抽其一。各裹餉。限日踐更。無隃期者。五十旗舍把分領之。其一土官自領。土官婦。名寵致巴、擢致巴、寵巴、擢巴、擢擢麻、金夫人、銀夫人。男子網髮或布纏頭。短衫短單

土官署壯麗直段錦山。原名斷頭。形似之。土官諱而改焉。自前代來。子僕多篡弒。則淫禍也。

永順鎮溪界接辰州。自鎮溪而上曰鳳灘、刺灘。大石橫枕。最湍險。過者必割牲以禱。長年二人。首尾刺舡。浪高至數丈。舡僅露首尾。倖者十之七。

永順轄崇山。有驩兜廟。土人修怨者。持牲酒往詛之。三日。怨家多斃。漢官車騎經此。判署止藍墨筆。不宜硃。硃則被祟。

漁戶最悍。有警即充前鋒。春夏間。士官觀漁為樂。先截流聚魚。俟士官酒酣。入水捕魚。口噉一。手捕其二。躍岸稱賀。

土人善織絲。又峝布以苧蔴。拭汙不穢。

茶用草菓、荊芥、蔴、茶、椒、薑等杵茶雜和之。晨輒數甌。點以炙麪。味辣而濁。

種晚稻曰堂禾米。

酒赤如雙投法。麯以荊芥各香等物。色清黃。味洌。曰峝酒。外販得善價。磨乳舂荳為粉。水調之。承以箕。漉其粗者。冬青樹子點茶。

土人見虎伏草間。捕者樹竹柵圍之。凡三層。層必積低一隅。俟虎之軼。候六七日。虎飢死。遂告擒以獻。

魚類不一。有鯊魚。唇豐腦滿。脊青腹白。匿石隙。不耐水。土人夜維兩艇。秉炬。前人持叉。後叩板。魚□聲仰腹。叉中之。百不一失。

保靖長官司長官彭朝柱。與永順司同支。今甥舅矣。亦時仇殺。設十三旗。地陿于永順。而兵銳過之。旗各一舍把。土官自領其一。纏頭短衫。刀耕火種。其田再易三易者不賦。屋舍飲食俱潔。美器自外郡至。漢官至。例公讌。酒九行。優唱九齣。更請先至客一人主席。舍把左右侍坐。土官微服給役。聽漢官語。嗣後正筵。方出款。俗好巫。凡卜迎老巫。鼓樂幢蓋。導至一荒坪。攢茅而裸跣其上。舞蹈婆娑。尋引斧呪畢。劈腦至胸。取肝瀝血以祭。土官刑牛馬禱焉。土人以五色旗繞壇而呼。巫仍呪。納肝躍下。被法服。同主人至暗室。張數燈。書主客姓名年庚爵分。燈歷一晝夜。明則吉。昏則咎。老巫胸額刀瘢可數也。土官延客。優人備南北調。正席坐後。撒送副席。始供箸。食盒是織金錦籠。跽進之。每進。侍奴高唱。主人方舉箸自起行酒。至十餘。金銀犀玉等器一酌不再侑。以箑帨刀珮及土物之佳者。遞陳于前。更衣啜茗。至別館。進女妓夾侍。爇香秉燭。其禮大抵擬于王公。

保靖山連酉陽司。相傳大禹所開。岩壁有斧鑿痕。一溪中流。自蜀分派。歷酉陽、保靖、永順。三月出北江。經辰、常。匯洞庭以達于海。水多碎石。流徙靡定。水性冽。土人涉水沒脛。即仆不能起。下灘轉捷。數十里挽舟而上。少不逮。纜倒水溺矣。

山上有異書。貯以沉香匣。其形如棺。半露巖間。土官嘗往發之。輒值暴風雷而止。壁削十餘仞。

石乳凝為大士。旁列瓶焉。善財、龍女等像儼若圖畫。

土司兩岸山高。雖大風第見嶺樹搖曳不定。不之覺也。冬不甚寒。少雪。衣蔴數重。足禦冬。

舍把各居一莊。自耕織。畜產不等。所獵禽獸。董之以饋外客。馬少而駿。登山如履平也。

土官食蒸豚。喜全體。豚雖穉。味腴。重不過十斤。

夜寢。男女同一室。炕上僅距尺餘。幔隔之。

土人于絕壁。止騎稻草一束。推下亂石間不傷。號草馬。

土產臘梅、通草、黃楊。沿溪連嶺。土人以為薪。不惜也。

土官饋客。嘗食外。禽獸野味凡百餘種。而不可多受。以人貪廉。默為輕重。

以上二司土風。有客向習彼中者。為詳其事而錄之。

【珠池】　廉州府城三門。官署外。俱茅舍。珠池即在海中。一望沉碧。周若干里。餘則濁浪排空矣。崇禎三年珠繁。其後甚少。天涯驛在城南。旁為海角亭。

【都市】　北方待期而市曰集。京師大明門兩旁曰朝前市。不論日。東華門外燈市。則元節前後十日。東華門內曰內市。則每月三日。正陽門之橋上曰窮漢市。則每日晡刻。刑部街西都城隍廟市。則每月朔望及念五日。今廟市移外城報國寺。期如前。甲午冬增市靈佑宮。則每月八日。燈市亦移正陽門外。聞之人曰。皆不如昔日之盛。

【衚衕】　京師各巷曰某衚衕。其義無出。謝肇淛五雜俎曰。閩中方言。家中小巷謂之弄。南史東昏侯遇殺于西弄。弄即巷也。元經世大典謂之火衖。今京師誤為衚衕。

【洪孝廉】　新安洪孝廉 【 某】 游于平康見薄。妓攝衣而寢。問之。曰。我寢衣也。洪因納靴衾中。妓作色曰。何污我錦衾芳裀乎。洪曰。此吾寢靴也。遂鬨。始知為孝廉也。乃引謝。?計偕。道臨清。值雨後。躡油

【偽正文體】　李自成盜據關中。令諸生經義俱散文。毋八股對偶。禮政府尚書鞏焴、侍郎姜學易、從事秦鏡、提督校監察御史黎志陞等八人。各撰文一篇。刊布為式。

【後宮內師】　真寧文翔鳳繼室鄧氏。定遠侯之裔也。其姑字秦邸。氏往依焉。通慧工繡繪書法。文翔鳳嬖之。嘗從游未央宮。賦詩。詩人醉臥未央宮。笑弄晴霞映酒紅。落葉漸隨寒蝶舞。高秋爽氣碧煙空。又和翔鳳詩。幽人問水更携琴。好傍清池發妙音。曲徑橫穿花意密。重臺斜拂竹情深。荒籬媚菊含金笑。疎木寒禽弄玉吟。欲攀豔日留歌舞。縱迫歸心戀暮岑。氏既嫠居。後李自成陷西安。前參政張國紳。故文之同年也。言鄧氏才貌于自成。自成召入。封為後宮內師。與妻女講毛詩。自成敗。還家。或言于北將。携入京。在道列牌欽召後宮內師。在道口占。三峰一別不復還。□□□□和淚彈。妾與王嬙同薄命。學騎胡馬度陰山。內院范文程聞而購得之。其弟鄧元薦知黃梅縣。

【謝茂秦直說】　謝茂秦 【 榛】 詩家直說。載山房隨筆。曰禽言。其曰。鵓鴣鴣。鵓鴣鴣。帳房遍野相喧呼。阿姊含羞對阿妹。大嫂揮淚看小姑。一家不幸俱被擄。猶幸同處為妻孥。願言相憐莫相妬。這個不是親丈夫。此作可悲。讀者尚不堪。況遭其時乎。茂秦又載馬柳泉賣子歎。貧家有子貧亦嬌。骨肉恩重那能拋。飢寒生死不相保。割腸賣兒為兒曹。臨時一別何時見。遍撫兒身?兒面。有命豐年來贖兒。無命九泉抱悲長。囑兒切莫憂爺娘。憂思成病誰汝將。抱頭頓足哭聲絕。悲風颯颯天茫茫。

【梁州杰】　梁州杰皋廡。本李姓。嘉善丁清惠公 【 賓】 奴產子也。令伴讀。特警敏不群。得補諸生。曰丁中龍。蔑視諸郎君。作黑大王傳以刺之。同學常曉呈丁清惠。遂呈按察使陳良訓。捕之急。走松江。改姜中盛。已走湖州。改孫璽。仍補諸生。清惠聞之。益購捕。遂走揚州。襄陵梁尚億以治鹽筴。子視之。又好游狹邪。義母張氏有後言。尚億曰。大吾門者此子也。第任之。毋問所出入。已就試襄陵。不見容。會有大工之例。入貲諸生。庚午舉于山西。明年辛未成進士。出右中允倪元璐之門。齒錄俱書父尚億。母張氏。妻費氏。則元配也。所刻制義故誕肆不經。如子路止宿節。破云。相思相見知何日。此時此夜難為情。如舜南面而立。二句文。有云。謹具田間大老。計開陛下門生。如以直報怨文。起云。殺人之父兄子弟者。人亦殺其父兄子弟。奸人之妻子朋友者。人亦奸其妻子朋友。奪人之功名富貴者。人亦奪其功名富貴。壞人之節義文章者。人亦壞其節義文章。凡怨當皆報也。是遵何德哉云云。此蓋為丁氏發也。已授城固令。八月調劇長安。先是。故里舉家下獄。至是托保。遣舟盡携以行。在任三年。貤封尚億。行內召。而倪元珙以御史按吳。為逮常曉杖褫之。丁公子 【 鏞】 度其反噬。入奏其無賴。銀臺不納。而御史松江張某為清惠公門生。遂奏梁州杰穢黠無狀。有旨奪職。州杰寓關中四年。益酣淫放浪。恣為奸利。尚億沒。但白衣冠。不哀不喪。巡撫孫傳庭勘上。謂本丁氏傭書。非蒼頭也。陳良訓時轉陝西左轄。活口可證。州杰又賂大璫曹化淳數千金。有旨復官。補曹縣。婪甚。苛罰富室以事朝貴。遷刑部主事。未赴。病還襄陽。猶市任御史大宅。嫌其堂卑。改築五楹。堂成。州杰伏枕不及居一日。以消渴病卒。今其家頹落。有遺議云。咸寧王文宣說。

【惠世揚】　米脂惠世揚元儒。萬曆甲辰進士。歷刑部右侍郎。李自成故牧卒。嘗給事世揚之門。及僭位。思世揚。語人曰。得惠先生來。則幸甚。因致書世揚。即至。拜右平章事。時左平章牛金星也。世揚擁大轎。揚揚出入。亡何。自成敗走。世揚從北兵入燕。三年不見用。或閔其困。奏世揚先朝夙望。今年老。如未用。當放歸。毋令索米長安也。攝政王從之。世揚還里。綏德副總兵王永強作亂。劫世揚從軍。流掠富平。敗于米原鎮。永強自縊。世揚不知所終。

【辰州杜烈女詩并自序】　余辰之城南杜氏女也。父偕公。母姜氏。生余一女及兄弟兩人。母孕余之夕。夢一女子玉聲璆然。向母而揖。自號英臺小姐。欲租居數載。母覺而孕。及期生余。遂名小英。父母因愛之。余姨母適郭東王氏。素巨族。善刺繡。早寡。余每就姨學之頗工。余舅氏姜伯仁。邑庠博士也。余祖與父俱博士員。舅氏嘗過弄余。喜余聰。欲訓之。余母喜而聽之。迎舅于家之小園挹涼軒。取古今烈女閨訓。逐一詳誨。其古文詩歌。例皆烈女節婦語錄。他不敢從。余嘗讀木蘭記逮黃崇嘏傳。莫不心訝。以為女子混跡男兒。縱完璧亦藏身危險。切切非之。甲午王師掃蕩。辰以左右舉足實難兩全。余母携之入山累月。適王師大括山。窮崖絕壁。鳥飛不及者。扳援而上。余為小軍所獲。當求死不得。小軍進之主帥。主帥將圖不免。余含淚跽曰。此身敢不相依。奈母昔年病。余嘗設有誓。期為母齋持三年報本。今已兩載十月矣。尚差兩月。倘將軍能寬我。俟回向完。沐浴薰衣。以充下陳。所甘心也。不然。惟祈一死。將軍姓曹。亦有母。事之至孝。聞余言淚下。竟如約。蓋洋洋洞庭。余非不能死也。忍以一片丹心。投之荒煙野水中。遂無知者。時當大比。楚賢士大夫俱集黃鶴白雲間。即節鉞楚與鎮撫楚者。或具特識。且余里應選者亦必有人。是日六月廿四日也。主帥晨起以一鏡贈余。余拜受。私祝曰。彼求鏡圓。吾恐鏡破耳。主帥素憐余。不欲閉之舟中。以漢上一室相儲。日午。余自知不免。因復語主帥曰。感君恩。寬至此。恨含報無地。但余粗知筆墨。昔不敢言。今不再隱矣。余母為他軍投之湖畔。今余與汝好合。骨肉之情。寧忍恝乎。敢借紙一幅。作祭文。江上弔之。祭畢。則終身偕老矣。主帥諾。以紙筆給之。余私笑曰。非祭母也。實自作絕命詞以傳此千古傷心事耳。因賦詩十絕。以油衣一幅。納之胸前。至晚。臨江祭母。滔滔大江東去。或得與波上下以免一身之辱耳。江神有靈。擁余于怒濤驚浪中。得傳不朽。亦非敢望也。絕命詩十首。

家鄉一別不勝情。此日含羞到漢城。忽聽將軍搜括令。教人焉敢惜餘生。

征帆又說過雙孤。掩淚聲聲卻夜烏。葬入江魚波底去。不留青塚在單于。

骨肉親辭弟與兄。依人千里夢長驚。歸魂欲返家園路。報到雙親已不生。

厭聽胡兒帶笑歌。幾回腸斷嶺猿多。青鸞有意隨王母。空教人間設網羅。

遮身猶是舊羅衣。夢到瀟湘何日歸。遠涉風濤誰作伴。深深遙祝兩靈妃。

生小伶仃畫閣時。讀書曾□母兄師。濤聲夜夜悲何極。猶記挑燈讀楚詞。

閑時閨閣惜如珍。何事牽裾逐水濱。寄語雙親休眷戀。入江猶是女兒身。

生平猶是未簪笄。自投江瀾歎不齊。河伯有心憐薄命。東流直繞洞庭西。

影照江干可勝悲。永辭鸞鏡斂雙眉。朱門空許成秦晉。死去相逢總不知。

圖史當年強解親。殺身自古欲成仁。簪纓雖愧奇男子。猶勝王朝共事臣。

【陳簡肅】　歸安陳簡肅 【 雍】 。隃冠登弘治進士。在京邸見鼠穴豎一薪。偶坎之。得書二帙。俱兵遁之術。讀之神解。遂諳土火二遁。後官□□。剿峝夷。出入矢刃間。有驗。巡撫南贛三月。晉大理寺卿。王陽明代鎮。告之曰。寧藩必叛。宜備之。在棘寺。嘗署刑部。閱囚有僧九人。公素不喜僧。訊時。俱杖斃。逾二日。頻見僧為祟。尋卒。年五十二。子應和。隆慶進士。歷河南布政使。于祕書不解矣。應和長子 【 某】 狂易。焚其書。簡肅公曾孫冰遠說。

【九螭玉樽】　崇禎己卯冬。錢塘朱方伯本吳。以兵備商州。嘗塹地三丈餘。得古塚。有髑髏如斗。旁劍一。金甲數葉。又九螭玉樽一。血漬斑剝。五色皆備。朱珍之。今不存。

【神廟遺事】　大內牡丹盛開。神廟思以瓶注之。偶江陰民有一均州瓶。高數尺許。欲得十金。或笑之。忽內官覓進。上喜問價。奏曰二百金。上諭內官先給百金。如未肯。再給五十金。後得之。神廟寵李敬妃。妃死。上簡括其房闥。得一床。究問何來。曰。石尚書所進。上大怒。即除卻所服飾。決意誅石星矣。神廟侍太后最恭篤。梓宮殯殿產蓮花九枝。神廟問內侍曰。外間說我字若何。對曰。甚是寶愛。上曰。老氏云。知美之為美。于是絕不復書。

御史劉光復既逮。褫帶落內侍手。上顧見之曰。此劉御史帶也。御史何在。對曰。在朝房候旨。上曰。送還他去。

【三途並用】　三途並用。謂科、貢、吏也。近來人多不知。以甲科、鄉科、歲貢當之。非也。

【試部曹】　泰和郭子章曰。南京工部後庫多貯舊卷。查洪武年間案卷。與今無異。特有試郎中、試員外、試主事等官。其都吏令史俱用花押。視尚書花押不甚小。

【兔鶻生卵】　洪武初。寧夏都督馬鑑宅。所畜兔鶻。忽生一卵。訪于老者。曰。此不祥也。城其空乎。後空。果符所驗。

【長坂草】　當陽長坂趙雲戰處。今草尚斑。 【 楚志。】

【鰣魚】　鰣魚不過鴨闌驛。上饒鄭以偉詩。出似游魚過鴨闌。

【西施神】　苧蘿村土地為西施。蕭山縣人。

【香毬】　司馬相如美人賦云。金鉔薰香。鉔音匝。香毬也。衽席間可旋轉者。西京雜記長安巧工丁緩作被中香爐。即此。

【岳飛廟】　湯陰縣岳忠武廟閎壯。兩廊從祀數十人。皆當時同事文武諸人。寢殿祀忠武及子女。廟門內祠施全。鐵鑄秦檜、王氏、万俟禼、王鵰兒、張俊五像。過者擊之已破。

【康朔座右銘】　惠安康朔用復舉于鄉。絕意仕進。遙授都察院都事。作座右銘。中庸五弗措之訓可以為學。曾子三自省之旨可以立身。孟氏三自反之說可以居鄉。

【諸城古瓦】　諸城縣西南二十里。有古諸邑。即春秋文公十二年。季孫行父帥師城諸處。今城北皆湮而濠。東北猶存故跡。北臨濰水。嚙南岸塌。出古井。甃甚工。中得古瓦。厚大且堅。瓦面皆作細紋。聲如鐵。扣之鏗然。與古瓦迥異。二千年前物也。古人性巧心醇。凡制為器物。皆精緻不苟。故有裨世用。不似今人一切鹵莽。祗解博利已也。 【 陳燁諸城縣志。】

【蟠桃核】　南京大內蟠桃核。其半容米二升七合。左刻蟠桃。右刻咸朔三年。又大鵬翅骨長數丈。管周□尺。又大魚脊骨一節。合抱如臼。以上俱陳冰遠所見。

【元寶】　北京節慎庫金銀元寶各一。蓋鎮庫之物。以梯登其上。其邊尚高于人也。上刻永樂元年。

【龍宮寶石】　成都唐高僧智浩。嘗誦法華經。所居近龍洞。龍女時來聽經。一夕貽一明珠。浩不受。珠化為石。似石榴。以水洗之。有四字曰。龍宮寶石。至今存焉。見明初全室禪師 【 宗泐】 詩中。

【麒麟皮】　弘光帝初。顧瑞屏餽錢謙益麒麟皮。方二尺。土蚨殼。容升餘。

【童子命名】　新河宋登春游楚。京山唐氏贈二童子。呼為赤砂、白石。

【夏鍭】　天台夏鍭。能詩文。拙于書。凡題識。輒令友人潘禎代之。禎弟（礻奇）並進士。禎嘗有難色。鍭于是勉學書。自為一體。他人不易識也。當時甚易之。今頗有珍者。楊開宗說。

【丁賓】　丁尚書賓。初舉進士。見座主王錫爵。錫爵曰。既登第。當略看古文。丁請古文云何。錫爵曰。如韓柳歐蘇是也。賓問韓柳歐蘇是一人是二人。或言廿一史。賓曰。一個人如何做許多。尚書名臣也。初年寡學故爾。

【李蔉】　內鄉李蔉于田。嘉靖癸丑進士。選庶常。授檢討。左遷南京儀制主事。歷提學副使。罷歸。蔉多藏書。好學。著于堧注筆諸書。援據該博。其持論多呰毀道學。譏評氣節。而詆王守仁太過。言多失實。諸篤信者弗與也。左官家居。好縱倡樂。有所狎女優往來汴洛間。蔉微服往從之。女優登場。為之按節。群優漏言于主人。主人延坐。懽飲竟日。借厩馬與女優連騎而去。中州人至今傳其事。

【鄭之文】　南城鄭之文應尼。公車下第。薄游金陵。時北里馬湘蘭負盛名。與王百穀諸公為文字飲。易視應尼。應尼與吳非熊作白練裙雜劇。極為譏調。聚子弟演唱。召湘蘭觀之。湘蘭為之微笑。司業定襄傅振商訓士清嚴。一日召應尼跽東廂下。出一編擲地。數之曰。舉子故當為輕蛺蝶耶。朴以夏楚。久之。乃遣去。應尼舉進士。傅晉北祭酒。介錢謙益為謝過。傅一笑而已。應尼官南部郎。終□□知府。

【軍器】　京師西內戊字庫。貯一切軍器。如兜盔刀劍之類。凡鏽者。有錚磨匠治之。其法先塗香。令潤透。後以兩柄鋼努銛之。其鏽盡脫。復磨以礪石。光明耀目。

【銅梁】　錢塘詹鍾玉。嘗讀書古僧寺。見鐘樓傾圯。有銅梁一。為宣德五年物。購之。久而過海寧沈氏。其舡屋為梓枋丈許。上載弘治歲月甚詳。又鋸而購之。命工斵琴刊銘。

【毘陵龍】　崇禎九年四月。江陰之青洋獲一物。如鯪鯉。有鱗角四足。足五爪。色青黑。長可五尺。漁人以進常州守陳琯。曰。龍也。時孫慎行拜禮部尚書。琯作龍見說。繪龍其首以祖道。而鄭鄤北上。謂陳守獨贈宗伯也。來別。多請託。不聽。鄤至京口。貽陳守詩。其題曰龍見于毘陵。已鄤至京下獄。作活龍說譏上。謂出自陳守。云龍見非休徵。歷歷有驗。上得之。以語太監曹化淳。此事果否。化淳故善大司馬陸完學。完學以語侍郎蔡奕琛。奕琛遣急足走常州徵狀。陳守進鄭氏詩扇。事得白。先是。陳守放龍西門外潭中。日啖池魚。土人斃之。始知非龍也。

【塞河】　俗傳宋禮治河。于汶水發源處。鑄七釜。塞其泉。水始衰。

【章湘友】　長興章湘友。嘗有道者至其門云。秦人授以祕書二卷。先覽上卷。俟十五年後發下卷。章覽上卷頗平平。久之。發下卷。夜夢道者。責以負約。斷汝足。忽足廢。臥蓐三年。又夢道者云。知汝悔心。且還汝足。遂能步。今殆五旬。人欲傳其術。終祕之。自云。吾特守是書。非能用者。如用書。後自有人也。

【劉漢儒】　大城劉漢儒任四川巡撫。長子某從宦而歸。下巴江。經張桓侯祠。山勢險惡。自下望之。見厓石如神像。例先祭。始發。劉氏子不信。竟發。湍流奔迅。覆其二舟。俄巴縣令致祭。謂此中丞子。必移罪我。奈何。禱畢。恍惚間有三人挈劉氏子又二僕出水。又二僕沒矣。劉氏子得悸疾。抵家卒。

【仙人島】　崇禎甲申春三月。長安失守。戶部郎中孟津陳惟芝

【 庚辰進士】 司餉永平。挈家以海舡南奔。甫出港。颶風大作。舟搖搖靡從。沿潮而行。抵暮折入一島。隱隱見燈。亟□舟人。毋驚岸上人也。夜分復聞機杼聲。乃稍安。質明。以二三蒼頭登訪。遇女子數輩。俱妍皙。長襦廣袖。滿插山花。見客而避。忽失之。意其仙也。行里許。稍進平疇。望牛羊在牧。雞犬相聞。環居數百家。方田作。訊之。則導至家。有叟出揖。布袍芒履。大冠若箕。龐眉長數寸。毿毿蔽目。貌似紅玉。問官長所自。曰自永平失風者也。因述時艱。叟謝不知。問其里姓。曰某姓。年百二十有五。此地長春。不甚暑祁。稔而不饑。壽而不夭。俗稱仙人島云。問何代至此。笑而不答。因命其子進黍享官長。餘刑一豕。炊粟一石。享從者。其子亦百歲餘人也。叟曰。吾居此百年。絕外事。漁舟間一至。距永平千二百里矣。昨竟一日至。亦奇遘也。吾山中饒木石。公能居之乎。陳辭。強留焉。日饌魚。隃旬即大治具。土人多壽。有二百八十餘歲者。惟日飲潼乳。啖薄糜。不出戶。耕人佚豫。婦人不黛而妍。無禽鳥馬驢。衣俱木棉。其布纖潤勝于紈綺。設食潔甘而無酒。陳所携酒。取飲之。數進。不云佳也。擊一鮮。則客我。終不赴客飲。久之。舟人思歸。謂乘風四五日可達永平也。別以八月望後一日。贈叟白金。笑卻之。曰。山中無需此也。贈以粟。曰。吾田自沃。陳氏內子贈其婦女珠翠衣鈿之屬。皆不受。僅受帛衣若干。島人群送。既揚帆。猶登海山遠望云。陳再宿返永平。恍然自失者累日。

【錢汝紹】　崇禎甲申北京陷。常熟錢汝紹希高。聞變哭三日。及乙酉南都之變。一日襆被入莊收麥。因斂鎖鑰付家人曰。有急可沉井中。汝紹平生未嘗外宿。家人疑之。近莊里許。使童子先往。久之不至。扶路求之。不得。明日得屍于僻路淺水中。蓋自沉也。年五十。絕筆詩曰。吾族在宋代。輪翮稱名門。頗思仕韓節。終元無顯人。大明既中天。稍稍登縉紳。迨茲三百年。奕葉被國恩。小子最不才。慕忝觀國賓。迨茲祚中絕。空傷嫠婦魂。五人下農祿。四葉太平民。祈死非吾分。偷生愧此身。悠悠蓋棺意。欲與楚龔論。

【何母董氏】　錢塘何母董氏。老而嫠。有田數十畝在超山。無子。待從子良棟甚厚。崇禎庚午。良棟鄉薦。為竭力治裝。歲贈並不薄。乙酉。母迎良棟一家以往。資給之。已良棟謀仕。母痛哭止之。良棟不聽。委署臨安令。殺前令唐士□。母聞之大怒。逐其二子歸。取斧碎其登科榜額。罵良棟。絕不許往來。詹鍾玉親見其事。為作贊。

【祁彪佳】　祁氏過紹興偏門內之能仁寺。有豕臨刃哀鳴。閔之。問值四金。命脫之。放寺中。凡三十年。去歲死。重可五百斤。

【伶人馬錦】　金陵伶人馬錦。其先西域人。嘗兩坊角技。演鳴鳳傳奇。而西部李氏為嚴閣老獨絕。馬錦自以為不如。竟遁。遁三年。還故部。告諸客部曰。令若奏鳴鳳。願效所長。于是貌嚴相以角。奏畢。李氏大驚服。夜問所自。錦曰。我安所自哉。聞今相國顧秉謙。猶嚴相也。走京師求為其門卒三年。日於朝房察其舉止。聽其語。久能得之。此吾之所師也。李氏曰善。

【左懋第】　左蘿石北使被幽。弘光敗報至。攝政王使人宴左侍郎。飲頗酣。問今日何故。曰。此太平宴。問所自。曰。江南破矣。左大怒。仆席於地。其絕命詩曰。山折巢封歸路迥。片雲南向意如何。寸丹冷魄消難盡。蕩作寒江總不磨。閏六月十八日臨刑。又書曰。生為大明忠臣。死為大明忠鬼。都人吳某收殯。同遇害五人。兵部司務加職方司主事崑山陳其極。

【閻爾梅】　沛縣閻爾梅用卿。一號古古。崇禎庚午貢士。能詩文。陳百史微時嘗至其家。




北游錄紀聞下


【八旗】　五代史。契丹初嘗推一大人建旗鼓。以統八部。今清制亦如之。入燕之後。以漢人盡歸之外城。其漢人投旗者不歸也。分隸內城。正黃旗則轄正陽門德勝門。鑲黃旗則轄東直門西直門。正藍旗則轄宣武門。 【 元順承門。】 鑲藍旗則轄崇文門。 【 元海岱門。】 正紅旗則轄德勝門。鑲紅旗則轄阜成門。 【 元平則門。】 正白旗則轄朝陽門。 【 元齊化門。】 鑲白旗則轄安定門。各旗下無論貴賤。各給田若干。收其租。不復給餉。

【清朝宗系】

太祖武皇帝

紅把? 【 太祖長子。先諫攻撫順。稱兵見殺。】 子壯大哥。

昂把? 【 貝勒。】 子二。姚塔、少塔。

賣疙疸 【 貝勒。】 子偏阿。

太宗文皇帝子二。台吉超哈 【 肅王】 、羅勒子。

順治皇帝

蟒疙疸 【 英王。國語把圖魯王。】

湯鵝太 【 攝政王。國語墨勒根王。】

阿吉哥 【 豫王。國語□】

鼠兒哈赤太祖□

長安明 【 貝勒。】

尖山

吉汗

狡兒?哈赤 【 太祖季弟。國語烏金王。】

太祖?

王哈赤 【 貝勒。王世忠之親支。】

李永芳

【首事】　建人初起事。同輩三十七人。並魁偉絕倫。用勁弓長數尺。矢如椽。鷙悍好殺。所屠遼人十之八。至天聰、崇德間。始漸斂其威。先是國人日泰。潛入中國習書。二年而出。因製滿洲字若干。兼習蒙古字。

內院寫滿字。其人頗眾。繫名翰林。稱相公。帽不頂。日支院饌。其列銜學士等官。始支俸。

【修史】　修奴史。月給詞臣八緡。編纂六朝章奏。月五緡。修明史。月三緡。明史成。止編年。范文程閱二十一史。謂編年未盡。仍另撰。編纂章奏月呈。

奴朝太宗實錄□□□□□□□□□□。蓋意實在和。其詞亦遜。云大明皇帝。自稱敝國小國。以我邊臣諱之。不上。又載計殺袁崇煥事頗詳。

【滿官】　滿官止七品。無正從。文武互轉。有過則免官。而本秩自在。無降罰。京堂俱一滿一漢。印歸滿官。如遣祀郊廟。俱滿官。他不得預。

【朝饗】　朝期每月之五日。不論朔。然亦名耳。實未嘗御殿也。惟元旦大慶或一臨御。內院在□殿之左。駕或不時至。詞臣入直。非召見不出。

朝賀賜宴。三品以上銅盤。置大胾。牛羊豕之腸胃。不之遺也。四品以下木盤。其餅餌甚精。旗下降官。日趨再點。三品上紅。四品綠頂。凡大宴執役。每二人舁一木盤。分割諸肉散之。

癸巳正月朔。昧爽。上堂祭□□□□。百官候午門外。有頃。吏部傳各尚書侍郎。內院學士詹事。都察院左副都御史。大理、太常、太僕寺卿。國子祭酒。各科都給事中。掌河南道、京畿道御史。會東闕。移時御殿。諸王各官朝賀訖。大宴。且退。又傳前諸臣暫止午門內。尚書吏部高爾儼、禮部胡世安、兵部金之俊、刑部李化熙、侍郎吏部孫承澤、成克鞏、戶部王永吉、趙繼鼎、禮部張端、呂崇烈、兵部張鼎延、刑部孟明輔、工部劉昌、學士劉正宗、魏天賞、詹事薛所蘊、左副都御史傅景星、大理卿王邦柱、太常寺卿段國璋、太僕寺卿黃熙胤、祭酒李奭棠、都給事中吏科魏象樞、戶科楊璜、禮科高桂、刑科袁懋功、工科劉顯績、掌河南道御史朱鼎延、京畿道御史吳達侯。內院大學士六人至。引入序列。立殿下左墀。上御露輦。自殿側東門出。黃蓋曲柄。二金鑪。導入太和殿。內大人二。傳諸臣入。各手携坐氈。升自左階。歷太和中和二殿。至位育宮前。東侍。大學士范文程先入。傳賜序坐。文程又傳問各年貫宦履。轉奏訖。于是進御几。几蒙袱。飾以金寶。去袱。俱黃金器。命諸臣饌。銀器。米長粒甘香。不知所產。進滿洲舞。凡二三十人北面立。衣文豹者持彩箕一。背畫虎頭。最西一人。少前而歌。箕人齊以杖扛其背。戛戛有聲。作磬折狀。以太常武舞。用干者又少前。衣貂錦朱頂金帶者四人。結隊舞。低昂進退有度。一隊畢。輒更一隊。四更隊乃已。又進魚皮舞。皮支部樂也。舞亦四人。旁四人佐以琵琶胡琴。又進高麗人觔斗之戲。上大懽笑。又進關東樂。繼以教坊司樂。每奏技。文程傳諭。此某部伎也。又優人演雜劇。偏酌金觥。薄暮徹席。賜諸臣携回。

元至正九年宴上京。凡預宴必麗鞍飾。號奢馬宴。見王文忠文集中。朝門下馬牌今石刻。

【滿製】　遼史。太宗德光入晉之後。皇帝與南班漢官用漢服。太后與北班契丹臣僚用國服。其漢服即五代晉之遺製也。帝袞冕祭祀宗廟。遣上將出征。飲至。踐祚。加元服。乾亨以後。雖北面三品以上。亦用漢服。重熙以後大禮並漢服矣。皇太子、親王、諸王俱遠游冠。三梁。制稍別。

金史。太宗皇統元年始御袞冕。章宗明昌三年四月壬寅朔。令宣聖廟釋奠三獻官并執事與享者並法服。倍□學官公服。學生儒服。元史禮志載冕服。今順治二年閏六月朔。定官民服飾。公起花金帽頂。上銜大紅寶石嵌東珠三。帶用員玉板四塊。圍以金。內鑲一綠松子石。一品侯伯同。帽頂如上。嵌東珠一。帶用方玉板金鑲。鑲一紅寶石。二品帽頂紅寶石。嵌小紅寶石。帶用花金圓板四。鑲紅寶石一。三品帽頂銜一大紅寶石。中嵌小藍寶石。帶止花金圓板。四品帽頂銜藍寶石。中嵌藍小寶石。帶花金圓板。銀鑲邊。五品帽頂銜水晶一。嵌小藍寶石一。帶素金圓板四。銀鑲邊。六品帽頂止銜水晶一。帶用圓玳瑁板四。銀鑲邊。七品頂嵌小藍寶石一。帶素銀板四。八品花金頂帶。明羊角圓板四。銀鑲。九品雜職同。花銀頂帶。烏角圓板四。銀鑲。貢士金雀頂。高二寸。帶同八品。青袍藍緣。披領同。諸生銀雀頂。帶同九品。藍袍青緣。披領同。吏民烏角葫蘆頂。衣及領純青。

命婦如其夫之服。亦固姑帽。披領窄袖楚製。長可拂地。辮髮周環雜飾寶。

朝衣上下兩截。其下幅摺折不拘數。如貂裘另緣以皮。針工累數日方就。

江南有滿洲巾。其製不知所自。按明初崑山郭翼羲仲有完顏巾歌云。完顏巾。金粟道人所製。寄鐵崖先生楊維楨。先生賦長歌以謝。率余同作。註云。金人之常服。四帶巾。盤領衣。烏皮靴。其束帶曰吐鶻。玉為上。巾之制以皂羅若紗為之。上結方頂。折垂于後。頂之下際兩角。各綴方羅。徑二寸許。方羅之下。各附帶。長六七寸。當橫額之上。或為一縮（糹辟）積。貴顯者于方頂循十字縫飾以珠。其中必貫以大者。謂之頂珠。帶旁各絡珠。結綬長半帶垂之。其衣多白。其從春水之服。則多鶻捕鵝雜花卉之飾。從秋山之服。則以熊鹿山林為文。其長巾鶻取便于騎也。

天子、親王、郡王左右曰蝦。曰白現。帽上俱孔雀翎。其翎文三錢形曰國公。 【 貝子同。】 兩錢形則固山額真。其文僅一錢則梅勒哈剌也。雖六卿遜席。其人尚少壯。過四旬。俱發旗下。所生子女聽上選配。或聽親王。並不敢自主。滿人相見不揖。第舉手右抱。婦女對客垂右手。則婦女亦引右手于面以為禮。西夷婦女囊髮而垂于肩。不如滿洲妍麗也。

【聯宗】　近時凡文武科第姓同者。無論殊方遐域。輒聯宗敘叔姪兄弟。總漕尚書王文奎驟貴。附族甚眾。俄改姓沈。又諸沈附之。向之諸王。又當兼宗戚之門也。唐李義府為中書令。自言本出趙郡。始與諸李敘昭穆。而無賴之徒苟合藉其權勢。拜為兄叔者甚眾。給事中李崇德初亦與同譜敘昭穆。及義府出為普州刺史。遂即除削。義府聞而銜之。及復相。乃令人誣搆其罪。竟下獄。自殺。

乙未學士山陰胡兆龍主禮闈。紹興貢士胡氏九人。嘗于齒錄書及學士。因例避不得預試。大以為嗛。

【離婚】　胡兆龍父佐書銓曹。邑人丁某亦同事相善。胡聘其女。乙酉。兆龍舉京試。以丁氏南阻。更聘徐氏女。亦銓史所厚善也。亡何。成進士。劉大司馬餘祐強字其女。且曰即丁氏來。不妨並耦也。因絕徐氏。徐揭其事。胡報以穢語。迨浙東下。丁女物故。其父官江西□縣丞。已胡奉使頒詔至。丞上謁。不納。按宋江夏馮京當世。自鄉舉禮部至廷試皆第一。時猶未娶。張堯佐方負宮掖勢。欲妻以女。擁至其家。束以金帶。曰。此上意也。頃之。宮中持酒殽出奩具目示之。京笑不視。力辭出。又金通州賈少沖天眷二年進士。劉筈欲以妹妻之。少沖辭不就。曰。富貴當自致之。

【白塔】　皇城西苑萬壽山上。相傳遼太后蕭氏梳粧臺。今廢。側□于順治□以西僧言。建白塔三層。其形如瓶。按元世祖至元二十五年二月壬戌。江淮總攝楊璉真加。言以宋宮室為塔一。為寺五。已成。詔以水陸地百五十頃養之。又二十八年五月丁巳。建白塔二。各高一丈二尺。以居咒師朵四的性吉等七人。事先後適合如此。第楊髠白塔在臨安。厭勝亡宋。非若今之禁苑也。

【保債】　順治初。滿人橐溢。長安新定。謂其易與。往往告貸。須一人預券。如百金例餽五緡。月徵子錢。不爽時刻。少負進。則移坐預券者。詬辱及之。宛平陸嵩。丙戌進士。選庶常。除國史院檢討。嘗預券失期。道上被執。裸剝于家。竟免官。嵩邑邑不樂。游大同。適姜瓖之變。死焉。又學士潛江□□□□劉肇國雙藤呵導過豬市。滿人遞前捶其面。突入邸舍。母妻震恐。肇國坐廢。家因以破。又弘文院編修宜興陳子鼎。為姑蘇申氏預券。方修史于玉芝宮。毆赴刑部責之。跽三日。命杖二十免官。朝士預券。非代償。則株累。叵測如此。按元太宗窩闊臺十二年。以官民貸回鶻金償官者歲加倍。名羊羔息。其害為甚。詔以官物代還。仍命凡假貸歲久。惟于本相侔而止。著為令。

材官郭應忠。所善防守秦人張某。以女字其子。張氏家貲厚。欲女還秦。應忠不許。曰。吾無子。待女而瞑。若去後復來可也。婿挈女夜遁。為門卒所執。婿泣別。約來迎。誓不他娶。女足不出閾。既久之。應忠欲另遣其女。偽婿書以遺女。令應忠讀之。讀至不復來更嫁。女大失望。立癎疾。日狂走市中。亡何。應忠亦癎疾。服先朝衣冠跨屋脊。云城隍神來也。其家各兩防之。四月某夜。應忠忽舞刀。云殺一狐婦。奪刀幾中背。自竇逸出。應忠竟斬其女。提首呼市中曰。我殺狐矣。守備遣卒縛之。入門則宿疾脫然。大哭其女曰。我殺狐。非女也。守備以呈兵使者。俱素知其人。置不問。應忠殯女柩。陳臥側。日扣木魚誦經焉。初。城中夜聞噪聲。不解其自。第三夕。有應忠之事。?【郭應忠】　戊子四月。先是。宣府赤城

【生日】　西洋人生日不論本誕節氣。如驚蟄日生。其日無定期。凡正月遇節即是也。滿人無生日。以春草榮枯為度。

清朝初。掠漢人楊□。原諸生也。云習天文。遂官欽天監。名畢車器。

【辮髮】　甲申五月三日。攝政王入京。下令辮髮。六月□□日。許官民服髮如故。乙酉六月淄川孫之獬、李若琳各上章請辮髮如國俗。之獬言臣妻女並辮髮。遂拜兵部右待郎。後憂去。為土寇所執。土寇詈之曰。爾貪一官。編天下人之髮。我當種爾髮。錐其顛。插髮數莖。慘死。

【驅疹】　滿人不出疹。自入長安。多出疹而殆。始謂漢人染之也。於是民間以疹聞。立逐出都城二十里。而都城外俱滿洲賜莊。彼窶人子安所適乎。多茹淚棄嬰道側。或戀一室。不能單外。至斃其子女。見聞交痛。東江米巷商某捐錢三十萬助遷。自攝政王沒。其令稍弛。疹家報兵馬司。即引繩度鄰右八十步。繩以內。官吏俱不許入署。都民始安。乙未春。仍逐疹如前。以駕在南海子。遂禁人南出。

【爭道】　八旗下廝養。挽車策騎。值朝紳不避。稍一誰何。遮輿詬侮。或效各役呼導之聲以博笑。或搴帷曰。是誰家姬乎。陳少宰名夏語尚書。當令滿漢人值朝臣皆旁行遠避。犯者送部扑責。而不能行也。給事中林起龍至爭道受鞭。攝政王禁諭。今少戢矣。

【鐵券】　成國公朱純臣從子鶴菴。以清朝定功臣封爵。製鐵券。遂上先朝賜券。而匪獨朱氏也。凡舊勳繳進。獨忻城伯趙之龍以鄉土懸隔。未之納。

【樂章】　順治三年。禮部尚書李若琳。請改定郊廟樂章。于是內院及詞臣改定。但屬辭。不論律呂也。

【計典】　丙戌部院始大計群吏。據撫按所揭以黜陟。臺省欲循故事糾入。滿人不欲也。陳名夏力主之。臺省拾遺奏上。多被反坐。己丑大計。鑒前事。雖糾拾亦僅僅耳。

【禁囂】　京師傭販肩裝者。各高呼待售。戊子。攝政王俄聞外城囂聲而疑之。遣騎馳捕。絕無有也。自是肩傭懾息。第搖鈴為號。凡二年復故。

【輿導】　清初諸大臣乘輿呵雙藤擁箑。丙戌戒輿藤。惟擁箑。丁亥禁箑背燭籠題銜。己丑滿官呵道。伍伯一人肩雙藤也。許箑背題銜。無滿漢書。燭籠亦然。壬辰冬聽乘輿呵雙藤。然市騎不盡下。停鑣旁趨以為常。

【脫籍】　隸於旗下。各受所轄。雖官中外列三九。一謝事歸旗。聽役本轄。子女不得避也。沈文奎近贖出。蓋寬例。前此萬不能得。

【墨封】　內院諸公封條俱墨筆。以票旨硃筆。避尊也。按先朝無此例。且外而九列。下至斗食之吏。皆硃批。獨不僭上乎。

【國俗】　滿洲婦所携器物俱首戴。如食案酒缶。昂首掉臂。略不傾仄。

酥酒。炙羊髓所成。每三月?賜廷臣。以雜水而淡。氣羶易醉。滿洲家釀人參酒為佳。茶有酥素。素茶純用芝麻。

款客。徹一席又進一席。貴其疊也。豚始生。即予直。浹月炙食之。英王在時。嘗宴諸將。可二百席。豚雞鵝各一器。徹去。進犬豕俱盡。始行酒。滿人極敬母。又善事執友、長輩。命坐而坐。命食而食。然不好居積。厚利重祿。率隨手盡。窮奢極麗。垂橐而止。喪必火葬。生前玩好。美珠重錦。焚于靈右。不惜也。

【順治二年十月朔頒曆式】　御覽曆 【 滿洲、民曆、蒙古、漢曆、月令、中曆、七政。共七函。內用印。杏黃綾袱裹之。】

皇太后曆 【 四函。】

皇叔父攝政王曆 【 御覽同。】

左鑲黃旗、白旗、鑲白旗、藍旗。各設亭寘曆。以次而下。

右黃旗、紅旗、鑲紅旗、鑲藍旗。設亭寘曆。亦如之。

鑲黃旗 【 攝政王曆置亭內。】

黃旗 【 空。】

白旗 【 空。】

紅旗 【 多隆親王曆七本。黃綾袱裹之。浴德貝勒曆、打海貝子曆、滿胡子公曆各七本。紅棉紙封。】

鑲白旗 【 額兒克親王曆、把都郡王曆、合托貝子曆、福勒合公曆。同前。】

鑲紅旗 【 克聖格郡王曆、逢聖格郡王曆、尼堪貝勒曆、哈兒出哄公曆、都魯古公曆、特魯古公曆、獨嫩公曆、煞必公曆。】

藍旗 【 發奮親王曆、伯陽郡王曆、薄樂貝勒曆、薄合托貝子曆、約樂公曆。】

各旗固山額真曆。左二十几。右十二几。每三几相連。鑲黃對正黃。白對正紅。鑲白對鑲紅。藍對鑲藍。第一几置滿洲中曆、民曆、七政、蒙古四本。漢中曆、民曆、七政四本。黃紙束之。又滿洲曆百本。次几置滿洲百本。又次几置漢民曆三百本。蒙古曆五十本。几各官一人。天文生一人。舁役三人。

左諸侯曆。 【 智順王曆、國親王曆、番王止給蒙古曆百本。續順公曆共一几。】

右諸侯曆。 【 懷順王、恭順王、平西王、高麗王。各漢中曆、七政綿曆一本。民曆百本。黃紙束之。共一几。】

朝前左右各五几。各置綿紙民曆共三千本。

給各衙門民曆并七政曆。內三院共五千本。七政二十本。六部各千本。七政十七本。六科共千二百本。七政十八本。都察及各道共千六百本。七政二十五本。通政司。大理、太常、太僕、光祿、鴻臚等寺。尚寶司。國子監共民曆二百本。七政多寡不一。五府、鑾儀衛各五百本。順天府、欽天監各千本。太醫院、上林苑、四夷館、大興、宛平兩縣各百本。內院中書科三百本。河間、保定、真定、大名、順德、廣平、永平府各千本。七政二本。

王曆注三十事。東宮親王同。民曆注三十二事。壬遁曆注六十七事。係先朝式。

回回西域馬可之地。年號阿刺必束。異人馬哈麻之所作也。其元起于隋開皇十九年己未歲。唐志。九執志出于西域。開元六年。詔太史監瞿曇悉達譯之。斷自開元二年十一月朔為曆首。謂周天望前曰白博。望後曰黑博。其算皆以字書。不用籌策。其術繁碎。或幸而中。不可以為法。明洪武壬戌十二月授翰林院編修馬沙黑馬哈麻。勑謂大將入胡都。得秘藏之書數十百冊。乃乾方先聖之書。我中國無解其文者。聞爾道學本宗。深通其理。命譯之。意即今西洋曆也。

【僧轉世】　烏金王嘗語人曰。今上蓋僧轉世也。往時廣寧有僧苦行。臨化冥坐。忽開目淚下云。又累我一走。遂寂。是日今上生。

【詩刺】　御史李成紀巡按江南。頗善飲。蘇人改唐詩刺之。去年今日此門中。鐵面酕醄相映紅。鐵面不知何處去。酕醄終日醉春風。

【敬謹王】　癸巳十一月。定遠大將軍敬謹親王喪。自楚至京邸。自焚珠幣珍玩亡算。古者喪車不入國。凶事有進而無退。惟唐建寧王倓被誣賜死彭原。代宗大曆三年。遣使迎喪彭原。既至都城門。喪輴不動。帝謂李泌曰。豈有恨耶。卿往祭之。輴乃行。

【婚禮】　甲午六月甲戌。再立中宮。廓兒沁鎮國公綽爾吉之女。先一日遣告郊廟。是早中宮儀仗設于鎮國公第。列黃案二于廳事之中左。太和殿設黃案一。太和門外立彩亭二。內院官禮部官捧冊寶。中道上太和殿。置黃案。經臨視畢。遣官出中門置之彩亭。校尉舁自協和門出至第前。內院官禮部官捧冊寶。中宮禮服迎于堂下立。各官置冊寶于左案。宣訖。授女官二人。中宮跽授于侍女。置中案。拜訖。登輿入宮。前引寶冊鼓吹。至協和門。儀仗竚俟輿過中道。及太和門之陛。下輿入宮。和碩親王以下文武有頂帶官以上。固倫公主、和碩福晉以下。多羅貝勒女多羅格格、輔國公妻以上。公侯伯妻以下。固山額真、尚書、精奇尼哈番妻以上。俱集。請上率多爾機昂邦蝦詣昭聖慈壽恭簡皇太后。禮畢還宮。少頃出御太和殿。樂作。諸王入座。左右前設鹵簿大駕。文武有頂帶以上官亦分坐左右涼廠下宴。其固倫公主、福晉。公侯伯、精奇尼哈番、固山額真、尚書等官妻宴于皇太后前。又明日。諸王文武百官表賀。頒詔天下。是日。皇太后儀仗設如前。中宮儀仗列右翼門外。入謁。禮畢還宮。

【優賜】　辛卯正月。上親政。賜和碩親王銀萬兩。段百匹。多羅郡王五千金。段五十匹。多羅貝勒三千金。段三十。固山貝子二千金。段二十。固倫伯達力勒公及固倫得愛惜喇喇公等各千金。段十。固倫公主段四十。和碩格格段三十。多羅格格段二十。多羅貝勒女多羅格格段十五。三等公各百七十兩。三等伯各百四十金。三等精奇尼哈番各百二十金。四等阿思哈尼哈番各百金。四等阿達哈哈番各八十金。二等拜他喇布勒哈番並空管梅勒章京等各五十金。拖沙喇哈番空管甲喇章京及理事官頭等各四十金。空管牛彔章京並二等蝦、副理官、三等蝦、拖沙喇哈番等官。各三十金。專達封同撥什庫他赤哈哈番、步兵甲哈達專達等官。各二十金。兩京城內一品官各八十金。二品官各六十金。三品官各五十金。四品官各四十金。五品官各三十金。六品各二十金。口外親王各段二百匹。郡王各百匹。多羅貝勒段五十匹。貝子及蝦各二十五匹。公十五。二月。加尊昭聖慈壽皇太后徽號。賜和碩親王滿達亥萬金。段二百。多羅郡王五千金。段百匹。多羅貝勒三千金。段六十。固山貝子二千金。段四十。固倫伯達力勒公各千金。段二十。固倫得愛惜喇喇公各七百。多羅貝勒女多羅格格段二十。一等公各三百四十金。二等公各三百三十金。三等公各三百二十金。一等侯各三百十金。二等候各三百金。三等侯各二百五十金。一等伯二百八十金。二等伯二百七十金。三等伯二百六十金。一等精奇尼哈番二百五十金。二等精奇尼哈番二百四十金。三等精奇尼哈番二百三十金。一等阿思哈尼哈番另一拖沙喇哈番二百二十金。二等阿思哈尼哈番二百金。三等阿思哈尼哈番百九十金。四等阿思哈尼哈番另一拖沙喇哈番百八十金。一等阿達哈哈番百七十金。二等阿達哈哈番百六十金。三等阿達哈哈番百五十金。拜他喇布勒哈番另一拖沙喇哈番百四十金。拜他喇布勒哈番百三十金。拖沙喇哈番頭等蝦、空管甲喇章京等官百二十金。空管牛彔章京二等蝦、空管拜他喇布勒哈番等官百金。三等蝦、拖沙喇哈番等官八十金。專達封同撥什庫他赤哈哈番等官六十金。筆帖式及筆帖同品法儀單哈番烏林大金四十。八品官金二十兩。京城內一品官百金。二品八十金。三品六十金。四品四十金。五品三十五金。六品三十金。七品金二十。八品十五。九品十金。外省督撫總兵官百金。口外親王段二百二十匹。蒙古郡王、定南王、平南王段百有十匹。貝勒段六十。貝子段三十。固倫伯達力勒公、固倫得愛惜喇喇公與固倫得愛惜喇喇公同品等人段二十八。固山下在京撥什庫拜牙喇各金騎兵四金。步兵二金。外兵各一金。　八月。加尊昭聖慈壽恭簡皇太后徽號。賜和碩親王金七千。段百匹。多羅郡王金三千五百。段五十。多羅貝勒金千七百。段二十。固山貝子金八百。段十三。固倫伯達力勒公金四百。段七。固倫得愛惜喇喇公金三百。段七。內外固倫公主段四十。和碩格格段三十。多羅格格段二十。多羅貝勒女多羅格格段十五。固山格格段十。固倫伯達力勒公女格格段七。固倫得愛惜喇喇公女段七。三等精奇尼哈番金百二十。三等阿思哈尼哈番金八十。二等拜他喇布勒哈番金五十。拖沙喇哈番空管甲喇章京頭等蝦。金四十。空管牛彔章京等三等蝦。金三十。專達封同撥什庫他赤哈哈番、專達等官金二十。京官一品金八十。二品金六十。三品金五十。四品金四十。五品金三十。六品金二十。口外蒙古親王段二百。郡王段一百。

甲午八月。例賜約黃段六千四百匹。金三十五萬五千有奇。時戶部告絀。賞未行。

【張瑄】　介休張瑄。崇禎戊辰進士。入清。官河南道御史。綰印內院。洪承疇、陳名夏並優遇之。洪、陳有密議。必出禁省。決于他所。辛卯。以甄別臺員故。往火神廟。瑄亦預焉。奏定。瑄俄外補。以洪、陳意。瑄銜甚。遂搆其不軌。適上出獵。烏金王即下承疇等于臺基廠。五日而吏部尚書固山額真譚拜陰為名夏地。另達行在。及還。訊置瑄死。釋承疇等。明年。復瑄原官。追贈太常寺少卿。予其□□官如之。

【任珍】　漢中牙將任珍。隸平西王吳三桂。以逆敗。先是。通餽中朝。或得其籍。大司馬昌平劉餘祐、左司馬吉水李元鼎輩並預焉。命下法司。問餘祐賄狀。不知所對。及云賀儀二百金。承服賀也。非賄也。詰李氏班役云。儀狀雖具。受否則未知也。因拷掠及其家僮。凡逮者鐵索三纏或五纏。重可二百斤。枳步強任。元鼎隃四旬。骨立垂斃。法司請宥。得釋。餘祐亦旬餘厄解。

【左右榜】　元史皇慶二年。始制進士科。其制分左右榜。右榜兩場。第蒙古色目人。左榜三場。第漢人南人。三年一舉。不及百人。鄉試屬行省。如江浙行省解額。蒙古五人。色目十人。南人二十人。其陿如此。

清朝功臣子弟呈內院試策二道。除官。乙酉始鄉試。丙戌始會試廷試。一如先朝。而未及國俗也。辛卯倣元制定鄉試。滿洲四十人。蒙古四十人。合榜。烏金超哈四十人。烏金超哈即遼人也。同漢人合榜。初場經義三篇。各從本國書。壬辰滿洲、蒙古始進士各五十人。狀元麻勒吉。授弘文館修撰。今改名氏曰馬中驥。

從之。時王創甚。勉發三矢。度不自支。退召英王語後事。外莫得聞也。英王即遣三百騎馳入京。大學士剛林知其意。立策馬行日夜馳七百里。先入京。閉九門。遍告宗王、固山等為備。俄三百騎至。皆衷甲。盡收誅之。英王未知也。尋至。被幽。辛卯十月四日死。八月十七日吏部尚書譚泰死。辛卯十月。傳諭內院曰。據諸王大臣奏稱。把圖魯王即英王。向來藐視皇上。擾害天下官民。素行之事。官民悉知。及後墨勒根王即攝政王身亡之時。欲奪大位。糾合兩白旗大臣。不從。遂密差人約伊子羅勒調兵迎往。羅勒即領兵赴約。諸王與大臣知覺舉首。及密問奪位之謀皆真。因此諸王與大臣。擬把圖魯王死罪奏奪。奉旨云。所犯之罪實重。死亦理當。但念係太祖所生。朕心不忍。禁住宅中。任其自然而已。不意歹心不改。又匿大刀四把。諸王與大臣議奏把圖魯王前罪甚大。原應不赦。已蒙恩宥養生。今又向看守四章京云。聞我的一子與巽親王為奴。一子與承澤親王為奴。我女孩兒罷了原親。另與別人。我侍婢盡配了等語。監中一間房並監門用火焚燒。此事乃刑部順承王奏請議罪。奉旨令諸王與大臣公議。眾議為前此幾番死罪。俱蒙寬宥。今復如此。實難存留。合詞具奏。奉旨。前幾番死罪。朕不忍加害。今常如此。宥養之計亦窮。緣此依從眾議。欽此。?【攝政王】　庚寅冬。攝政王殂于□。初。攝政王膝創。塗以涼膏。太醫傅胤祖謂其非宜。是日圍獵。值一虎。須尊者射而

廚役釣魚。止留二人在膳所。上喚進膳。所留二人以膳進。厄參至。上責數之。厄參訴于公阿代、石汗。公阿代、石汗不快上責。庇護厄參。遂喚進膳二人。責云。爾等因何不候厄參。輒進上膳。若後再如此。決不輕恕。曾以此言恐。一。上圍獵時。公阿代、石汗、什內布庫不指引上由坦路。坦路伊三人任意行之。上行一路。險峻崎嶇。駕前八亥騎馬失足。上步行而下。公阿代等三人從坦路轉至。向上云。這樣少年不學騎射。如此路徑。便下馬步行。是辱上也。一。又一日圍獵。上行一路至磧沙懸崖之處。騎不能下。上遂步行。公阿代等三人不引行坦路。反招呼平路獵兵云。皇上下馬步行。爾等俱宜下馬。眾遂下馬步行。是恥辱上也。一。又在圍獵中。上方逐射一麅。什內布庫爭上迎射一枝大鈚哨箭。落近皇上馬前。上遂兜馬而立。鵝莫兔欲取其箭。上云。取此箭向誰講說。誰與剖斷。止令勿取。一。墨勒根王曾云。如以我為朝廷。以今上為太子。我何以有此病症。索尼、鰲拜輩意向參差。難以存留。遂將索尼發遣。鰲拜問罪。冷生機、公阿代、石汗議云。鰲拜、八哈不宜留上左右。當與奔波郭兒阿哥不許在上前行走。會墨勒根王欲取回索尼。云。雖然如此。商議大事。還讓索尼。豈有至今尚不驚醒。冷生機云。縱取回亦不實心效力。取回亦不中用。又。公阿代、石汗、冷生機等議為兔兒革公先皇無故強收入黃旂。仍令歸把圖魯王。又公阿代、石汗、冷生機向墨勒根王云。太宗賓天時。我等凡事皆隨土賴、索尼而行。我等庸懦無為。王所素知。一。墨勒根王既沒之後。拜音兔、公阿代、石汗、冷生機。爾等曾奏云。墨勒根王下大臣十四員。披瀝肝膽。來抱皇上之足。當破格優養。不知他們有何披肝瀝膽之處。不抱皇上足。將何往乎。爾等既以他們為大功臣。又因何分取他們家私。一。夏獵時。公阿代、石汗二人跟從蝦等。身穿金黃號衣。馳射于皇上之前。一。什內布庫不奏皇上。以石汗為主。向他說知。竟自回家。石汗又不轉奏。自以為主。竟准回家。一。石汗當值宿之日。私自回家。一。太宗皇帝時。什內布庫即入固山牛彔中。忽引蒙古王貝勒等例。欲永駐塞外。曾將此情奏聞。一。內侍大臣妻及蝦妻。應侍皇太后、皇后。皇太后親定什內布庫妻侍皇后。什內布庫不願。適皇太后遣蘇墨兒召女人赴公主府。什內布庫路遇云。我妻因何侍皇后。這事全是爾唆撥的。遂將蘇墨兒捶楚幾死。皇太后寬諱。以為墜馬。令醫調治。三日始愈。一。石汗、什內布庫因八哈不分該直不該直。常川侍上。石汗二人欲議八哈之罪。私將內侍大臣併各蝦聚集。索尼問曰。今日所議何事。是有旨傳集。無旨傳集。石汗二人答云。無旨。是我們傳。索尼云。往日墨勒根王在時。或可任意私為。今無旨。豈宜私自聚眾議罪。聲言不可。眾隨散去。上問冷生機曰。頃者諸臣為何事聚集。冷生機詳奏其故。上曰。不離朕左右殷勤竭力之人。反欲議罪。若曠直躲懶任意私行者將如之何。冷生機密泄上言于石汗二人。遂寢其事。再不復言。以上罪款。諸王大臣俱已審實。一半議云。伊等罪犯重大。合該族誅。一半議云。各戮其身。家私籍沒。兄弟子姪為民。伯陽。爾寄養石汗子把土、把哈納。墨勒根王在日。不送歸皇上。墨勒根王既沒。連你身亦歸皇上。緣何又作送歸皇上之事。既送歸石汗。即當受石汗己財。緣何領內庫財物。為此將伯陽革去職官併牛彔為閑人。伯陽母革去和碩格格。原領內庫財物追還。審擬具奏。奉聖旨。朕思拜音兔原係庸懦無為之人。其罪多被諸弟牽連。年已衰邁。姑免死。禁錮獄中。公阿代、石汗、什內布庫、冷生機等俱正典刑。家私籍沒。拜音兔弟男子姪皆免死。革去宗室為民。什內布庫子姪亦革蝦為民。伯陽革去職官併牛彔為閑人。伯陽母革去和碩格格。原領內庫財物追還。著刑部刊刻告示。布之天下。?臣議養顯親王時。公阿代曾云。這種苗裔。不全除滅。養之何用。這種苗裔是誰。八哈、哈什吞二人云。除滅之言。難出我等口。作何養活。出自于王。公阿代云。見有藍旗例在。一。初時保護皇上。六大臣一心盡忠。阿代、石汗心歸墨勒根王。向鰲拜、索尼云。我們一心為主。生死與共之誓。俱不算了。逼迫悔誓。爾等俱封貝勒貝子。得享富貴。鰲拜、索尼俱問罪降革。又充發索尼于盛京。拆毀土賴享堂。一。石汗、冷生機、什內布庫分散皇上侍衛大臣眾蝦等。徑將聖躬送與墨勒根王處。又不知何故問鰲拜大罪。什內布庫首倡上往。反受蟒段段匹。亦不知何故。一。拜音兔、公阿代、石汗等將久病女於蘇拜出征後。再三懇求嫁與蘇拜。墨勒根王云。你們女配與蘇拜。于理不合。拜音兔等云。我們與此女併我們心全與了。終將病女強送。竟送于蘇拜家。一。皇上即位時。把圖魯王、額兒克王跽勸墨勒根王當即大位。汝不即位。莫非畏兩黃旗大臣。我們將阿不太阿沙固山額真曾有言。兩黃旗大臣願皇子即位者。有幾人。不過數人而已。我們親戚們都願王即大位。此言墨勒根王曾向我們說過。兩黃旗與阿不太、阿沙有親者。不過譚泰及爾等。更有何人。一。向時叔鄭親王。曾對公阿代云。皇子即皇位。更復何言。惟以他人奪去為憂。公阿代以此言告墨勒根王。故曾問罪。此非爾等陰謀勸進之故歟。一。墨勒根王云。把土、把哈納寄養伯陽家。今已長成。爾等當領回。拜音兔、公阿代、石汗等云。莫說見在這邊的孩子們。即在那邊孩子們。還要添送過來。連我們身子情願一同報效。我們以卑賤之身家。蒙陞貝勒貝子。算入八家內。沒世不敢忘。願終身報效。竟未領回。至羅什、鉢兒會正法後。始驚懼領回。又將上庫中金茶桶銀二千兩、蟒段二匹、貂袍貂褂、馬二匹、玲瓏鞍轡俱全與他。以償養育。你們謝人養育兒子。當以己財償之。緣何動庫中之物。一。送文皇后梓宮歸昭陵時。拜音兔、公阿代、石汗、什內布庫。爾等為何不親送。豈非忘主恩乎。一。上避痘塞外時。司膳官厄參領?壬辰三月二十三日諭。朕初即位。墨勒根王攝政之時。拜音兔、公阿代、石汗、什內布庫、冷生機五人。背朕迎合墨勒根王。以亂國政。其所行事蹟。朕雖明知。猶望此輩改過。是以不發前罪。豈意輕藐朕躬。仍亂國政。朕不能隱忍。因將若輩舊罪併發。令諸王各大臣審究。一。令兩黃旗

【剛林修史】　昭陵之殂。故事殉葬。攝政王母宜從而不欲也。宗室大臣勒令自盡。後修實錄。剛林書云。自願從死。又剛林隸黃旗。攝政王隸本旗。擇某某代之。因獲罪。剛林不受賂。弟常鼐吏部啟心郎。受遺數十萬。又弟察不害善滿書。今存。

【豫王子】　攝政王無子以豫王子□□□為子。今亡。

【肅王子】　癸巳肅王子□□從萬歲山射兔。連中雙兔。上大悅曰。我安得生子如爾乎。諸臣曰。此即陛下子也。因子之。

【國議】　清朝大事。諸王大臣僉議既定。雖至尊無如之何。上嘗諭內院曰。卿輩善為之。是非易明。若其有失。朕雖曲宥。不能也。

【筆帖式】　筆帖式專習國書。盛京各衙門。外而督撫並有之。京官滿漢各從本書。然滿官先得旨施行。迨漢官奉旨。則事且早定矣。漢疏呈至內院。仍譯滿書以進。下內院漢人者票擬。滿疏呈御。即得旨以內院滿人者任之。其大事經諸王大臣處分既定。下內院或更譯漢書。以示諸臣。

【李雯】　華亭李雯舒章。甲申寓燕。仕清為中書舍人。凡大制作多出其手。少宰陳名夏。欲推陞內翰林。學士胡統虞、御史張端不欲也。嗾給事中陰潤劾少宰樹私。奪祿三月。雯內艱。不允奔喪。後告歸一載。即入朝。中暍道卒。

【招撫】　乙酉。中府都督僉事謝弘儀招撫廣西。加左都督兼右副都御史。翰林侍講孫之獬招撫江西。加兵部尚書兼右副都御史。黃熙胤招撫福建。恭順侯吳維華招撫廣東。俱自請往。以不任免。

【滿書】　癸巳二月十九日。上面試內翰林官通滿洲文義者三人。侍講胡兆龍晉侍講學士。編修李霨晉中允兼□院編修。檢討莊冏生晉□贊善。次通可進者十二人。沙澄、王紫綬、張士甄、王熙、艾元徵、夏敷九、何采、章雲鷺、韋成賢、高光夔、李廷樞、張弘俊。仍故秩。餘五人未通曉。范正脉、張文明、朱廷璟、成亮、劉澤芳調部曹。

【朝鮮印篆】　三月二十五日改鑄朝鮮國王印。兼滿漢篆。以前止清篆也。甲午二月朝鮮國王李淏上言。順治十年十一月。臣欽奉勑諭。朕惟自古帝王。必立后以資內助。然皆慎重遴選。使可母儀天下。今后乃墨勒根王于朕幼冲時因親定婚。未經選擇。自冊立之始。即與朕志意不協。宮壼參商。已歷三載。事上御下。淑善難期。不足仰承宗廟之重。謹于八月二十五日奏聞昭聖慈壽恭簡皇太后。命議事諸王、貝勒及大臣。內三院、九卿、詹事科道等官會議。皆以為是。因眾心一同。已降為靖妃。改居側宮。諭王知之。臣欽此欽遵外。與一國臣民。不勝感激。謹奉表稱謝者。臣淏誠惶誠恐稽首頓首。伏以恩均內服。恆切仰戴之忱。事關中闈。濫承頒告之命。曷勝驚感。徒積兢惶。伏念臣廑保遺基。恪遵舊度。誠虔北拱。偏荷字育之仁。澤洽東漸。久沐刑于之化。頃緣坤儀之有闕。以致乾斷之克行。何意眷待之隆。有此勑諭之典。星軹遠降。榮固出于尋常。雲漢昭回。顏不違于咫尺。自□駑質。薦被寵光。茲蓋伏遇皇帝陛下。日升月恒。春煦秋肅。闡至德于建極。普及邇遐。遵聖訓于造端。察乎天地。茲申誕告。亦及敝藩。臣敢不稽首拜嘉。銘骨圖報。隔三千餘里。幸際正始之時。頌億萬斯年。倍殫傾陽之悃。臣無任望天仰聖激切屏營之至。謹奉表稱謝以聞。

【延生保命丹】　通玄教師太常寺卿掌欽天監印務湯若望。定延生保命丹。合藥二百六十種。種各三斤為丸。

【試定詞臣】　癸巳四月二日。上面試諸翰林官君子懷德文一首。因第甲乙。無錫鄒忠倚 【 壬辰狀元】 、桐城何采、靈壽傅維鱗、錢塘黃機、武進呂宮、解州喬廷桂、灤州石申、桐城方玄成、蓋州衛夏敷九、黃岡韋成賢、黃岡曹本榮、聊城傅以漸、秀水張天植、膠州法若真、沁水張道湜、大興李奭棠、桐城程方朝、宜興周啟雋、真定梁清寬、掖縣張端、臨胊馮溥、孟津陳爌、山陰胡兆龍、真定梁清標、大興張永祺、仁和卓彝、日照安煥、高密單若魯、通州張士甄、蒙陰高珩、仁和胡亶、祥符王紫綬、武進張宏俊、武進莊冏生、景陵宋（木巳）、蓬萊王一驥、鉅鹿楊思聖、安邱劉正宗、孟縣薛所蘊、宛平王熙、河間左敬祖、大名成克鞏、即墨藍潤、高陽李霨、安邑呂崇烈、晉江黃志遴、萊陽沙澄、陽城張爾素、濟陽艾元徵、桐城王大礽、掖縣王炳昆、滄州呂纘祖、宛平章雲鷺、鄞縣范廷元、夏邑李培真、江寧李廷樞、遂平魏天賞、登封傅所霖、宛平王崇簡、商邱李目、文安高光夔、陽城喬映武。共四十二人。內院陳名夏倡之。以定去留也。鄒忠倚原首臚。故不易。未幾。列于前者或外補。又不知所由矣。上嘗至內院。問李目。若試何卑也。對曰。滿洲文從後閱起。臣實居第三。何卑之有。上為笑。得留。

【學士內直】　癸巳冬。命國史、弘文、祕書三院學士各一人內直。先是。大學士分入大內票擬。賜內膳。滿人疑權重。故分之。學士預閱章奏呈旨。仍下內院。書紅學士代。

【貤綸】　甲午正月。始頒文武諸臣封贈制誥。滿洲勳衛。殆萬餘人。俱不重絲綸。第得封贈一官足矣。漢官力持之。謂必藉如椽。于是內院擇坊局史官十六人分撰。自一二品始。徵家狀于滿人。滿人云。若以禮來。吾當相付。蓋亡論先蹟無徵。即祖父名多闕。其遼人尚通一刺而所潤也。制誥兼滿漢書。翻譯為難。如文制曰仁。曰懿。曰庸等字。俱譯作好。武制曰元老。曰長子。曰文人。曰總帥。俱譯作總兵。以滿字少。故不顧文義。強相湊泊。文或用古人事。譯者曰。我現在。我之稱而狥古人乎。頗不色喜。

【散館】　甲午七月望。壬辰庶吉士散館。烏金超哈三人。鑲黃旗瀋陽范承謨、正白旗廣寧遲煌、鑲黃旂廣寧丁思孔。俱上卷。習滿書漢書三十二人。仁和錢開宗、侯官薛雲、清苑郭棻、順德陳彩、山陰金鋐、吳江王勰、萊陽張瑞徵、咸寧崔之瑛、長泰葉先登、漢陽李昌祚、嘉善曹爾堪、黃岡汪煉南、聞喜楊允寧、登封耿介、安陸楊詔先、遂安方猶、鎮江張應彩、龍游余恂、睢州湯斌、閩縣陳子達、清澗白乃貞、興國盧高。俱上卷。南昌饒宇栻、青城韓庭（艹巳）、鄱陽史彪古、潁州李文煌、沁水王紀、通州楊士烒、滄州呂祖望、豐城熊儕鶴、泰州俞鐸、新建趙曰冕。俱中卷。時內院擬定。久之始得除授。

【詞林外銓】　詞林除授。並由內院。甲午春。宗王以內院之專。議歸吏部。部院互讓。久之。竟從始議。內院循資移部。部具奏。

【公座】　六部各公署不設高座。並低几。紅毯席地橫長枕。滿官至。常伏枕處分。口授侍郎。判事啟心郎位侍郎下。能攬一部之權。

【止蹕】　上之東巡滿洲也。積念久矣。累為宗勳所留。去歲彌切。甲午春。銳意欲四月往。通玄教師湯若望以象緯止之。而終未慊也。至六月戒期。宗勳諸文武各不能止。內自市騾六十頭。輿三十乘。中外嚴裝。以俟輜重。日運不休也。欽天監涓七月十九日可出。遲須八月。上急駕。定七月十九日。亡何令改擇。若望奏八月四日。而七月二十五日內院大學士王永吉、金之俊、党崇雅於朝中極言利害。欲密奏。滿人曰。待吾輩入告。渠繼之可也。滿人時奏他事。既出。永吉等入曰。陛下謁陵。孝思惓切。第事有緩急。如東南西南告兵。民間飢荒。一切兵食。若駕出。待明年便難收拾。故謁陵事。雖明春未晚也。即陛下急行。宜二事酌定。若何弭寇。若何救荒。豈可置而不問乎。上遽入。有頃。傳諭曰。卿等所言良是。第朕心切。坐一日不安席。如不謁陵。我心不死。凡諸事。舍朕即卿等大臣任之。俟朕歸來以後。所言無有不聽。時烏金王亦言之。上曰。朕去後。爾即有天下可也。王曰。昔先皇顧命。以聖躬相托。非以天下與臣。今所言專欲保護聖躬耳。萬一不測奈何。上曰。如欲大位者。聽為之耳。若再言。即革汝儀衛。是月晦。罷行。中外稱慶。先是。郡縣治馳道。會間日雨。亟治亟潰。役者苦之。通州材官某至自經。朝議儲費百五十萬。遂停京官俸三月。時都人吳□。善天文。或叩其占。曰。帝星不動。必不成行。果驗。時擇大學士馮銓、王永吉扈行。銓備傔從二十人。馬四十匹。橐駝八頭。永吉方病瘧。上自擇藥付使者以方。賜飲。明日又賜藥。不知何方也。永吉勉飲。使臣還報。上曰。王某喜否。曰。喜甚。曰。內有婦人乎。曰。無之。上曰。廡間有婦人乎。曰。頗有。上笑曰。爾回。彼婦且內矣。

【部院議政】　內院中有議政大臣。如范文程、甯完我。不預票擬。次輔俱就正。六部事俱議政王口定。清初吏部疏上。即自擬旨見允。不由內院。

【內翰林院印】　內翰林院印。學士胡統虞曾輕之。時相不懌。收其印。改鑄內翰林。國史、弘文、祕書三院印。俱屬各相。

【簡謁】　史官朔望例候政府。剛林厭其煩。自一二通謁外。俾進職名。已併罷之。

【李應試】　李應試住外城馬市。為大駔。事諸王貝勒等。得其懽。時漢官疎隔。冀通肺腑。並藉徑應試交關請托。勢傾一時。壬辰事敗伏誅。籍其家。得縉紳名札甚多。幸上不問。其黨潘文學、高思敬、高三、王國楨、顧麟、李之棟、李東明、劉文登等俱棄市。兵科都給事中李運長叔事應試。其姪天鳳稱為弟。以天鳳子纂冒己子。充官監。遂誅運長、纂。釋長家屬。

【畿試】　順天鄉試與外省不同。考試官四。如甲午試錄內翰林弘文院學士白色純、禮部右侍郎烏黑、內國史院編修范周、吳正治。前二官以滿洲蒙古人入試也。外簾有龍門官二人。散題官二人。餘如舊。

【押字】　甲午二月六日。上召陳名夏作一押字。便于制書。

【滿洲翰林】　滿洲編修、檢討。視漢官俱晉一品。而于滿人為卑。以滿官止七品也。

【俸薪】　滿官支俸米不支薪。蓋其內外大小家口。並登籍另給米。故本官所任見職。止支俸。漢官俸薪兼支。今甲午停秋冬二俸。有以停俸不停薪。請支折薪銀。以薪侈于俸也。如四品官季給三十金。俸纔十金耳。內院不許。謂滿官正在此論薪俸。何得濫也。明年。給俸不給薪矣。

【籤例】　吏部注選掣籤。僅有司雜職。如朝士外轉。例推有正有陪。今亦掣籤矣。

【新人】　清朝歸附者。以遼東為舊人。餘為新人。新人 【 在京口】 就牛彔。再閱牛彔秩如千戶。專戶籍。雖卑秩而聽其派撥。凡位居公侯並俛就之。猶縣令之轄鄉紳也。

【始朝】　甲申十月朔。上七歲。甫入京。是日御殿。親王先拜謁。餘以次進。侍衛雜沓。雖鳴鞭。鴻臚寺未贊謁也。元旦壽節並免賀。庚寅正月朔。已傳免。次夜忽傳明日受賀。

【屢諭】　辛卯正月十日。諭江寧、蘇、杭三處織造已有專官。遂停滿洲差官并烏林人役催督。又免陝西織造絨褐。省此項錢糧完餉。

十一日。停臨清燒造城磚。永為停止。

二十八日。皇考麟趾宮大貴妃。加號懿靖大貴妃。衍慶宮淑妃。加號康惠淑妃。

閏二月八日。以關稅選差忽三員忽二員。今照舊設二員。

九日。諭吏部。邇來吏治。不肖府州縣事。文移招詳。全憑衙內人代筆。轉換上下。與衙役作弊。著督撫官嚴行分別。有德有才又通文義為一等。不識文字聽信衙役為一等。立刻參奏。不得姑留。

三十日。命故明親王郡王流落者。該督撫察其投誠實情。將伊家口起送來京分養。其鎮國將軍以下。不必起送。報司府申禮部給牒。

六月十七日免太和山春秋二季貢符篆黃精等物。

二十五日諭禮部。元年定守明朝諸帝陵寢並祭典。惟裁神宗陵。今照十一陵例致祭。仍設太監陵戶看守。

八月二十四日免四川貢扇、湖廣魚鮓。

【兵制】　滿洲騎兵月餉七兩五錢。步兵三兩四錢外。騎兵月二兩五錢。步兵一兩五錢。騎兵止給官馬。鞍轡械器自備。

【籍田】　甲午二月望上始籍田。初禮部擬在十日。以皇太后誕期值八日。不便齋戒也。天子三推外。以親王五推。九卿七推。內院不預焉。按先朝親王未之國亦不陪祀。以親王非可以三公例也。

【范達禮】　總督倉?戶部左侍郎瀋陽范達禮。相國范文程長子也。甲午夏命事楚粵。道出臨清。適大水妨檝。沿途索挽。至執途人助之。凡千餘人。徒涉挽縴。群力交奮。俄縴斷。隨波漂沒者亡筭。哭聲道震。

【孔有德】　甲午六月三日定南王孔有德喪歸京師。命三品以上大臣郊迎。四五品京官臨喪次一晝夜。諡武壯。女四貞。今十三歲。

【袁襜如】　祥符袁襜如。順治丙戌進士。選庶吉士。丁亥分校禮闈。時總裁大學士瀋陽范文程、滿洲剛林、祁充格、涿州馮銓、東寧甯完我、商邱宋權。襜如嘗呈卷。宋抹二字。襜如退以硃改二字。仍請錄。宋怒其忤己。且考官止用藍筆。安得硃也。搜得硃一挺。即毆出。下刑部杖六十。除名。雖襜如不自慎。而宋亦傷于刻急焉。 【 宋權天啟乙丑進士。】

【李人龍】　滄州李人龍。丁亥南宮第一。知定遠縣免官。當事以大魁。稍收之。薦補中書舍人。乙未二月。奏求再廷試。如宋梁灝故事。按灝登第本少年。非耄齡也。俗傳謬悠。人龍悞矣。唐宋應他科。仍許赴進士。可援其例。

【趙維祺】　萊陽趙維祺。丙戌進士。御史巡鹽浙江。癸巳十月還朝。十一月八日留客宿。趙不携家。止二僮。獨寢。忽呼仇人刺我。竟斷喉死。明日事聞。終不得其繇。今家僮論罪。

【人祭】　滿洲始事好殺戮。享神輒殺遼人代牲。或至數百。今習遂革。

【興學】　滿洲興學倡于范文程。始試百四十人。入庠歲考有三等。上者賚絹二匹。次□□。又次扑□。浙巡撫蕭起元嘗殿焉。科舉初場止二義。尚書廣寧楊方興、山陰沈文奎並解元。

【遠獵】　辛卯十一月上次永平之三屯營。先期。郡縣儲具永平芻一束。直錢八文。遠輸費五十文。遷安令張自涵飼雞鵝若干。而扈從苛索。至勒鞭箠。自涵幾投繯也。駕至圍獵。登景忠山。險道折旋二十里。凡十二祠。祠各供頓。上及兩宮御輕輿。 【 扒山虎。】 賜山僧五百金。

【高爾儼】　大學士高爾儼。有癎疾。甲午正月俄發于御前。掖出。仍不引疾。二十九日命回籍調理。

【漢相內宅】　甲午二月二十七日命內院大學士金之俊、呂宮等移家皇城東華門內。各賜宅一區。凡內宅臧獲。俱籍兵部。給符。曰當予以驗出入。各監奴大恐。報籍者無幾。

【金之俊】　癸巳冬十一月金冢宰推齊人房之騏忤旨。滿洲尚書朱阿馬、文選郎中宋學洙俱削籍。金調用。甲午二月六日忽命金入內院。時罷高爾儼。吏部會推薛所蘊、胡世安等二人。非上所急。上出不意用金。或曰。陳名夏薦故。

【圈田】　初徙遼人。圈順天、永平、保定、河間之田。凡腴畝華宅俱占去。而其人惰。田不甚墾。多蕪。癸巳水災賑六十萬金。遂欲轉圈真定、順德、廣平、大名。戶部持之不行。

【薊撫】　薊撫。先朝駐遵化。今駐河間。

【大清律】　大清律即大明律改名也。雖剛林奏定。實出胥吏手。如內云依大誥減等。蓋明初頒大誥。各布政司刊行。犯者呈大誥一本服罪。故減一等。其後不復納。但引大誥。溺其旨矣。今清朝未嘗作大誥。輒引之。何也。

【河決】　庚寅九月二十八日河決儀封縣荊隆口、濟寧、壽張等隄。郡縣大被其害。甲午塞決口。五月四日復潰若干丈。七月朔潰盡。

【德宗】　恭順侯吳維華總漕淮揚。所善揚州福緣菴僧德宗。捐萬緡造浮屠。嘗問德宗素業。答曰。吾在前宋本侍兒。嘗叨蜀吏。至則蜀亂。逃山中。飢欲死。化為狐。遂竊異術。至萬曆中。有狐戀某婦若干年。婦羸疾。符藥不能療。其家以訴余。適有因緣。余諭狐以佛法。妖恍然受教。收為弟子。秘室中寢榻側幽暗而腥。輒語人休咎。皆狐導之也。辛卯。狐辭去。語多無驗。癸巳。德宗被掠死。此德宗私告維華者。未嘗泄也。

【孔興燮】　甲午正月晦。上生日。衍聖公孔興燮來朝。年十九。善酒。有先朝賜第在□門內。迄今丹闥不改。

【蚌像】　戶部主事大興李□。 【 侍郎奭棠弟。】 榷滸墅關。嘗出蚌殼大五六寸。內一真武像坐椅上。右手垂椅。左手□。龜虵承其足。黃靈官荷戟瞋目而侍。雲氣上繞。現四神將。各眉目如畫。殼背鐫高麗國王進。填以金。本大內物落民間。以十緡得之。視隋文帝蛤蜊佛、宋晁無咎?齒臼佛尤奇。物化之巧如此。 【 吳駿公先生說。】

【鄒忠倚】　無錫鄒忠倚。崇禎壬午舉人。清朝己丑南省奏名。壬辰進士第一。授祕書院修撰。嘗游錢塘。禱于太傅祠。夢太傅授瓜子一握。數之得五十四。未解其故。俄家居外入。其婦以瓜子列狀元二字。忠倚值之有醒。數之則五十四。果驗。癸巳四月。上躬定詞臣四十二人。仍第一。時呼兩狀元。甲午疾甚。上問及者五。俄卒。年三十二。清朝壬辰滿洲始開科。是年術家云。文星無光。

【巢震林】　常州巢震林。壬辰舉南宮一百六十二人。尋論文體。除名。乙未赴南宮。奏名如前數。按先朝再舉鄉榜有之。再舉會榜則未有也。

【孫中麟】　桐城孫中麟。嘗夢神曰。若當狀元。以世德淺。限登第後五日死。乙未三月登第。果五日死。 【 父總督侍郎晉。】

【金漢蕙】　義烏金漢蕙。己丑進士。任分守廣西右江道左參議。駐柳州。壬辰七月四日城陷被執。八月至桂林。九月二十日隨兵東下。十月十六日入衡州。十一月二十四日出城三十里被殺。事聞。贈光祿寺卿。蔭子入監。

【御坐】　上嘗幸內院。所坐椅。他日過之。見已封矣。欲坐炕上。不果。恐又封炕也。聞在南海子幸輔臣□帳房。亦封帳。太和班張淨嘗御前舞鍾馗四十則。每則上立圖于几。或至複出。及上自舞。過之矣。

【游費】　癸巳冬。上幸南海。隃月費四萬緡。歲蘋婆果費萬餘金。上服御頗約。第用度不貲耳。滿人侈麗相尚。始貴金珠錦繡。今見以為常矣。番舶難得之貨。魚鬚為鞭。火浣為布。炫異爭奇。後不知何極也。

【中翰】　中書舍人專直內院。舊遷轉不辭本署。清朝得轉臺省。次之遷部曹。遂為右秩。科貢交鶩。先禮部選上。內院閱其人。置書低几上。十步外各讀數行。驗其聲容目力也。間一日試文。江西蔡□本矇目。俄日隙注于書。得瞭徹預選。

【馮銓】　癸巳。涿州次妾□氏沒。銘旌題。誥封一品夫人。喪歸。大內遣賻。時元配尚在。豈受封先朝。竟以次妾膺新典乎。甲午冬。上在南海子。嘗講老子。問無欲以觀其玅。有欲以觀其竅。對曰。無欲即中庸喜怒哀樂之未發。謂之中也。有欲即發而皆中節。謂之和也。

乙未正月。命畫工至涿州里第圖其母夫人。識以璽。題御製。

【丁耀亢】　諸城丁耀亢野鶴。任容城縣學教諭。作青氈樂、青氈笑二劇。其青氈樂。 【 (北新水令)】 高名不列薦紳編。別有儒林便覽。行藏原是隱。羇旅號為官。瀟洒清閑。又休看作風塵下賤。 【 (南步步嬌)】 空堂四壁紅塵遠。鎮日把重門掩。翛然似遠山。風雨疎簾。靜把圖書展。鳴琴仔細彈。 【 歌一曲】 猗蘭空谷無人見。 【 (北折桂令)】 老頭巾不受人憐。 【 說甚麼】 炎涼冷煖苦辣酸甜。到處有酒瓢詩卷。龍泉射電。彩筆如椽。扶世界不用俺。登朝上殿挽江河。那用俺進表陳言。天賜平安。平安。一任盤桓。 【 受清貧】 料沒有暮夜黃金。 【 論官箴】 那裏討犯法青錢。 【 (南江兒水)】 把傀儡。排場戲。 【 看】 長安棋局翻。 【 見多少】 掀天揭地興亡亂。白衣蒼狗浮雲變。朝更暮改蜃樓幻。月落酒闌人散。夢醒邯鄲。續不上儒門公案。 【 (北雁見落帶過得勝令)】 穿一件舊烏青破絹衫。吃幾口淡黃虀閑茶飯。白鬍鬚扮出個四皓賢。黑皮靴活像個鍾馗判。 【 煞不出】 郭汾陽將相權。 【 也沒有】 伍子胥髑髏劍。森嚴明倫堂緊對文宣殿。回也麼賢。 【 俺是個】 活壽星長命的老顏淵。 【 (南僥僥令)】 青雲時已暮。白日夢長閒。 【 只當做】 參禪持戒把雄心煉。 【 也何須】 訪名山費往還。 【 (北收江南)呀】 做張良辟穀去求仙。學蘇卿嚙雪並飡氈。 【 到如今】 聞韶三月食無鹽。又何用熬煎。 【 又他道】 是不是煙火古瞿曇。 【 (南園林好)】 對明月星斗斕斑。對松影風露連翩。受用些燈昏酒淡。得意處竟忘言。 【 (又北沽美酒帶過太平令)】 履平地靜波瀾。拋舟楫任長川。正好在蘆花岸。閑看魚龍罷釣竿。似遼陽鶴反。弔城郭。閱塵寰。又何須雕盤美饌。又何須錦衣繡幔。又何須油車翠幰。又何須瓊樓曲檻。 【 俺呵】 這的是隨緣遇緣。知天樂天。 【 呀】 素位中春風無限。 【 (清江引)】 高陽知己何時反。濁酒自家勸。文章鏡裏花。富貴風中線。不覺的飯牛歌歸去晚。 【 右青氈樂。】

【 (北新水令)】 笑學官不是等閒來。想八字有前生冤債。才名成一笑。命運自然該。酸腐形骸。又跳不出黌宮以外。 【 (南步步嬌)】 三間官署門窗壞。瓦漏將泥蓋。東西分兩齋。屋塌墻歪。有個官兒在。少米又無柴。 【 好一似。】 孔仲尼獨自游陳蔡。 【 (北折桂令)】 明倫堂沒甚安排。 【 見了個】 懸鐘破鼓。四壁塵埃。 【 並沒有】 排衙皂快。投文畫卯。放告擡牌。有幾個冷秀才打躬下拜。有幾個老門斗少襪無鞋。破廟枯槐。古碣荒苔。本像個野寺頭陀。又多了行香送考。瘦馬空街。 【 (南江兒水)】 逢節令。門生到。見青錢。紙裹來。 【 料不如】 揚州十萬腰纏快。買燒刀只辦的黃虀菜。買豆腐只拌的青鹽塊。惹的師娘見怪。 【 他道】 夫貴妻榮。全不見紫袍金帶。 【 (北雁兒落帶過得勝令)又撞著】 容城縣水潦有荒災。眾門生逃散他州外。 【 只望著】 春秋祭大開齋。 【 又誰知】 鄉飲酒仍停待。 【 把】 俸薪銀丟放開。眾工食從何派。 【 說甚麼】 高才。何處抱文章賣。 【 說甚麼】 雄懷。何時笑眼開。奇哉。 【 老先生】 錯把青天怪。癡也該騃。 【 遙指望】 受飢寒熬出薦語來。 【 (南僥僥令)】 才名多不遇。壯士命常乖。 【 只見】 鬚髮蒼蒼朱顏敗。 【 為甚的】 走風塵。困駑駘。 【 (又北收江南)呀】 筭官星八座與三臺。論文章李杜和鄒枚。 【 辜負了】 風雷寶劍竟塵埋。到如今丟開。困鹽車不見一人哀。 【 (南園林好)】 陞縣令歲月（沈去氵改身）捱。轉國學進部求差。妄想中許多境界。酬餓眼鼓空腮。 【 (又北沽美酒帶過太平令)】 山鳥倦。盼蒿萊。雲出岫。困煙霾。現放著青山在。茅屋疎籬竹樹栽。訪詩朋酒儕。烹茗筍。坐松崖。命孤舟長江一派。駕籃輿青林一帶。任陰晴風濤澎湃。任炎涼浮雲草芥。 【 俺呵也】 不羨州才縣才。鸞臺柏臺。 【 呀】 老學官不消把黃粱夢賽。 【 (清江引)】 功名困頓真苦海。悞把儒冠戴。風波世路難。日暮光陰快。早學個歸去來彭澤宰。 【 右青氈笑。】

【神祇】　上嘗問天地一也。何以天曰神。地曰祇。俱無對。

【貂裘】　甲午正月晦。上生日。先後三日。禮部傳貂裘。否則狐裘。夫貧仕薄宦。免于飢寒幸矣。一旦比華津膴。不亦難乎。聞上御玄狐裘。直三千金。諸臣玄裘最下者千金。

【蜀試】　四川開科始辛卯。解額七十一人。主司住保寧。寓試宮。舉子二百餘人。時有亭溪之警。主司急于竣事。二三場併日。

【讓行牌】　閘河舟阻。且候啟閉。故官舫總河處給讓行牌。以先使客。然先朝初置閘。放舟論先後。不論官民也。

【褒忠】　工科給事中張□□請卹先朝甲申殉難諸臣孟兆祥、孟章明、凌義渠、申嘉胤、陳純德、張慶臻、劉文炳、衛時春、許直。報可。歲祭于九月十七日。

【禁良為倡】　壬辰禁買良為倡。以亂後良家子被掠流落樂籍。故有是命。限價得贖。都下稱快。

【鄭芝龍】　南安伯鄭芝龍。在閩跋扈。無人臣禮。丙戌洪內院遺書諭降。七閩風靡。大將軍孛羅禮接加等。將入朝。芝龍曰。吾子森走海上。將來不靖。且累我。當往諭之而北。孛羅以他慮。折刀為誓。同入京。賜宅一區。以鑲黃旗固山額真劉之源領之。封同安侯。芝龍故海盜。積通舶資珍玩不貲。結納貴帳人得其懽。子森。本同安諸生。逃海上。先是。芝龍元娶□氏。走日本。納□氏。甚有姿。生森。清兵入閩。森母避一祠中。被污死。森恨甚。鑄金為母像如其生。沉香為床。五色珠寶為簾。奇南為案。供以珊瑚樹若干尺。碧玉盆盛之。壅以金屑。森一名成功。往隆武初。改名。賜國姓。居安海城。城距同安縣七十里。雄據海上。百貨輻輳。有夏門島。距同安海岸可一程。望若咫尺。凡渡海者必自安海。而舟則皆鄭氏也。成功窟于夏門。積貲如山。在安海者。為芝龍後母王氏。亦有才略。順治辛卯正月。成功販米于高州。分巡副使黃澍固利其貲。瞰其往粵。說巡撫張學聖襲夏門。同總兵馬得功以兵往。問舟于王氏。王氏不知所出。亦惟命。臨發。王氏犒師甚盛。抵夏門。夏門之人。以我舟也。不之備。俄登岸殺掠。盡傾其貲。舟運半月不絕。惟窖金不及發。學聖、澍先還。成功聞變亟反。則馬得功大恐。適舟未至。參將某求濟于王氏。否則引劍自刎。王氏不得已。又渡得功脫于禍。成功修怨。二月末犯漳州。以母像不存。謂他物易致耳。乞還其像。而像為澍等鎔分。無以應矣。芝龍聞其事。作書致總督都御史金礪、都督同知馬進寶。遣人以遺成功。成功報書。略曰。數年以來。兒未一省吾父。我父不聽兒言。致有今日。雖欲一掃祖宗墳墓。其可得乎。兒本無他志。株守海上。賊臣黃澍勾連撫臣張學聖、鎮臣馬德功。乘兒遠出。陰行劫掠。運我黃金八十萬銀百萬云云。我是以有漳州之師。如朝廷欲撫我。捐福建、廣東之地。俾有司輸賦列為外藩可也。若其不爾。有兵數十萬云云。我父已誤。兒豈容再誤。芝龍得書以聞。于是詔逮學聖等三人至。下法司。已謂成功未擒而先罪此三人。是為成功報怨也。因釋三人。癸巳。許成功以漳、泉、潮、惠之租。俾有司輸之。加官寧海大將軍。封海澄公。遣學士張□□以勑印往。至縣不迎。勉至安海城。宅前列甲交刃。詔使俯出刃下。升其堂。有頃。成功策馬至。則刃開矣。見詔于堂。一仰手而去。牙校捧詔入。延宴詔使如禮。甲午。詔成功自決去就。成功上書。稱男。稱國家。末云惟英明裁斷施行。字大如拇指。無人臣禮。所寄父書。字尤大。朝議猶欲縻之。再遣詔使。終不拜。十月告警。乙未二月。命幽芝龍。簿錄其家。弟芝豹適至。併下請室。前許其少子□往招成功。至蘇州。亦逮入。

【宋獻策】　永城宋獻策。賣卜長安市上久矣。通李自成。拜國師。導入京師。自成敗。滿洲人重其術。隸旗下。出入騎從甚都。

【造命】　旗下人多不記生辰。日者屈某。值其人來問。就十指推筭。輒曰。爾父被襖日所生也。或曰。爾先脫皮襖日所生也。因示月日。頗得其貲。

【人市】　順承門內大街騾馬市、牛市、羊市。又有人市。旗下婦女欲售者叢焉。牙人或引至其家遞閱。噫。誠天之芻狗斯人也

【誥勑】　乙未十月朔。內院盡派諸翰林撰滿洲誥勑。凡誥勑撰文。俱內院題定。闕則推補。今直自派。不以聞也。先是。修兩朝實錄題定纂修官後闕。即自今某橐筆□誥勑。一品官限十二句。二品官十句。三品官八句。各四字。不得用故實。或用麒麟閣。滿洲人不懌曰。禽獸比我耶。

【啟奏】　凡部院司寺。事須啟奏者。堂官輪對。晨候內前。駕晚出。得命多未刻。早則午刻。及還署。人吏候久多散。往往延緩。

【唐通】　明季涇陽唐通封定西侯。在昌平降李自成。守保德、府谷等九州縣。自成敗。從清。賜誥印剿撫陝西。事畢入京。戊子五月敘功。隸正黃旗正欽居吟書左墨勒根王下。尋辭侯。收印勑。

【卹刑】　甲午六月。初命刑曹各省卹刑。既得遣過辭。內院以其徒謁。謂議不己出。旋寢其行。又閩撫密疏招諭事。決不可成。其疏宜密。亦票該部知道。

【恩詔】　自恩詔下。公車封事多云推廣聖恩。滿人多不懌。謂恩不自我。乃緣上旨耶。滿人見臺省建白。云。彼小吏所言事。便欲我輩奉行乎。每事嘗相左。

【王一品】　王一品巡撫廣西。畏警托疾。免歸長安。久之。覬代浙撫蕭起元。甲午更代。王嘗陪推不用。十月忽得廣西之命。大非所望。難於辭謝。求吏科都給事中朱徽。前嘗劾及。賂求再劾。朱拒之。自朱外。多不應。吏科給事中□陳嘉猷由明經王氏家幹某往許金一鎰。銀千兩。嘉猷謂鄰痘某封即疏。竢十日。家幹還報。一品大怒家幹。須三日內。否者死汝。家幹度事亟。訐于法司。命逮一品等。嘉猷之賂待疏後。實未納也。獄成。一品論死。嘉猷徙寧古塔。寧古塔者。滿洲之極界也。地荒寒。非人所居。魚以為糧。韋以為衣。嘉猷行時。同婦挈女一子三奴一。僦車刑部前。父母並七十餘。慘慟。路人隕涕。

【重禁】　國法禁隱匿東人。如犯者。家徙滿洲。籍其產給告訐者。鄰右十家論如之。令甲久下。莫敢輕罹。而隸在旗下多挫頓不堪。逃者歷三萬餘人。諸王及大臣患之。德州諸生李輝。嘗買幼女九歲。已其父充旗役。以李氏富可脅也。屢脅之。後不為動。甲午告訐其事。下法司。先後契勘甚明。為白之。獄上。宗王議會。堅欲坐李輝。若弛之。是助逃而空我滿人也。命再訊酷拷。論李輝徙寧古塔。以罪產給告訐者。因嚴其令。申飭中外。先是。督捕兵部侍郎□□魏琯。于正月上章寬恤恩貸。議者韙之。至是。諸王及大臣追理琯疏。謂同鄉故先為輝地。並罪琯徙滿洲。琯三子。以長次析爨僅免。以少子從。一時都人懍懍。五城御史令各坊按閱具牒。雖朝紳不問也。中外官能發奸紀錄。弛則論罪。雖督撫轄數千里之地。一人有犯。罪如之。時山東河南畿輔洊饑。流人僑業。令下之日。各守令恐貽累。驅還本貫。所過村市菴觀慮株及。毋敢留夕。啼號露宿。踵相接也。朝紳聞。搖手噤戒。乙未正月。許中外文武臣條奏。求言雖切。無一觸諱。兵科左給事中高密李裀極言其事。免官。忤宗王諸大臣。議杖五十。終不能釋。仍徙滿洲。按南齊建元元年。都下舛雜。且多奸盜。上欲立符伍。家家以相檢括。王儉諫曰。京師翼翼。四方是湊。必也持符。于理既煩。事成不曠。謝安所謂不爾何以為京師。乃止。又按元東征元帥府道路險阻。崔石錯立。盛夏水活。乃可行舟。冬則以犬駕杷行冰上。地無禾黍。以魚代食。見黃文憲溍集中。今寧古塔即其處也。

【陳名夏】　溧陽陳名夏。少時夢有僧引至一處。云子爵崇名顯。第四十九年一場春夢。可出家。毋自墮落。既寤。語同學某。某後為僧。寓金壇。嘗欲游燕。請中峰、達觀、蓮池三大師語錄入藏經。嘗召箕。箕書云尚未。問何時。云俟陳名夏作相。陳時年二十一也。崇禎癸酉。名夏舉南榜。癸未禮闈第一。廷對第二。授翰林編修。甲申二月言事。兼戶兵科都給事中。大被委任。國變後南奔。時南朝方治逆黨且跡捕。七月自負襆被。從長興合溪嶺別項煜走寧國。道困。憩一涼亭。依石柱假寐。旁二人相語。夢某日見一大貴人。今其期也。安所得大貴人乎。一行一止。名夏恍聽起告止者曰。爾欲見貴人乎。曰然。曰即我也。述姓名爵里。今求隱跡。其人徽人也。携于家匿之。貧僅供饘粥。又走衢之龍游。匿袁雅儒所。已露端。則走處州王□山中。於大姥山值桐城方以智。得贈金航海入閩。而豫章。而楚。自武昌出麻城、黃州。宿三日。歷商城、固始。又折而南潁州。上睢州渡河。經大名。同年編修成克鞏方被召。留其家。則十一月也。寓北山之北。克鞏以告保定巡撫王文奎。文奎召語。大善之。稱盟。薦于朝。明年正月。拜修撰。尋超拜吏部右侍郎兼侍讀學士。賜貂裘鞍馬。已晉尚書入內院。攝政王甚任之。強力敢任。辛卯夏。坐累。幸得解復職。是冬。又坐累。壬辰正月隸正黃旗。正黃旗者。天子之親軍也。知國族側目。故携以紓禍。□□□復相。北人隱忌而無以發。癸巳四月。甄別詞林。頗出其意。時給千五百緡。治宅皇城內。時議用師西南。求出鎮。不允。以洪承疇往。甲午正月。總督陝西闕。又欲往不果。蓋避眾忌。而上待之殊厚。雖甯完我、馮銓同位不相能。往者銓獲罪。廷訊折之。曰老先生毋多言。其諭旨出名夏。前名夏遣諭出完我。各隱械以俟。二月。甯進議政大臣。識者為名夏危之。上嘗出先朝冠服示內院。眾稱善。實嘗之也。三月朔。甯列名夏十二罪。謂復冠服改詔旨縱子通賄等事。明日午刻。上自訊名夏。抗辨不屈。是日。遍召諸臣。名夏未知其故。忽上臨內院。侍臣讀昨奏。名夏即條對。上彌怒。即欲辨。何不待宣訖也。遂令九卿聽于左闕門。諸臣環坐。名夏跽對。完我叱之。連逮班役二人。蒼頭二人。名夏遂宿直舍。又明日復訊。初□王崇簡、編修張天植例外補。二月內院題復秩。不許。天植嘗謁完我。完我謂陳氏外。若天植某日貸溧陽百金未償。故銜我。今償至五百金。見完我奏中。因質天植不承。是夜。兩人同候直舍。詰朝又訊。上自登午門樓望之。諸臣不詰。名夏詞不屈。刑科右給事中懷寧劉餘謨、御史陳秉彝獨為申理。上適見。召餘謨登樓詰之。上怒其亢。奪職。是日釋天植。幽名夏于吏部之藤花廳。至十日。諸王及大臣訊于內殿。明日復訊。又明日申刻有旨。使者挾之馬上。問何往。曰門上。名夏謂收繫也。曰以鐵索來。使者曰否否。名夏知不測。馬上顧其客柳生曰。我色竟不動也。過天主堂前。值湯若望班役。呼之曰。汝主在否。曰出。曰我行矣。度此後不復相見。我直含笑任之耳。至宣武門內之靈官廟。弓弦絞死。臨禍並無一言。隨舁至門外靈官廟。三日。許其家薄殯。厝城南。名夏故善索尼伯。時適外出。死之夕。索尼伯至。或曰乘其外也。名夏年五十四。視四十九年果夢境矣。名夏才氣骯髒。好為名高。有志經濟。性銳慮疎。雖多推薦。人不見德。在吏部時。權歸滿人。稍執論。亦不能展布。其力所得。曰我任之。其力所不能得。曰吾意無少私也。其事類如此。語人輒露微指。如植花木曰向南者終佳。所推轂南人甚眾。取忌于北。安邱劉正宗同在吏部。名夏以詞林後進凌其上。益賈怨相同。馮銓薦梁清遠。范文程薦黃志遴。甯完我薦法若真。若真不報。餘以次遷。而呂宮且超拜政府矣。甲午二月。選中翰十八人。內院分閱。甯完我取三卷。及互閱。名夏俱抹去。或甯為婉解。名夏勃然曰。文字我豈不識也。完我于滿人負文望。憾益次骨。不浹旬而難作。是月名夏乞還家省墓。上以機務殷繁。不之許。命携家入京。蓋旗下例不得歸。名夏或為人所賣。而上亦未知隸旗之累也。□□□□□王炳袞外轉□督糧參政。別名夏。名夏曰。才如君而外之。良詘。行內召矣。毋虞也。廷訊時。名夏云。不見一人。不受一錢。劉正宗訶曰。若不見一人。何見王炳袞絮語也。名夏子掖臣。年少跅弛。流涉色貨。馳捕之。簿錄其家。田九百畝。銀七百金。掖臣逮至。名夏已不幸。上心知其冤。宥死。杖四十。流滿洲。名夏婦強氏隸京師。歸其田租。而完我別摘名夏南黨四十一人。錄御前。賴上不問。朝士始帖席矣。是冬。上在南海子語馮銓曰。陳名夏多讀書。問古今事了了。即所未見書能舉其名。銓曰。陳某于舉業似所長。餘亦易見。上不應。徐曰。陳名夏終好。自是銓不復有言。又名夏癸未北上。道山東旅次。方苦疫。鄰夕見疫鬼走避。云狀元至矣。旅主頓瘥。明日舉家跽謝。

【修省】　乙未正月望日。諭諸王大臣曰。昔皇考上賓。朕方五歲。正在幼沖。不知辭讓。當時諸王大臣推戴。勸嗣丕基。及定鼎京師。奄有四海。于時墨勒根王攝政。朕惟拱手以承祭祀。凡天下國家之事。朕既不預。亦未有人向朕言者。於滿兵之艱辛。人民之疾苦。原不知得。自親政以來。五年於茲。焦心勞思。以求料理。夙夜祗懼。不敢荒寧。日望諸王大臣以嘉謀嘉猷入告。匡救其失而輔其不逮。乃疆圉未靖。水旱頻仍。吏治惰汙。民生憔悴。錢糧侵欠。兵食不充。教化未孚。綱紀不立。保邦制治之道。迄未得其要領。朕思諸王皆親見祖宗創業之艱難。年來闢地綏民之不易。必有長策以裨治安。而未見有直言得失者。豈朕聽之不聰。而虛懷納諫有未盡與。何相率而默默也。以天下之大。幾務之繁。責治一人而弗圖厲翼。朕雖涼德。獨不念祖宗培養之恩乎。察其存心。為奉命議事則將順而行。否則緘口榮身。試熟思之。天下不平。富貴能長保乎。以後凡養兵愛民興利除害有關政治者。居則深思。進則敷奏。各抒忠藎。以慰朕懷。至于當事諸臣。因仍積弊。僅以簿書為務。不肯精神思務。掌擔大事。發正言以圖實濟。國計民生。將何賴焉。內外大小各官。專為身謀。罔念官守。庸庸充位。望缺希遷。富貴是圖。恩怨不化。真心為國。殆鮮其人。前御史吳達。謂滿朝大小官員盡皆擁腫。朕以為出言太過。由今觀之。似不誣矣。自今以後。務要痛加省改。有官守者必盡其職。有言職者必盡其言。弼德塞違。期臻平治。君臣上下。俱有令聞。豈不美哉。時上指專在諸王。而涿州屬筆謂兼責漢官。庶免偏罰。且吳達原疏專于漢官。上從之。

【星異】　壬辰九月二十六日。金星晝見。

甲午十一月□□日。金土水木四星聚于箕。

【詔使】　庚寅頒詔。每省二人遍歷各郡。騷擾請托。捆載而歸。都人謠曰。恩詔紛紛下。差官滾滾來。京師無一事。黃紙騙人財。甲午頒詔每省一人。令省會開詔。不旁及。順天。鴻臚寺少卿大興李時秀。江南。中書舍人寶應朱克應。鳳陽。內院中書舍人遵化汪之洙。浙江。行人溧水李蔚、欽天監博士劉蘊德。江西。國子助教漢陽范克誠。福建。行人鄞縣黃家雍。湖廣。行人長山李文熙。偏沅。行人餘姚鄔景從。鄖陽。欽天監掌乘。南澧。行人常熟王澧。廣東。國子博士清苑頡光。河南。中書舍人太康王輔運。山東。中書舍人安平郭金鉉。山西。上林苑監丞元城陳沃心。陝西。四譯館典務孫希賢。廣西。內院中書舍人休寧吳鶴祥。四川。中書舍人江寧徐惺。延綏。行人息縣曹琪。寧夏。欽天監副劉有慶。甘肅。中書舍人山陽韓璵。

【御製】　甲午冬。駕駐南海子。大學士馮銓導之注述。於是纂勸善要言。纂範行恒言。纂內政輯要。纂資政要覽。纂順治大訓。註太上感應篇。注唐詩五七言。俱稱御製云

【內政輯要序】　臣聞人子有善。必歸父母。即服御飲食之微。猶必先意承顏。恪共弗懈。用能廣庭闈之和。昭孝慈之順。矧格言要道。足以愉志揚休者。曷敢不貢翼翼之誠。期一得以奉懽心也。故曰泰山雖高。不讓土壤。河海雖大。不棄細流。蓋善取諸人而有益于己。事徵於古而適符於今。擇焉而匯其精。語焉而致其詳。是亦觀摩之助也。我皇考太宗文皇帝。光大太祖武皇帝鴻業。顯承謨烈。貽于沖子。惟我聖母昭聖慈壽恭簡安懿皇太后。存仁積德。內襄隆治。以端教化之原。其間績無美而不備。理無微而不彰。巨細畢舉。肅雍合度。啟佑後人。斯為至矣。臣獲稟懿訓。用纘丕基。雖備物致養。曾莫效其涓埃。顧常仰窺我皇太后聖德高深。無他玩好。而獨嗜圖史。每于曩喆。輒三致意焉。臣萬幾之暇。繙誦群籍。覩古后妃嘉言懿行。史冊昭著。足協睿慮者。因採彙成書。加以詠釋。引申大義。名曰內政輯要。凡二十篇。敬備觀覽。以我皇太后徽音融朗。既已垂範宮闈。而臣猶惓惓以斯編為獻者。爰以見我聖母敷言制行。罔不脗合前言。立極作則。希于頤養之餘。時賜披閱。知古今之所歸美。原無加于聖母之懿矩。第臚其條目。核其事實。無煩尋繹。芳軌昭然。如前代之烈女傳、內訓諸書。庶幾上娛樂善之懷。下俾來茲得所儀式。使凡內政者。勿以崇高忘其戒懼。勿以富貴忘其勤儉。勿以善小而不為。勿以惡微而弗杜。循禮而動靜得其所宜。好學而言行可以為法。如此。則我國家無疆之祚。皆自聖母開之。而臣亦得藉以攄區區之忱云爾。皇帝臣□□謹序　　進內政輯要表。子皇帝臣□□。誠惶誠恐稽首頓首上言。伏以璇宮毓化。靜培六字之基。彤管生輝。煥發千秋之色。情殷足岳。意切負暄。恭惟聖母昭聖慈壽恭簡安懿皇太后陛下。博厚配天。安貞應地。贊襄皇考創垂風雨之中。佑啟沖人繼述山河之緒。勤修先乎四海。儉德式于萬方。心愛子以及民。教自家而型國。椒闈蘭殿。念稼穡之艱難。白鏹朱提。拯郊圻之疾苦。動而秉禮。遹稱坤順之師。安以敦仁。允建母儀之極。誠夙端于懿範。至德難名。乃益懋于徽音。為善最樂。臣服膺訓誨。篤意詩書。研慮說心。時典學而有獲。嘉言微行。思養志以承懽。搜金匱之圖書。裒石渠之紀傳。事關內教。道切壼儀。爰輯芳規。恭呈懿覽。伏願洞覽今古。默攝中和。琬琰可收。佐圖書于乙夜。松柏斯茂。介眉壽于萬年。臣不勝激切屏營之至。謹以纂成內政輯要二十篇。併序隨表上進以聞。順治十二年三月二十日。子皇帝臣□□謹上表。

勸善要言後序。內翰林弘文院大學士資政大夫圖海。資政要覽後序光祿大夫太保兼太子太傅內翰林國史院大學士党崇雅、光祿大夫少保兼太子太保內翰林國史院大學士金之俊、太子太保內翰林弘文院大學士資政大夫蔣赫德、太子太保內翰林祕書院大學士通奉大夫成克鞏、太子太保內翰林弘文院大學士呂宮、太子太保內翰林祕書院大學士奉政大夫傅以漸、光祿大夫太子太保內翰林弘文院大學士陳之遴、內翰林國史院大學士通議大夫王永吉、翰林弘文院學士承德郎麻勒吉、禮部右侍郎兼內翰林祕書院學士儒林郎胡兆龍、內翰林弘文院學士張玄錫、內翰林祕書院學士文林郎李霨、內翰林弘文院侍讀學士折庫納、翰林祕書院侍講學士方拱乾、國子監祭酒文林郎馮溥、司經局洗馬兼內翰林國史院修撰徵仕郎王熙、內翰林國史院編修宋之繩各一篇。按歷代修書。俱儒臣奉勑從事。表進列同事職名。分總裁副總裁纂修等。如唐太宗勑修晉書。親撰王羲之陸機諸傳則稱御製。餘則史臣之任。今概稱御製。瑣探雜採。非所以重天豪而尊宸翰也。溯之往古。並未一見。御製書序。始宋神宗之于資治通鑑。明朝實錄凡勑修之書。例御製序冠其首。不及大臣。毋敢耦也。世宗游西苑。閣臣翟鑾、李時等和上詩。命諸臣序其後。僅一見。熹廟時。魏忠賢竊柄。修三朝要典。閣臣黃立極、馮銓、施鳳來各序其後。此出逆豎意。不足言也。今自內院外一人一序。何其溢也。且人臣見職如大學士等秩曰官。大夫郎曰階。階者。朝班之次也。故官階相等。有初授再授加授之分。俱就本品中論之。今學士侍郎並三品官。若學士而階承德郎。則朝班當下同五品。侍郎而階儒林郎。則朝班當下同六品。似非所安。若追敘原銜。益乖典制。此或有新條。容竢詳訂。

【賣鬼】　南陽宗定伯。夜行遇鬼。同詣苑市。鬼化為羊。定伯輒賣之。時人語曰。南陽宗定伯。賣鬼得錢千五百。買者得羊。將還繫之。明旦止見繩在。宜春張自烈爾公作賣鬼行。

【樂經】　順治十年二月四日。太子太保工部尚書堂邑張鳳翔。上禮經十七卷、樂經二卷。疏曰。禮記一書。纂自漢儒。為禮經義疏。非古初經。經出孔壁中。皆蝌蚪文字。謂之儀禮。宋儒朱熹實始尊為古禮本經。先魏文侯時有竇公者。年百八十歲。來獻古樂經。奏其書。乃太史樂章也。鳳翔自序曰。周禮大司樂。周公所手著也。漢初魏竇公獻古樂經。其文與大司樂合。而學士大夫率沿為禮家言。無專學也。古學庸存于戴禮。至程子始尊信表章。而古者由學入道之大法乃始賴以存。古樂經亡而周公所著經固存于世。觀大備于成周。而樂其可知也。愚竊取程子之意。乃敢表而出之。常熟錢謙益序曰。元儒吳幼清駁大司樂一章。則曰。考昊天有成命之詩。郊祀天地。是天地無分祭之文。考般之詩。望祀四嶽河海。是四望與山川無異祭之文。考之詩。禘祖而曰既右烈考。亦右文母。是妣與祖亦無分祭之文。考周頌之詩。其言作樂未聞而序之之說。亦未聞用歷代之樂以分祀之禮。此其不足信。又曰。祭祀合樂之際。六律六同五聲八音六舞並用。而祀天止用黃鍾大呂雲門。則又各自為用。不得謂之大全樂矣。既曰六樂。文之以五聲。播之以八音。是六樂之作。五聲八音並用之矣。而于下則禮天地神示人鬼。於五聲皆止用其四。于八音皆止用其三。聲音不備。樂何自而作。舜之作樂。自近以及遠。先格祖考。次格鳳皇百獸。今乃自遠以及近。一變致羽物及川澤之等神物。至九變而後及人鬼。舜樂所以感物者。又未嘗以某樂感某物。以某樂感某神。何獨成周之樂不然乎。愚按元始中之議祭禮曰。周官天地之祀。樂有別有合。其合樂曰大合樂。祀天神。祭地示。祭四望。祭山川。享先妣先考。此天地合祀以祖妣配者也。其別樂曰。冬日至于地上之圜丘奏樂六變。則天神皆降。夏日至于澤日中之方丘奏樂八變。則地示皆出。此其各特祀者也。樂有別有合。以祀之有合有特也。周禮未嘗專言分祀。于昊天諸詩何悖乎。漢世經誼各有師說。元始之議。皆應古法。必以新莽之建置而詘之。則固矣。

竇公者。故魏文侯樂工也。年百八十歲。來獻書。召見。問公何自為樂。具對言。臣年十三失明。父母哀其不能業眾技。教鼓琴。遂為瞽師。問公年高。豈有術延年乎。服餌乎。對曰。學餌引。無服餌。奏其書。乃周禮大司樂章也。

【鐵斛】　明初。中外各倉各頒鐵斛為式。今通州部使所收斛。加于外一升六合。戶部京斛又贏六合。

【馬杌】　往時文職四品以下。上馬以杌。一人繩之。一人鞭之。清朝不以杌。竟躍馬自鞭。南人頗苦之。

【後湖冊】　南京後湖。貯各郡縣戶口錢糧冊。有明終始計一百七十萬本有奇。清朝止存萬曆間及崇禎五年者。餘皆廢。或造甲點火藥。云今議鬻。其緡謂可得四萬緡。以每本重四五斤。斤直銀八分。

【鸞儀衛】　宋江鄰幾雜志。陳執中館伴遼使。問隨行鸞儀司緣何有此名。不能對。或云。隋大業中。鸞集于供帳庫。遂名此。

【兵餉】　清朝馬兵月支銀二兩。米三倉斗。步兵月支銀一兩五錢。米三倉斗。馬春冬月支草乾銀一兩二錢。夏秋月支草乾銀六錢。 【 大同府志。】

【恭順侯】　崇禎癸未八月。恭順侯吳維英薨。長子希斌明年死于寇。維英弟維華。諸生也。首迎攝政王。許襲原爵。維華以兄女字時相剛林之弟常鼐。得總督漕運。坐贓免。剛林伏法。常鼐閑住。

【兵禍】　壬辰漳州受圍。城中百姓才餘一二百。第宅萬間。率門戶洞開。此一二百人指溝中白骨。歷歷數其生前姓字告人。又城危急時。有士人率妻子閉戶一慟而卒。鄰舍兒竊煮食之。見腸中纍纍皆紙絮。鄰舍兒亦廢箸自絕。

【王秉乾】　臨川王秉乾。天啟丁卯貢士。居王家洲。崇禎末。土人詭神術嘯聚以逞。乙酉九月請于鎮守總兵金聲桓。以兵往。其牙將郜國本敗沒。國本故糧儲道書佐也。聲桓怒。再兵往。土人殲焉。又疑秉乾啗我。殺之以祭國本。

【新樂縣南關題壁】　妾本淮上弱質。僻陋而無心。戊子遭兵燹。滿之狂丈夫。以我北去。壬辰復挾我南征。過此偶遇之子。盱衡之間。情溢于露。氣幽于蘭。嗚呼。此誰氏之美也。嗟予薄命。感而賦此。

北去南來空自猜。邊愁為膺幾時懷。妾心最慕漢天子。自將單于不敢來。

造次相逢若相私。目成那復畏人知。胸中歷歷不然事。可得對床說與伊。

【榕城任氏】　榕城任氏。柳州別駕某孫女。丁亥年十八。豫章余真卿宦閩。慕而娶之。在中閫多所匡益。余下鄉捕全髮之民。至反戈。創焉。追獲九人。歸署將殺之。氏詢其由。告以故。氏徐徐曰。愚氓無知。見捕之急以自救耳。乞少原之。余拂衣起曰。吾俛中其刃。幸不死。何得相寬。氏脫簪斂衽曰。君惠我南國。弘解網之德。此菩提種子也。君何吝一推赤子。余頗然之。顧如其髮何。氏曰。此易耳。下之獄。令陰剃之。可活也。余如其言。明日廷訊。則已剃矣。云懼死互相剃也。俱得宥。明年。氏卒于蘇州舟中。有異徵。

【狂婢】　辛卯。慶雲縣城南三里村。婢病瘍不相容。斥外。乞食數日。忽作狂言。多驗。遠近流聞。稍就問之。眾中有田生。素未識婢。忽道其姓名里名。且曰。子歸矣。數日人耳。田生倉皇去。果數日沒。又云。某月日河大上。四縣將為魚。又驗。

【逋伎】　揚州伎某。苦假母之虐。逸出。短衣辮髮。嫣然男子也。所善少年匿之田莊。有富人子惑之。其父以訴司理武纘緒。被笞。自首服。故倡也。年二十一。司理怒其妖誘。斃于杖下。

【鬥牛】　金華近例。正月。鄉人買健牛。各赴場相角決勝負。至鬥毆。不能禁。

【岑彭】　上嘗問詞臣。如岑彭外。姓者古今幾人。皆無對。按漢季汝南太守岑眰、唐宰相岑文本、嘉州刺史岑參、明田州府土知府思明府土知府俱岑氏。云漢岑彭之後。

【胡寅呂祖謙】　胡致堂先生 【 寅。明仲】 。宣和中進士。靖康初拜祕書省校書郎。遷司門員外郎。京城陷。脫去。建炎三年起駕部郎。擢起居郎。上萬言書。乞便郡就養。改徽猷閣待制。知邢州。辭。改集賢殿修撰。復以待制改知嚴州。又知永州。尋除禮部侍郎兼侍講直學士。外艱。終徽猷閣直學士提舉江州太平觀。後責泉州團練副使。新州安置。秦檜時始復其官。五峰先生 【 宏。仁仲】 。紹興初上書不仕。

陳絳金罍子。胡致堂。康侯弟之子也。初生。其弟以多男。欲不舉。時康侯未子。而康侯夫人取而子之。既長。俾自絕于本生。不為心喪。止服世父之服。致堂遵行之。致堂本生母沒。亦不解官持服。斐然集中有與秦丞相書。言之甚悉。為右正言章廈所劾。謫置新州。蓋檜意也。致堂每讀史。亦惓惓發明。為人後者義不得復顧其私親。蓋蘄以自見而不悟。康侯自有子。其為人後者。雖為其父母期而心喪必終三年。蓋情之所不能違。而亦禮之所許者。曾大儒君子不辨此乎。晉賀群婦陶。其弟喬婦無子。乞群小息率于孩抱。子字之。及期。喬妾張生子纂。驃騎將軍顧榮謂曰。喬已有男。宜使率還。群亡。率漸長。向喬乞還。表于朝。母陶復有嗣。從之。初意致堂宜率比。不然與為人後。亦可畏耳。

金華呂祖謙伯恭。尚書右丞好問之孫。廕補入官。後舉進士。復中博學宏詞科。調宗學教授。艱去。起太學博士。添差教授嚴州。尋復博士兼國史院編修、實錄院檢討官。輪對勸孝宗留意聖學及恢復大事。召試館職。外艱。起主管台州崇道觀。尋除秘書郎、國史院編修、實錄院檢討官。徽宗實錄成。進秩面對。又編宋文鑑。除直祕閣。主管武夷山沖祐觀。明年。除著作郎兼國史院編修官。不就。改主管亳州明道宮。卒年五十四。學者稱東萊先生。

順治甲午。駕幸內院。問詞臣以致堂、東萊二人何官。並無對者。故攷而錄之。

【浮萍兔絲】　宣城施閏章。使廣西。經岳州。有李將軍言其部兵嘗掠人妻。既數年。携之南征。值其故夫。一見慟絕。問其夫已納新婦。則兵之故妻也。四人皆大笑。各反其妻而去。施為作浮萍兔絲篇。浮萍寄洪波。飄飄東復西。兔絲罥喬柯。嬝嬝復離披。兔絲斷有日。浮萍合有時。浮萍語兔絲。厚薄安可知。健兒東南征。馬上傾城姿。輕羅作障面。髣髴生光儀。故夫從旁窺。拭目驚且疑。長跪問健兒。毋乃賤子妻。賤子分已斷。買婦商山陲。但願一相見。永訣從此辭。相見肝腸絕。健兒心乍悲。自云亦有婦。商山生別離。我戍十餘載。不知從阿誰。爾婦既吾鄉。便可會路歧。寧知商山婦。復向健兒啼。本執君箕帚。棄我忽若遺。黃雀從鳥飛。比翼長參差。雄飛占新巢。雌伏思舊枝。兩雄相顧詫。各自還其雌。雌雄一時合。雙淚沾裳衣。

【淇竹】　衛輝淇縣多竹。攝政王煎竹瀝。初課民煎。每巨竹可獲瀝十斤。後疑其偽。令民輸竹于京。以風日所暴僅煎六斤。淇之人苦于役。費甚矣。

【禱雨】　獻縣李正華守松江。癸巳夏旱。五月六日正華步禱城隍廟。誓神前曰。吾與神俱有地方之責。今旱災如此。穀種不入土。是無民也。無民而吾與神亦何顏而立其上乎。謹與神約。□五日不雨者。吾當積薪于廟庭自焚也。罪實在吾。于民何仇焉。越三日。以事至蘇臺。至十三日始返。即至廟虔禱如初。明午果積薪庭中。未舉火。俄片雲靉靉漸蔽。雨下如注。徹夜四郊俱洽。初。士民聞積薪自焚之說。謂虛語耳。至是雨澍。無不駭服。昔戴封、張熹皆以禱旱無應。積火自焚。火起而雨大至。觀于今日。信有其事。

【薦舉】　乙未正月。詔京官三品以上。薦中外官可任劇郡者。時遼人白登明。守太倉治行最著。吳駿公先生具言其狀。少詹事朱梅麓因薦諸朝。輿論謂其無私。

【乙未禮闈】　乙未禮闈。主考官少保兼太子太保內翰林國史院大學士額色黑。禮部左侍郎恩國泰典滿洲蒙古試。少保兼太子太保內翰林國史院大學士金之俊、禮部右侍郎內翰林祕書院學士胡兆龍典漢試及烏金超哈並東粵藩生試。滿洲蒙古榜賈勤等五十人。另為錄漢士及烏金超哈並藩生榜秦鉞等三百八十五人。又一錄是科禮垣議南卷十中其一。而江西最少僅七人。物議籍籍。于是金之俊等奏落卷貯于順天府。許貢生赴閱。限六日內。不得領回。前此未之聞也。時修內政輯要。禮部請題分考官內翰林祕書院侍講吳偉業等。先是。正月二十九日召偉業及侍講學士方拱乾、國史院編修宋之繩赴南海子纂修。遂改命編修張永祺、汪煉南、曹爾堪、陳彩、張應桂、金鋐。皆壬辰進士。非例也。榜發。馮源濟、劉芳躅並奏名。源濟涿州相國子。芳躅尚書餘祐子。又兆龍內弟也。吾邑楊雍建以館胡氏。置第三。

【聖訓】　太祖太宗聖訓纂修官。內翰林院侍讀學士王無咎、國史院侍讀學士楊思聖、祕書院侍講學士方拱乾、左庶子兼內翰林祕書院侍讀卓彝、右庶子兼內翰林弘文院侍講周啟雋、國史院侍讀黃機、祕書院侍講吳偉業、左中允兼祕書院編修左敬祖、弘文院編修馬燁曾、熊伯龍、右中允兼祕書院編修曹本榮、國史院編修宋之繩。各月給餐錢八兩。四閱月中輟。

【御試詞臣】　九月四日御試詹翰四十八人。先是。祕書、弘文、國史三院學士各一人。直內院預票擬。而內翰林弘文院學士麻勒吉。滿洲人。壬辰進士第一。性敏辨。通經史大義。善國書。日侍顧問。促膝造對。最被眷注。禮部右侍郎兼內秘書院學士胡兆龍故善之。又同教習庶吉士。益相歡。遂日入禁中。同議機密。雖內院不如也。既御試庶吉士。兆龍因以及詹翰。令麻勒吉口奏。從之。是日。試於午門內。表一、疏一、判一。表為上親征朝鮮大捷國王率其臣民歸降?臣賀表。 【 崇德二年。】 時中書傳錄侍講吳偉業表。其略曰。維茲朝鮮之僻壤。實由箕子之舊封。土田附庸。分野疆于周秦。詩書風俗。本支起自湯孫。藉商王有道之長。為君子不死之國。自衛滿居秦空地。虎踞真蕃。右渠誘漢亡人。鴟張浿水。荀彘下盧龍之甲。楊僕浮渤海之舡。在元狩之三年。置樂浪者四郡。雖稱役屬。尚類羈縻。新室以易印而開衅。慕容則分疆而爭長。洎乎大業。遂擾東陲。疲敝師徒。驛騷征討。莫除癬疥。徒潰腹心。繼以貞觀之真人。佐以英公之宿將。攻城不拔。振旅而歸。即賞仁貴之先登。終懼魏徵之必諫。此固恃險勿賓。阻強未服。倔強于山海之間。遁逃在沃沮之內者也。茲蓋伏遇云云。念我國家新造之日。正值疆埸多故之秋。糾率長戈。侵牟近境。幸喜鴉鶻關之戰。大破鸛鵝陣之軍。若使乘勝窮追。因糧築壘。何難進驅平壤。直搗王京。乃猶信彼行人。賜之手詔。修我睦鄰之誼。寬其事大之誠。蓋孟津八百之朝。不遺彭濮。葵丘九合之會。忍擯江黃。庶其子孫。守茲盟好。孰意矯虔不順。狙詐多虞。跳梁百濟之區。僭越扶餘之長。鰲身日黑。漫阻洪濤。魚眼波紅。輒修戰艦。徒甘言以縻我。難革面以相從。用是赫然。加諸蕞爾。躬率中黃之士。親占太白之符。鼓震十三山。咸聞鞠旅。營連八百里。誰逆顏行。帳下拔大食之刀。鏤文龍雀。軍前策渥注之產。汗血驊騮。嗟哉合市之人。徒享開城之樂。鳥驚則散。魚爛而亡。赬峴懸車。肯信位宮走免。黃巖束馬。寧容依慮逋誅。毌丘儉沸流之勝。方之蔑如。蘇定方（氵虒）水之功。遠過之矣。于焉馬韓喪膽。辰國驚魂。力盡而蓋蘇乞降。勢窮則高元束手。大傉薩反接于城下。莫離支稽顙于轅門。繫頸先馬。自請灰釘。袒腹牽羊。甘投鼎鑊。我皇神武不殺。寬大有容。退舍而許之平。解縛而赦其罪。方提黃鉞。遽令收軍。勿剪朱蒙。俾無廢祀。頗利之城八門。不驚雞犬。帶方之邑萬戶。爭迓壺漿。洗兵馬普述之津。爾今歸命。刻日月丸都之石。予實親征。龍笙狼筆。咸承內府之珍。屈紒折巾。俱陪上都之宴。慕華樓賜酺合樂。來賓院解甲休戈。豈僅紙呈側理。修降表于同文。扇獻昭涼。布王風于下國而已哉云云。明日。內院及學士閱定以進。詔敘其甲乙有差。祕書院檢討清苑郭棻、國史院侍講灤州石申、國史院編修吳縣范周、左中允兼弘文院編修桐城方玄成、祕書院侍講學士桐城方拱乾、弘文院編修大興張永祺、國子祭酒臨胊馮溥、右諭德兼弘文院修撰宛平王熙、祕書院編修嘉善曹爾堪、國史院編修華亭沈荃、國史院侍讀學士鉅鹿楊思聖、國史院編修溧陽宋之繩、祕書院侍講太倉吳偉業、祕書院檢討興國盧高、國史院檢討睢州湯斌、右贊善兼祕書院檢討鄞縣范廷元、左贊善兼弘文院檢討海豐王清、弘文院檢討開州崔之瑛、國史院侍讀錢塘黃機、祕書院侍讀宛平李昌垣、少詹事兼內翰林侍讀學士晉江黃志遴、弘文院檢討永寧白乃貞、右中允兼國史院編修桐城何采、國史院檢討龍游余恂、弘文院編修漢陽熊伯龍、國史院編修武進諸豫、少詹事兼內翰林國史院侍講學士義烏朱之錫、祕書院檢討登封耿介、編修順德陳彩、國史院侍講學士河南楊運昌、弘文院侍講學士萊陽沙澄、右中允兼國史院編修掖縣王舜年、檢討壽州鄧旭、弘文院侍讀即墨藍潤、右贊善兼國史檢討任丘李儀古、祕書院編修山陰□□、左贊善兼祕書院檢討通州張士甄、弘文院檢討聞喜楊永寧、弘文院侍讀學士孟津王無咎、詹事兼內翰林祕書院侍讀學士孟津陳爌、弘文院編修平湖馬燁曾、祕書院檢討江寧徐必達、國史院檢討金壇于朋舉、左庶子兼內翰林祕書院侍讀仁和卓彝、弘文院檢討吳縣王勰、國子司業萊陽姜元衡、右中允兼祕書院編修黃岡曹本榮、左中允兼祕書院編修河間左敬祖。御試之命同諭甄別各部院寺司官。其三品以上聽親定。須才堪治民者。朝士知其指。人人疑畏。及詞臣品定。或以問兆龍。恐後別有處分。兆龍曰。今無陳百史。誰作此事。俱相信以為然。亡何。傳諭翰林官曰。簡擢中祕。習知法度。今用人孔亟。必得文行兼優者。以學問為經濟。庶能飭法惠民。助登上理。茲朕親行裁定。陳爌、黃志遴、王無咎、楊思聖、藍潤、王舜年、范周、馬燁曾、沈荃、陳彩、徐必達、于朋舉、王勰、耿介、崔之瑛、湯斌、盧高皆品行清端。才猷瞻裕。信任既久。圖報必殷。著各照外轉應得職銜陞一級用。遇闕即補。各官須益矢忠勤。興利除弊。副朕圖治安民至意。又諭吏部曰。朕用人圖治。日望海內昇平。必內外官職咸得其人。乃能勝任。卿與科道等官。皆朕素所信任。今親行裁定。曹溶 【 戶部錢法右侍部。】 李士焜 【 工部左侍郎。】 孫建宗 【 左副都御史。】 劉令譽 【 通政使。】 潘朝選 【 太常寺卿。】 王含光 【 太僕少卿。】 許宸 【 通政司左參議。】 桑芸 【 光祿寺丞。】 周體觀 【 吏科左給事中。】 王廷諫 【 戶科左給事中。】 趙進美 【 禮科左給事中。】 劉健 【 兵科左給事中。】 宋牧民 【 戶科右給事中。】 周曾發 【 禮科右給事中。】 劉文雋 【 吏科給事中。】 張王治 【 刑科右給事中。】 晉淑軾 【 工科右給事中。】 李文煌 【 吏科給事中。】 杜漺 【 禮科給事中。】 武攀龍 【 刑科給事中。】 劉達、杜果 【 俱御史。】 俱才優經濟堪任養民者。各照行轉應得職銜陞一級用。遇闕即補。各官澄清吏治。綏輯民生。副朕慎簡敷治至意。諭出。諸臣多錯愕。詹事三人去其二。俱同年也。禮科五人去其二。先是。兆龍主禮闈。物議籍籍。故最惡禮科。而于朋舉之拔劉芳躅。兆龍即簾內夜遣侍兒謝之。同考官俱知其事也。范周去秋典京闈。今又以請託聞。亦併出之。示無秘也。兆龍素善志遴。過慰之曰。鄙情紛紛。此後惟拚一條弓弦南耳。昔唐侍御史竇群語王叔文曰。去歲李實怙恩挾貴。氣蓋一時。公當此時。逡巡路旁。乃江南一吏耳。今公一旦復據其地。安知路旁無如公者乎。嘗省斯言。兆龍當日路旁不知作幾許躊躕也。

【顧仁】　先是壬辰撤各道巡使。蓋滿人意以巡使掣其肘也。乙未春。諸人不自閟。力營仗斧。而鹺臺尤羶。中外協計費巨萬。于是仁和姜圖南得兩淮。蓋州王秉乾得長蘆。錦州祖建明得兩浙。進賢朱紱得河東。廣寧劉秉政得河西。秉乾臬兀甚。□臺中憚之。獨不預費。巡鹽既復。因議巡方。滿人不以為然。而總憲請之頗力。于是滿人議各部理事官及諸曹參用。所用理事官周卜世、張所養、鍾有鳴、王繼文選御史。遼東高民瞻、真定張純熙、曲阜孔徹樾、合肥王綱、丹徒笪重光、顧仁、寶應朱克簡、壽州劉允謙、上元葉舟、錢塘翁祖望凡選十人。而南人七。北人三。又南人江南得其六。浙江得其一。他省不預焉。時論不平。謂冢宰王鐵山、總憲龔孝升私江南。副院曹秋壑私浙也。既命下。召至太和殿。諭曰。巡按已停止。因此官繫重。吏治貪廉。生民利病。皆由此上達。故復遣爾等往巡省直。朕即倚為耳目。爾等當體朕意。潔己率屬。奠安民生。若不法受賄。負朕委任。不拘要任。但得銀一錢一兩。定行處死。又召至左翼。開諭曰。爾等初或持廉善。及差滿迴日。多婪取衣物。爾等若蹈此弊。初時廉聲。俱置不問。必照貪例處分。丹徒顧仁。順治□□進士。授寶慶推官。時盜熾。舉家被掠。或閔之。釋回。秩滿遷刑部主事。奉臺命。拜巡按順天監察御史。勑內不用舊役。不見過客。然京署胥吏。舊吏十九。沿以為常。法無可禁。故時會稽章冕給事京署。既自免。以從子奏代。猶名冕也。前按臺某嫌之。改章之冕。之冕更在吏部文選司給役。見顧仁受命。求從行。執不許。雖總憲龔孝升為言。不能得。而蕭山賀繩烈與仁同年同刑曹。繩烈故與章奏有連。奏託之。行二百金。仁未敢收。繩烈故匱。紿奏曰。渠已收矣。尚猶之乎見少也。且引章奏謁仁。仁無如之何。仁出京。奏絆于銓司。未之從也。亡何。仁行部。謂章之冕虛列名書佐。以其家固安。檄索之。奏特銓司咨都察院。索本司書辦章奏今安在。仁見部咨。謂此人縱橫莫可制。疏參其積猾。隨下固安令。錮奏于家。令過峻。每三日點候。又臺中主書即章奏兄冒他姓。仁不知也。仁意欲死之。主書密報奏。急出亡走良鄉。欲縊于傳舍。同寓某則尚方司之私人也。勸其入京投尚方司太監。于十月十九日刎頸扣閽。訴顧仁悖旨婪賄。陷害不辜。上大怒。即遣蝦八人往逮之。立下繩烈于刑部。兩家各遣人圍守。十一月朔即逮仁至。明日廷訊。問何以杖章奏也。曰。以替役。問何不下順天府而下真定府也。曰本處人不便發。問章奏前役。奏曰隸按院。仁嫌其倨。杖四十。檄固安縣錮于里。又問仁何不發保定、河間而遠發真定也。特欲殺章奏滅口耳。又問爾書役俱新乎舊乎。曰未盡知孰新孰舊。問餘人未知。何獨知章奏也。仁不能對。時併逮役六人。皆紹興人。舊役。遞問有三人諱曰新。餘皆畏拷改口矣。繩烈望風吐款。仁再夾。瀕死不承。但云嘗見五十金。上謂見即真矣。始免拷。明日諸王會訊。仁論磔。繩烈坐斬。法司議如之。至八日。改仁斬。籍其家。妻子沒入官。繩烈論絞。尋有旨。在官無論枉法不枉法。自十兩以上者死。吏一兩者死。又詰顧仁何衙門開送。何衙門考准。何衙門官取中。命內大臣鰲拜、把圖魯索尼、大學士巴哈納、金之俊、成克鞏同六科密奏。則刑部尚書劉昌、侍郎王爾祿開送。左都御史龔鼎孳、左副都御史曹溶考准。吏部尚書王永吉取中也。各回奏。久之。降級有差。顧仁死。婦周氏給配回子某。舉朝惕息。而胥吏人人意自得。章奏家頗富。亦半破其產。寓旗下。不復出。相傳上欲授五品官。明年二月。上召至南海子。出值顧仁求免。忽嘔血。抵舍死。

【教習武進士】　乙未。教習武進士。多爾機昂邦公遏必騰頭等蝦馬爾吉哈。進士。加授二品服俸寧遠于國柱。三品服俸高密單登龍、上元范明道。四品服俸餘姚邵一仁、山陰張其毓、宣府頗君德、京山曾以信、山陰劉燧、長治馬之迅、龍驤衛繳應緣、寧遠劉秉仁、涇陽樊英、金吾左衛劉世明、魏縣張可久、神武左衛繳正經、榆林白文燦、鄆城孔弘憲、德平王宇泰、商丘姚典、永平周彝、餘姚楊煥斌、大興張靖、胡師龍。

【通鑑全書】　丙申正月七日。諭內三院。朕惟紀一朝之得失。原有史書。攷百代之是非。厥惟通鑑。顧筆削互異。論斷相衡。卷牒雖分。得中尚寡。何以昭垂永久。號稱全書。朕茲欲諸家所纂。廣加裒集。刪繁攷異。訂為一編。名曰通鑑全書。特命巴哈納、額色黑、劉正宗、傅以漸為總裁官。張長庚、千代、麻勒吉、鏗泰、折庫訥、胡兆龍、張玄錫、李霨、白胤謙為副總裁官。岳肅、朱之錫、卜素履、楊熙、范承謨、路陽、杭琦、王世功、圖巴海、方拱乾、何采、王熙、張士甄、范廷元、熊伯龍、諸豫、張永祺、曹爾堪、金鋐、方玄成、楊永寧為纂修官。白希等為謄錄官。朱臣等為收掌官。卿等受茲委任。須精勤蒐討。公慎參詳。務使古來政治盛衰。人才善惡。昭明畫一。以副朕致治垂憲之意。特諭。按宋初三館藏書八萬卷。司馬君實盡携以自隨。又殫十九年之力。劉恕、范祖禹助之。始成資治通鑑。採摭極博。法戒極確。今全書之名。則司馬氏僅半豹矣。涿州膚學。蔑眎往哲。刪繁攷異。不知更採何書也。

【藏不入倭】　魯藩駐舟山時。求日本兵不應。僧湛微嘗航海。知倭重佛藏經。遂說阮進曰。若得旃檀佛三尊。藏經全部。倭兵可立援也。進信之。苦無藏經。普陀山僧炤祥以萬曆間賜普陀寺藏經在。進善之。奏請柔遠。魯藩報可。遣炤祥、湛微賷經往。湛微稱國師。自號金獅子。普陀住持炤中等率二十七人。執言不可。湛微知之。進遣兵邀殺諸僧于沈家門。不值。進怒。諸僧凍餒兩晝夜。哀籲而免。經去不二日。颶風大作。吹還沙岸。凡壞二十餘艘。諸舟見經舡火光無數。又二龍繚繞。眾雖驚異。畏阮進。不敢停也。十月朔又揚帆。將抵日本。忽黑雲四布。巨浪澎湃。海水盡赤。大魚如舟。環前後。不得進。長年大懼。望空哀禱。乞送還山寺。隨風飄蕩一晝夜。望見普陀。湛微、炤祥懼甚。舟泊林門。不敢往。亦不敢歸。是夕阮進忽病狂。妻陶氏。素持齊。謂褻經之故。進因奏還經山寺。魯藩從之。有旨。覽奏知送藏之舉。誤由妖僧。幸勑書未開。無損國體。先生不必引罪云云。藏經既還。魯藩又加諭勑。略曰。予也祖述高皇。憲章列祖。雖曰遭家不造。豈敢遂至愆忘。況禹穴遙臨。行宮在望。洛迦渡口。患難棲身。南朝四百八十寺。荊榛煙雨凄然。燕代關山百二重。禾黍故宮誰托。乃得瀕險之屢安。詎非法王之立祐。何物瘂羊僧。自號金獅子。霜天乍曉。妖霧橫沖。不思西渡流沙。求回真諦。反欲東行大海。委法要荒。竟至巨浪拍天。神魚鼓鬣。東夷為之稽首。天風掖以西歸。經不重翻。再歸龍帙。會須特勑。增加護持。云云。按藏不入倭。宋時惠鍔請像不入。今又不入。亦異矣。藏經在普陀。不過白紙黑字。使入倭國。亦不過白紙黑字。有何分別。一不往而倭夷中國皆不作白紙黑字觀矣。

【親見大士】　壬辰五月十八日。寧波府經歷內丘喬鉢。游普陀洛伽山。越三日晨。禮梵音洞。洞在普陀東北隅。蓋山峽石隙也。舊傳大士示現皆在潮音。長可二十步。高可三四丈。橫峽中疊石為壇。容數人。又直橫一石。凡稱示現者。皆在壇上。于石隙中窺之。鉢初不信。禮拜畢。注目視久。果于洞中彷彿似將軍而不真。良久忽洞畔露彌勒半面。耳鼻目頰宛具。心異之。閉目良久。再視如故。復閉目自忖曰。此必吾意中有佛菩薩想。故作此像。乃專意作龍虎想。良久再視如故。又良久。于彌勒旁作二老人像。飄轉而退。彌勒忽露全面。漸隱入洞。乃現大士像。袒胸披幅。與人間肖像無以異。端閒自在。在煙雲縹緲中。目屢瞬。終不易覩。鉢亦自疑。遂禮拜。從者數人皆環覩。移晷乃滅。鉢自記曰。理之所必無。事之所必有。亦不能不令人作離經畔道思也。

【劉餘祐題碧雲寺】　劉尚書餘祐。甲午再過碧雲寺。憶前度時甲戌也。題壁上曰。憶別山靈二十秋。朱霞依舊繞經樓。流泉但覺聲聲咽。寫出興亡一段愁。

【妓詩】　嘗恨相對暫。不如交意深。今晨兩相視。默默獨還吟。傑士功名淡。無忘恩義深。粧成對孤鏡。不語淚霑襟。問君今夕去。幾日又來臨。頻寄從良夢。神魂返故鄉。

【喪禮】　清朝禮制。悉仿先朝。如喪服。百官並依會典行事。會典仍舊刻。未嘗另梓。而諸臣封事。輒引會典。亦誤矣。馮銓家京師。于天壇北鑿池蓄朱魚。亭臺鼎立。母獨留涿州。乙未年九十三。春二月疾篤。告歸省。半道訃至。銓方修書結寵。陰謀起復。故疏報訃。溫旨醇切。識者知為起復地也。已諭起復。銓再辭。其詞泛。語人曰。清朝不以服喪為重。奈何。迨百日。銓入朝。未嘗遣使也。亦未召見。入內院修書匝月。始同諸輔旅見。則上意可知矣。冬月。顧仁事作。按其私籍。有公奠二百金。上又聞他事。面責銓。褫其所賜貂裘。時寒甚。另給一裘。謂為爾換皮。銓惶恐謝罪。按漢時居官者。實未嘗行喪禮。薛宣後母死。弟修去官持服。宣謂修三年喪少能行者。由是兄弟不和。翟方進母死。既葬三十六日。起視事。自以為身備漢相。不敢隃國家之制。今日諸臣。皆服喪。銓獨否。先是。宋權、陳名夏嘗起復。故銓效之也。上稔知周延儒之奸貪。謂明亡于延儒。馮銓少子娶延儒從女。故頗為解。上不以為然。嘗問延儒有子翰林。今安在。銓詭曰。庶吉士周奕封非延儒子也。時奕封予告。乙未秋。奕封還朝。俄除知縣。唐敬宗時鄭涵等定制舉人。上謂宰相曰。韋端符、楊魯士皆涉物議。宜與外官。乃授白水城□□。宰相請其罪名。不報。今奕封左遷。未即上意。亦涿州望旨外之也。

【白鷹】　乙未。高麗獻白鷹。按（鳥尨）。茅鴟也。似鷹而白。高麗固產白鷹。諒不與茅鴟等。

【都督府】　各鎮總兵官俱銜都督同知或僉事而都督繫銜。以先朝設五軍都督府也。今不設都督府。則各鎮繫銜無謂矣。當事特未之思耳。

【伶人】　上不善酒。所徵諸伶。各召試。人賜段二匹。銀三十金。同閹人寓直。上嘗服翼善冠、袞袍。臨鏡問諸閹。各稱善。上亦曰善。又改滿帽。臨鏡訖。即手擲滿飾于地。居常廣袖皂靴。從漢制焉。

【滿洲】　西洋曆法。節氣分各省推算。首朝鮮而盛京次之。滿洲不與焉。以滿洲即盛京也。

【魚缸】　乙未冬。命江西景德鎮燒造魚缸。其式圍數丈。先朝嘗燒之。火力終不透。竟無成而止。

【避疹】　乙未冬十一月。中宮出疹。上避南海子。惜薪司日運炭以往。十二月。命惜薪司環公署五十丈。居人凡面光者。亡論男女大小。俱逐出。

【文景元】　三水文景元。崇禎庚午貢士。順治甲午秋以友人三原溫□□守杭州。南游。又往金華。江行值風。舟覆溺焉。景元素持準提齋呪。溺時忽見準提神。上口不受濡。瞬息間漂十五里。落一深潭。潮激而上。又恍見準提神。終不沒。得漁人救免。 【 王文宣說。】

【金剛經靈應】　總督張存仁。鎮杭州。嘗刑人。劊子運刀砉然如金石。又運刀仍有聲。其人無少傷。走白存仁。亦駭異。謂其人必白蓮妖術也。曰。不習妖術。又問爾何陰德。其人自省無所有。總督曰。汝曾修齋誦佛乎。曰。某月誦金剛經極虔。餘日錦裹以藏。總督命縛囚馳騎至其家。取所誦經。果束錦。啟之。則經卷三截。刀跡儼在也。因宥。其人得活。

【物怪】　王鐸微時。距所居八里。民家豕作人言休咎。鐸同族兄孝廉某往。豕言若有所避。此尚書。後縣官以為妖。命除之。

清江浦楊鑑川。牙客也。家頗殷。既沒。見夢其子。于某家為花牛。其子買歸。善飼之。今存。

【石獸】　臨清以南運河築閘。閘左右鐫石獸。虎首鱗身。四足五爪。蓋天吳之類也。以厭水怪。

【硝】　河間東昌近海之地。晨起凝白如霜。土人曰璽。煎之為硝。蓋鹽之餘也。

【桑】　燕齊間樹桑僅僅　特未連畝。桑葉遲于南土。其飼蠶亦密室。不生火。清豐縣蠶事特盛。

【腹子】　蓼莪之詩曰。顧我復我。出入腹我。北人抱子解衣置腹。古人所咏未始虛。

【吳中龍】　順治辛卯貢士湖廣吳中龍。十三籍旗下。

張書乘曰。崇禎□科福建貢士黃□年十二。其小試論天下文章莫大于是。見周介生選刻中。

【漢人僕妾】　契丹舊法。得漢人皆僕妾役之。仕宦而顯者。歸見其主如舊禮。殺漢人而以牛馬償之。弗誅也。迨蕭氏乃始徙漢人益北居。而以契丹奚渤海之民雜處幽薊。殺漢人者如殺人之罪。觀于今日。似未大異。

【定水帶】　正陽門外曰窮市。蓋窶人子以瑣雜坐售。僅一席地。衣冠不往焉。有古鐵條長三尺許。橫二寸有奇。形若革帶。其中半虛。而外鏽澁。而背俱隱釘如鼓。不甚可辨。持此欲售數十錢。積歲不顧。俄高麗使客三四人旁睨良久。問其價。主人謾應曰。五百錢。使客立授錢如數。主人疑焉。詭曰。此吾鄰寄售。公等且去。容吾問之。少頃使客復來。主人曰。向者幾售君。吾鄰家云五金。使客又如其數。主人益疑之。即曰。公等誤矣。吾曹市語舉其大數五金。蓋五十金也。使客曰。敬如命。然不得更悔耳。主人意此廢鐵。重得五十金。一失此。無為售者。遂予之。因問使客。此何物。而公等重購之也。幸以告我。使客曰。告子易耳。請立約而後可。一市人大以為異。群勸立約。使客遣其副。持帶去。去且遠。始告曰。此定水帶也。神禹治水九州。作九帶。此其一。價累巨萬。則問何所貴也。曰。吾航海。海水鹵不可飲。帶投之立洌。經歲不病汲。故貴耳。市人好事者。隨至會同館。汲苦水石餘。投鹽數斤。揉之濁甚。帶入之。水沸涌。作魚眼數十。少頃飲之。極甘洌。各歎服而去。人云國變時得之舊閹。則先朝大內物也。錢塘詹鍾玉曰。自變故以來。天府珍異。流散人間。泯泯無聞者。何可勝數。獨是帶為高麗使客所賞。故頓增聲價十倍。不脛而走。海外物之顯晦。固自有時。至言為神禹四千年物。似屬不經。獨能使鹹水使澹。良驗。使客亦巨眼哉。嗣後雖過窮市。必無易視之。

【荳漿粥】　都肆中以荳屑雜少米煮之如薄糜。晨哺一二甌。最補元神。

鄧跋

北游錄九卷。曰紀程、紀郵、紀詠、紀聞各二卷。紀文一卷。海寧談遷撰。遷字孺木。明諸生。事具黃宗羲所為墓表及海寧縣志隱逸本傳。宗羲盛推遷撰國榷。汰十五朝實錄。正其是非。訪崇禎邸報。補其缺文。今觀此錄。隨事訪問。蓋欲訂滄桑間事。求一代文集甚勤。則十五朝之史猶有待于孴輯也。遷詩文皆拙。然思慕先朝。以淚和墨。語語淒人肝肺。文字之效。固不當以工拙論。走昌平。哭思陵。走陽城。哭張慎言。君臣朋友之間。實有至性。而後始可以言著史。而其史亦始可取信。今國榷傳寫本尚存。惜能讀者鮮矣。墓表言遷卒于丙申十一月。當據其子祺行述。而縣志則謂卒于丁酉夏。年六十四。遷北游在癸巳。以乙未南歸。時所主義烏朱之錫方官弘文院編修。而志言甲午會婺州總河中丞朱之錫。聘之游京師。此錄凡九卷。而志言八卷。皆志之舛云。此冊昔年從傳鈔本轉錄。訛奪甚眾。今隨筆勘正。有好事者能付之梓。是所禱也。

丁亥六月朔。文如居士識于成府村居之五石齋。

附錄：談遷和國榷

吳唅

國榷這部書

二十五年前，我在北京圖書館讀「明實錄」，抄朝鮮「李朝實錄」，想從這兩部大部頭書裏，找出一些有關建州的史料，寫一本建州史。因為清修明史，把它自己祖先這三百年間的歷史都隱沒了，竄改了，歪曲了，為的是好證明清朝的祖先從來沒有臣屬于明朝，沒有受過明朝的封號。進一步強調建州地區從來不屬於明朝的版圖等等政治企圖。為了達到這個目的，在修四庫全書的時候，把明人有關建州的真實史料都作了一番安排，辦法多種多樣，一種是毀板，禁止流通，一種是把書中有關地方抽掉，弄成殘廢，一種是把有關文字刪去或改寫。推而廣之，連明朝以前有關女真歷史的著作也連帶遭殃，不是被刪節便是被竄改了。這樣做的結果，從十四世紀到十七世紀中期這一段期間的建州史實，在整個歷史上幾乎成為空白點，我們對建州族的社會發展，生產情況，生產工具，社會組織，風俗習慣，文化生活，部落分布等不是一無所知，便是知道的很少。這是個歷史問題，應該解決。解決的辦法是努力搜集可能得到的史料，加以組織整理，填補這個人為的空白點，從而充實豐富祖國各族大家庭的可愛的歷史。

當時，我從朝鮮「李朝實錄」中抄出有關建州和中朝關係的史料八十本，這些史料大部份是朝鮮使臣到明朝和建州地區的工作報告，很具體，很可靠，對研究明朝歷史，特別是研究建州歷史有極大幫助。這部書定名為「朝鮮李朝實錄中之中國史料。」隔了二十多年，最近才抽工夫校補，交給中華書局，正在排印中。

另一個主要史料「明實錄」，讀來讀去，讀出了許多困難。第一是這書沒有印本，只有萬曆以後的各種傳抄本。私人傳錄，當時抄書的人，怕這書部頭大，有時任意偷懶，少抄或漏抄以至錯抄的地方很多。錯字脫簡，到處都是。更糟的是這書原來就不全，因為崇禎這一朝根本沒有實錄。天啟呢，在清初修明史的時候，因為「天啟實錄」裏如實紀載了當時宰相馮銓的醜事，馮銓降清以後，憑借職權方便，把紀有他醜史的這一部分原本偷走毀滅了，以此，「明實錄」的傳抄本也缺了這部分。補救的辦法是多找一些「明實錄」的傳抄本，用多種本子互相校補，但是，這個辦法在二、三十年前的私人研究工作，得不到任何方面支持的情況下，是辦不到的。另一個是找一部明末清初人的有關明史的較好的著作，這部書就是談遷的「國榷」。

「國榷」這部書，知道的人很少，因為沒有印本流通，只有傳抄本，有機會看到的人不多。二十五年前的北平；只有前中央研究院歷史語言研究所藏有一部晒印本，很珍貴，不能出借。記得在一九三二或一九三三年為了查對一條材料，曾經翻閱過一次，以後便再也沒有機會見面了。

想望了二、三十年，如今頭髮都白了，在解放了的祖國，在黨的整理文化遺產的正確方針下，中華書局排印了這部六大厚冊五百萬字的大書，怎能叫人不高興，不感激，不歡欣鼓舞！這部書就我個人的治學經歷來說，也是一個鮮明的今昔對比。

「國榷」一百零四卷，卷首四卷，共一百零八卷。據談遷國榷義例，原稿原來分作百卷，現在的本子是海寧張宗祥先生根據蔣氏衍芬草堂抄本和四明盧氏抱經樓藏抄本互相校補後重分的。這書是明朝的編年史，按年按月按日紀載著者認為重大的史事，起元天歷元年到明弘光元年(公元一三二八--一六四五)。卷首四卷分作大統、天儷、元潢、各藩、輿屬、勛封、恤爵、戚畹、直閣、部院、甲科、朝貢等門，是綜合性的敘述，便於讀者參考的。

原書有崇禎庚午(公元一六三０)新建喻應益序，說「三代而後，......野史之繁，亦未有多於今日者，然見聞或失之疏，體裁或失之偏，紀載或失之略。......鹽官談孺木，乃集海鹽、武進、豐城、太倉、臨胊諸家之書凡百餘種，苟有足述，靡不兼收，勒為一編，名曰『國榷』」。天啟丙寅(公元一六二六)談遷自序批評了在他以前的幾個明代編年史的作者以後，說：「故予竊感明史而痛之，屢欲振筆，輒自慚怒臂，不敢稱述。間窺諸家編年，于訛陋膚冗者妄有所損益，閱數歲，裒然成帙。」序後又有跋：「此丙寅舊稿，嗣更增定，續以崇禎弘光兩朝，而序仍之，終當覆瓿，聊識於後。」由此可見「國榷」初稿完稿於公元一六二六年，以後陸續改訂，過了二十年，一六四五年以後，又續加了崇禎弘光兩朝。據義例所說「國榷」創稿於公元一六二一年，一六四七年被小偷偷走原稿，又發憤重新編寫，一六五三年帶稿子到北京又加修訂，那末，這部書的編纂時間前後已經超過三十年了。

黃宗羲撰談君墓表，說他：「好觀古今之治亂。其尤所注心者在明朝之典故，以為史之所憑者實錄耳。實錄見其表，其在裏者已不可見，況革除之事，楊文貞(士奇)未免失實，泰陵之盛，焦泌陽(芳)又多醜正，神熹之載筆者皆宦逆奄之舍人，至於思陵十七年之憂勤惕厲，而太史遯荒，皇宬烈焰，國滅而史亦隨滅，普天心痛。於是汰十五朝之實錄，正其是非，訪崇禎十五年之邸報，補其闕文，成書名曰『國榷』。」朱彝尊靜志居詩話說他：「留心國史，考證皇朝實錄寶訓，博稽諸家撰述，於萬曆後尤詳，號為『國榷』。」由此可見談遷原來編撰「國榷」的用意，是因為明列朝實錄中有幾朝實錄有失實，醜正，歪曲的缺點，是因為諸家編年有訛陋膚冗的毛病，才發憤編纂的。到國亡以後，不忍國滅史亦隨滅，又訪求邸報(政府公報)，補述崇禎弘光兩朝史事，寄亡國的悲憤於先朝史書之編修，自署江左遺民，則是以愛國遺民的心情重寫國史，和原來的以留心國史、典故的歷史家心情編撰國史的時候有所不同了。其次，談遷編撰「國榷」，主要的根據是列朝實錄和邸報，參以諸家編年，但又不偏信實錄，也不側重私家著述，他對史事的紀述是十分慎重的，取才很廣泛，但選擇很謹嚴，擇善而從，不憑個人好惡。第三，建州史料，萬曆以後最關緊要，「國榷」於萬曆後尤詳，特別是崇禎朝沒有實錄，談遷根據邸報編述了這十七年間的事跡。由於當時這書並未刊行，因之也沒有經過四庫館臣的胡亂刪改，我們可以根據「國榷」的紀載和清修明史核對，就這一點而說，「國榷」這書對研究建州史和明朝後期歷史是有積極貢獻的。第四，一六四七年全稿被竊，他並不喪氣，為了保存前朝史事，又發憤重新編寫，這種忠於學術研究，忠於國家民族的堅貞不拔，不為困難所嚇倒的精神氣節，是非常值得後人崇敬和學習的。當然，談遷也有他的時代局限性，如他對農民起義軍的仇視，對國內少數民族和鄰邦的態度和侈談災異迷信，以及文字敘述的過分簡約等等，都是顯著的缺點，也是封建時代史家的一般缺點，我們要取其精華，去其糟粕，用這部書作研究資料時，是要注意到這些缺點的。

談遷寫國榷

「國榷」的主要根據除明列朝實錄和崇禎邸報以外，一六三０年喻應益「國榷」的序文，說他採諸家著述凡百餘種，這話是有事實可查的。試以卷一到三十二的引書為例，談遷參考過明代人著作有葉子奇，宋濂，王褘，解縉，蘇伯衡，方孝孺，金幼孜，楊士奇，吳寬，李賢，李夢陽、丘濬，葉盛，姚福，鄭曉，雷禮，王世貞，王世懋，王鏊，王瓊，楊守陳，何喬新，薛應旂，陸深，馮時可，袁凱，何喬遠，鄧元錫，姜南，郭正域，吳朴，周暉，敖英，晏璧，鍾士懋，林之盛，陳于陛，馬晉允，陶望齡，楊廉，崔銑，羅鶴，袁又新，許重熙，張適，劉鳳，顧清，嚴從簡，郭子章，趙汝濂，高岱，廖道南，劉文徵，徐學謨，陳仁錫，顧起元，霍韜，黃佐，陳懿典，朱國楨，謝鐸，朱鷺，黃瑜，陳建，黃金，李維楨，尹直，楊慎，顧璘，焦竑，田汝成，茅瑞徵，楊寅秋，勞堪，郭棐，羅玘，唐樞，王錡，王廷相，張志淳，陳士元，屠隆，黃志清，程敏政，儲瓘，于慎行，趙時春，徐日久，陳敬宗，陳漣，冒起宗，包汝楫，周聖楷，陳善，吳中行，羅洪先，李濂，葉向高，胡松，陳廷諤，錢士升，黃省曾，袁懋謙，史繼階，許相卿，葉燦，史桂芳，何景明，陳鎏，張鼐，凌翰，朱睦(扌挈)，尹耕，謝彬，姚淶，陳德文，徐必達，陳繼儒，張溥，陳子龍，沈德符，屠叔方，姚士粦等一百二十多家。其中引用最多的是海鹽鄭曉的「吾學編」，「今言」，豐城雷禮的「大政記」、「列卿記」，太倉王世貞的「弇山堂別集」，武進薛應旂的「憲章錄」，屠叔方的「建文朝野匯編」，朱鷺的「建文書法擬」，焦竑的「獻徵錄」，徐學謨的「世廟識餘錄」，鄧元錫的「明書」，高岱的「鴻猷錄」等等。

都指揮僉事紀綱，談遷也說：「讀其爰書，末嘗不三為之太息也。」可見談遷是讀過處紀綱死刑的判決書的。十九年十二月底有一條「始立東廠，專內臣刺事」小注：「事不見正史。而會典據成化十八年大學士萬安奏罷東廠云。文皇帝建立北京，防微杜漸，初行錦衣衛官校，暗行緝訪謀逆妖言大奸大惡等事，恐外官徇情，隨立東廠，命內臣提督控制之，彼此並行，內外相制云云。不知實錄遺此，何也？」可見這一條也是實錄原來沒有，是談遷根據會典補上去的。又如「明實錄」和「明史」都說明成祖是馬皇后生的。談遷卻根據太常寺志說明成祖是碩妃所生等等。不止如此，他對實錄所記某些史實，還明白指出是說謊，叫人好笑。例如宣德三年(公元一四二八)三月癸未，廢皇后胡氏，立貴妃孫氏為皇后條，他就說：「吾於冊儲而甚疑當日之事也。......(中間指出疑問，從略)乃實錄載胡后再請就閑，貴妃再辭坤極，謂其皆誠心，大非人情。後史氏飾美，不為有識者所葫蘆乎！」?全書敘述是以明列朝實錄為基礎的，但又不全據實錄，如記永樂幾次和蒙古的戰爭，來往行程都用金幼孜的「北征錄」、「後北征錄」和楊榮的「後北征記」，在永樂八年六月庚子次澄清河條，小注實錄云青楊戍，可以清楚看出。永樂十年九月記殺大理寺卿耿通。談遷說此事「實錄不載，豈有所諱耶。事具南院故牘，不可不存。」說明這一條實錄裏原來沒有，是他用檔案補上的。同樣的十四年七月乙巳殺署錦衣

拿「國榷」和「明實錄」對比，明太祖實錄經過三次修改以後，許多事實都被刪改掉了，例如明太祖晚年殺諸將，實錄只寫某年某月某日某人死，不說是怎樣死的。「國榷」卻並不隱諱，老老實實把事實如實寫上。以「國榷」所記和錢謙益的太祖實錄辨證對讀，完全符合。以「國榷」和清修明史對比，明史隱去建州史跡，從猛哥帖木兒、阿哈出、釋家奴到李滿住、凡察、李豆罕一直到努爾哈赤這一段，幾乎是空白，「國榷」卻從頭據實紀錄，不但建州諸衛和奴兒干都司的設置年月分別紀載，連以後各衛首領的承襲也都一一記上了。和「明實錄」、朝鮮「李朝實錄」對比，也可以互相印證。

還有一點很有意思的，是關於建文帝的紀錄。太祖實錄的第三次修改本根本不承認建文帝這一朝代的存在，把建文年號取消，用洪武紀年。「國榷」不但恢復了建文年號，而且紀事也站在建文的立場上，在永樂起兵以前，稱永樂為燕王，到起兵以後，建文帝削除燕王位號，便直稱永樂為燕庶人了。我們要注意從明仁宗一直到崇禎帝都是永樂的子孫，談遷是亡國遺民，晚年還到過北京，跑到十三陵去哭過崇禎的墳，但是在歷史敘述上，他卻站在為永樂所推翻的建文帝一方面。拿這件事和明代後期許多支持建文帝的野史的出版來看，說明了那時期的士大夫，對現實政治的不滿和失望，他們不敢公開指斥現實的統治者，只好把同情寄托在以失敗而告終的建文帝身上了。他們逃避現實斗爭，同情改革失敗的統治者，這也是封建時代，有正義感而又骨頭軟弱的讀書人的悲哀吧。

談遷對史事的真實性態度很嚴肅，為了求真，不惜一改再改。例如記明末張春被建州俘虜事就改了多次。第一次記錄在他所寫的「棗林雜俎智集」：

庚午三月(公元一六三０，這是談遷記錯了，應為辛未(公元一六三一)八月。)永平道參政同州張春出關陷穹廬中，誤聞殉難，贈都察院右副都御史。居無何，春從塞外求款，始追削，春妾□氏，年二十一，自經客舍。春媿其妾多矣，蓋洪承疇之前茅也。

到一六五五年，他在北京，和吳偉業談舊事，才弄清楚張春並未降敵。他又把這一事實寫在所著「北游錄」上：

乙未八月丁卯，過吳太史所，語崇禎初薊州道張春陷於建州，抗節不屈，以羈死，清史甚稱之。余因曰。往時謂張春降敵，追削其秩，奪贈蔭，流聞之誤如此。

最後在「國榷」卷九十一記：

崇禎四年(公元一六三一)八月戊辰，是日遇敵於長山，我師敗績，監軍太僕寺少卿兼參政張春被執。......春被執不屈，願求一死。......因幽之某寺中。......後數年，以疾卒。

談遷加的案語是：「夫春實未嘗詘膝，流離異域，其志有足悲者。宋王繼忠陷契丹，上書言款，即張春之前茅也。繼忠見原，春見疑，勢有固然，無俟言之畢矣。」便完全改正過來了。張春事跡見明史卷二百九十一忠義傳。

辛勤的勞動

談遷一生從事學問，手不釋卷，國亡後更一意修史，「北游錄」紀詠下夢中作：

往業傾頹盡，艱難涕淚餘，殘編催白髮，猶事數行書。

是他一生的寫實。

公元一六四四年高弘圖替他寫的棗林雜俎序說：

談子孺木有書癖，其在記室，見載籍相餉，即色然喜。或書至猥誕，亦過目始釋，故多所采摭。時於坐聆塗聽，稍可涉筆者，無一輕置也。銖而寸，積而累，故稱雜焉。

他喜歡讀書，連壞書也要讀一遍。喜歡作筆記。人們談的，路上聽的，只要有點意思，就紀錄下來。到處借書抄書，甚至跑到百里以外去借去抄，「北游錄」紀文上吳駿公太史書說：

自恨繩樞甕牖，志浮於量，腸肥腦滿，妄博流覽，尤於本朝，欲海鹽(鄭曉)、豐城(雷禮)、武進(薛應旂)之後，嘗鼎血指。而家本儋石，飢梨渴棗，遂市閱戶錄，嘗重趼百里之外，苦不堪述。條積匭藏，稍次年月，矻矻成編。

從天啟辛酉(公元一六二一)開始，這一年他母親死了，在家讀陳建所著通紀，嫌它不好，便著手搜集整理材料，一條條地積累，分別年月放在匭裏，愈積愈多，編次條貫改了六次，編成一百卷。不料到丁亥(公元一六四七)八月，一股腦兒被小偷偷光了。黃宗羲談君墓表說：

當是時，人士身經喪亂，多欲追蹤緣因，以顯來世，而見聞窄狹，無所憑藉。聞君之有是書也，思欲竊之以為己有。君家徒四壁立，不見可欲者。夜有盜入其家，盡發藏稿以去。君喟然曰，吾手尚在，寧已乎！從嘉善錢相國借書，復成之。

他自己也說：

丁亥八月，盜胠其篋。拊膺流涕曰，噫，吾力殫矣。居恆借人書綴緝，又二十餘年，雖盡失之，未敢廢也。遂走百里之外，遍考群籍，歸本於實錄。其實錄，歸安唐氏為善本，檇李沈氏武塘錢氏稍略焉，冰毫汗繭，又若干歲，始竟前志。田夫守株，愚人刻劍，予病類之矣。(國榷義例)

偷光了，再幹，從頭做起。以實錄為本，而且還參考幾種不同的本子。從一六四七年起第二次編撰國榷，為了搜訪史料，他多年前就想去北京，一六四四年高弘圖的「棗林雜俎」序提到：

惜天限孺木，朝不謀夕，足跡未及燕。而今已矣，三輔黃圖之盛，東京夢華之思，孺木即有意乎，亦安所措翰也。悲夫！

北京已經為清人所佔領了，怎麼能去呢？就是想去，有了材料，也怎麼下得筆呢？十年後，公元一六五三年，義烏朱之錫官弘文院編修，服滿進京供職，聘他作書記，在這年閏六月同路從運河坐船到北京。一六五六年二月又從運河回到海寧。在北京住了兩年半多，搜集了不少史料。

朱之錫序「北游錄」說他辛勤訪集資料：

鹽官談孺木，年始杖矣。同詣長安(指北京)。每登涉躡屩，訪遺跡，重趼累繭，時迷徑，取道於牧豎村傭，樂此不疲，旁睨者竊哂之，不顧也。及坐窮村，日對一編，掌大薄蹏，手嘗不輟，或覆故紙背，塗鴉縈蚓，至不可辨。或塗聽壁窺，軼事緒聞，殘楮圮碣，就耳目所及無遺者，其勤至矣。

「北游錄」紀聞自序記訪問遺事，隨聽隨記：

自北上，以褐賤，所聞寥寥也。而不敢自廢，輒耳屬一二。輦上貴人，其說翔藐塵壒之外，迂朽毋得望。至淵儒魁士，未始多值，間值之，而余顓蒙自怯，囁嚅久之。冒昧就質，僅在跬傾，懼其厭苦，手別心悵。餘則垣壁桯杌之是徇，余之憒憒，不其甚乎。然幸於燕而聞其略也，若錮我荒籬之下，禽籟蟲吟，聊足入耳，能傾隃糜之殘瀋乎哉！

因為身份地位關係，他只是一個老秀才，幫人作幕友，接觸的人不多。就是碰到了，也很難得談起來，又怕人厭煩，不免很緊張。即使這樣，也還是有些收獲，如不到北京，這些材料的搜集是不可能的。「北游錄」紀郵是他在京時的日記，從日記可以看出他到北京的目的是為了訂正「國榷」，訪問，借書，抄書的目的也是為了補充「國榷」。來往最多的幾個人是太倉吳偉業駿公，同鄉秀水曹溶秋壑，武功霍達魯齋，這三人都是崇禎進士，都是藏書家，熟識明朝掌故。他到京後就寫信給吳偉業請求指出「國榷」缺點和借閱有關史籍：

昨蒙延誨，略示訿謬，深感指南。(中述編撰「國榷」經過)而事之先後不悉，人之本末未詳，間見邸抄，要歸斷爛，凡在機要，非草野所能窺一二也，如天之幸，門下不峻其龍門，輒垂引拔，謂葑菲可采，株朽亦薪。......史事散落，更貴蒐訂......門下以金匱石室之領袖，聞見廣洽，倘不遽棄，祈於訿謬，椽筆拈出，或少劄原委。蓋性好涉獵，過目易忘，至於任耳，經宿之間，往往遺舛，故於今日，薄有私懇。非謂足辱大君子之糾正，而曲學暗昧，隕塹赴谷，意亦門下所矜閔而手援之者也。密邇壇坫，凡有秘帙，藜隙分青，彌切仰企。記室所抄春明夢餘錄宮殿及流寇緣起，乞先假。(上吳駿公太史書)

上太僕曹秋壑書也提出同樣要求：

蒙諭史例，矜其愚瞽，許為搜示。......遷本寒素，不支伏臘，購書則奪於饘粥，貸書則輕於韋布。又下邑褊陋，薄視緗芸，問其鄴架，率資帖括。於是問一遺編，卑詞仰懇，或更鼎致，靳允不一；嘗形夢寐，即欈李鼎閥間，亦匍匐以前矣。......幸大君子曲閔其志，托在後乘，假以程限，廣賜携閱，旁徵側彙。......先朝召對事述，云在朱都諫子美處，及秘錄、公卿年表等，萬乞留意。祠曹或素所厚善者，於宗室薨賻，大臣賁恤，月日可詳，特難於萃輯耳。希望萬一，企踵竢之。由曹秋壑介紹，又和霍魯齋往來，寫信說：

凡奧帙微言，悉得頒示，......又所呈殘稿，篳門圭竇之人，安知掌故，性好采摭，草次就錄，浹歲以來，句聞字拾，繁如亂絲，卒未易理，幸逢鴻匠，大加繩削。尊諭云，史非一手一足之力，允佩良規。

從此，談遷就和這三個學者經常往來，討論史事了。紀郵記：

甲午(公元一六五四)正月庚申，曹太僕見枉，語先朝事二則。

乙丑，晚，共雷常侍語，常侍號飛鳴，嘗預司禮監南書房，今販錢，相鄰。訪以舊事，不覺泣下，拭袂而別。

甲申，仍訪吳太史，語移時，晚招飲，以「國榷」近本就正，多所裁訂，各有聞相證也。

」一帙。「酌中志」舊嘗手錄，今本加詳，蓋此閹繼編者屢矣。......侍郎輯崇禎事若干卷，不輕示人。又著「春明夢餘錄」若干卷，並秘之。......?太史柬及近事，隨答之。?丁亥，過曹太僕借書，出劉若愚「酌中志」三帙，孫侍郎北海承澤「崇禎事

三月辛丑，吳太史示「流寇輯略」。

乙巳，陰，早至宣武門直舍，蓋溧陽之杜郵也。失導而返。

戊申，過吳太史，值金壇王有三選部重，追語江左舊事，不勝遺恨。

四月丁卯，過吳太史，劇論二十刻。

丁丑，吳太史借舊邸報若干，邀閱，悉携以歸。

戊寅，展抄邸報，棼如亂絲，略次第之。

乙酉，過吳駿公太史，極論舊事。

戊子，過吳太史，多異聞，別有紀。

七月丙辰，過吳太史所，語二十刻，別有紀。

九月乙巳，晡刻聞霍大理見枉，遂先之，語李自成陷西安事甚悉，別有紀。

丙午，霍大理徵余近錄。手致之。又語遺事一二則。

丁未，霍大理示黃石齋先生秘錄二帙。

丙辰，錄黃石齋秘稿竣，以歸霍大理，語久之。

十月戊辰，霍大理招飲，......大理筮仕曹縣，言劉澤清事為詳。

丙戌，衝寒過葉山公，未離枕也，亟披衣起。其鄰周德潤(澤)故嘉定侯之孫，官錦衣，娶駙馬都尉王昺孫女，年十七，遭亂貧甚，僦一室。余欲問遺事，故屢過山公，值之，綈袍不備，有寒色。其人拙訥，語少頃遽去。

十一月庚戌，前借霍大理「閩書」閱訖(晉江何喬遠著)。客嚴氏故游諸徹侯，云，襄城伯李國楨任京營，甲申三月都城陷，賊劉友□之曰，君侯散重兵以歸，此元功也，行冠諸臣之右矣。因留其營，嘗同食寢。一日縱歸，令檢橐，因盡錄其家。國楨敗時，跨馬，面如死灰。其舅金華潘某退曰，吾甥事至此，不即死，尚何待乎！此嚴氏目睹者。今刻本稱國楨求葬先帝，劉誠意孔昭上章以明之，其說不知何所始也。

辛亥，午，過霍大理，示所纂「西事」及「王渼陂九思集」。

癸丑，往崇文門訪嚴氏，問以遺事，不值。

十二月辛未，借曹通政「續文獻通考」，不值。

乙未(公元一六五五)二月癸亥，過霍大理，借「康對山先生集」。

三月乙未，過霍大理。問先朝實錄，未至也。

五月丙午，過少司馬霍魯齋所，問先朝實錄，在南道未至也。

六月丙子，錢瞻伯借我夏彝仲「幸存錄」。

八月甲寅，過吳太史所，值其鄉人馬又如(允昌)，本世弁，崇禎末任四川副總兵，遭亂，開閫全州。己丑(公元一六四九)變出部校，舉家遇害，因北降，隸鑲紅旗下，食四品祿，貧甚。言遺事一二則。

戊午晡刻。過霍彥華，值咸寧王文宣(弘慶)，俱目擊李自成僭位事。

壬戌晚，過王文宣、霍彥華，語舊事，知甲申大事記殆啽囈也。

九月壬午，飯于吳太史所。太史同年侍郎孫北海(承澤)撰「四朝人物傳」，其帙繁，秘甚。太史懇年餘，始借若干首，戒勿泄。特示余曰，君第錄之，願勿著其姓氏于人也。

甲辰，吳太史晚又示我孫氏人物傳若干。

十一月癸卯，先是霍魯齋購我「明實錄」而缺熹廟，以問余，所錄尚未全，無以應也。

十二月辛未，借霍魯齋「萬曆實錄」，向在嘉善錢相國所抄實錄，為主書刪其半，至是魯齋以二百金全購。

壬申，朱生生(國壽)來，前兵部郎中，仕清陝西參政。

癸酉，答朱生生，留飲。......生生語明季事頗悉。

丙申(公元一六五六)正月癸巳，大風，寒。過周子俶，值山陽咸大咸(默)，弘光初明經，從左蘿石北使，言北使事頗異。

戊申，閱「神宗實錄」竟，歸之。

癸丑，晚，于周子俶所復值咸大咸，語弘光元年高傑被害事，及甲申之變太子走外家周氏被出首事。

此外，「北游錄」紀聞上趙璞條：

廣寧門外天寧寺，內侍趙璞連城逃禪于此，嘗值之，問以懿安皇后及太子遺事云。

記王紹徽，薛國觀條，俱霍魯齋先生說。

從以上所摘錄的材料看，談遷對明季史事的搜集，是盡了極大努力的。除了曹溶、吳偉業、霍達以外，他訪問了故公侯的門客、降臣、宦官、皇親等等，把所聽到的都記錄下來，和文獻一一核對。他還到過十三陵的思陵，明代叢葬妃嬪王子的金山和景帝陵，西山和香山的寺廟等，也都寫了材料。他把這些目擊的史料應用到「國榷」這部書上，以此，「國榷」的史料價值是很高的，特別是萬曆以後，崇禎、弘光間的紀錄。崇禎朝的史事根據邸報和訪問，弘光朝則他自己在當時的宰相高弘圖幕府，並和張慎言等大臣往來，許多事情都得於親身聞見，因此，是比較可信的。

談遷在北京兩年多的收獲很大，但是，也有許多困難。借書訪人，都不是容易事，北京塵土飛揚，也不習慣：「北游錄」紀文寄李楚柔書訴苦說：

口既拙訥，年又遲暮，都門游人如蟻，日伺貴人門，對其牛馬走，屏氣候命，辰趨午俟，旦啟昏通，作極欲死，非拘人所堪。於是杜門永晝，而借人書重於卞氏璧，不復可得。主人鄴架，頗同故紙，目翳不開，五步之外，飛埃襲人，時塞口鼻。惟報國寺雙松，近在二里，佝僂卷曲，逾旬輒坐其下，似吾塵中一密友也。......頃者益究先朝史，凡片言隻行，犁然有當于心，錄之無遺。擬南還後，作記傳表志，三年為期，所不敢輒語人，私為足下道也。

他生性耿介，受不了這樣生活，想回南了。「北游錄」後紀程序：

余欲歸屢矣。乙未春三月，欲附朱方庵，秋八月，欲附徐道力，而居停見挽，遂不自決。雖蝸沫足濡，而心終不懌。蓋追訪舊事，稍非其人，則不敢置喙。至於貸書則余交寡，市書則余橐恥，日攢眉故紙。非其好也。迨萌歸計，而居停適有纂修之命，意效一二，佐其下風，則天祿石渠之藏，殘缺失次，既無可資訂，遂束身而南。

原來還想趁朱之錫修書之便，抄一點東西的。到了知道內閣圖書已經殘缺失次，無可資訂，便下了決心，離京回家了。

談遷生平

談遷的生平，見於海寧縣志隱逸傳，黃宗羲談君墓表，都很簡略。現在根據他所著的「北游錄」和「棗林雜俎」，綜合敘述如下：

談遷原名以訓，字觀若，明亡後改名遷，字孺木。海寧縣棗林人，明諸生。他自己題「棗林雜俎」：

吾上世......德祐末避兵徙鹽官之棗林，今未四百禩，又並于德祐！吾旦暮之人也，安所避哉，求桃源而無從，庶以棗林老耳，書從地，不忘本也。四百年前宋亡，他的祖先搬到海寧，如今，明朝又亡了，沒有地方可搬了。這段話是很哀感的。

據「北游錄」紀文六十自壽序：「癸巳十月癸亥朔，癸酉抵長安，明日為攬揆之辰，周一甲子矣。」癸巳為公元一六五三年，往上推六十年，他生於一五九三年明神宗萬曆二十一年癸巳。公元一六二一年，二十九歲，開始編撰「國榷」。一六四四年，他五十二歲，清軍入關，北京淪陷。一六四五年，五十三歲，弘光被俘，南京淪陷。一六四七年，五十五歲，「國榷」全部手稿被竊，發憤重新撰寫。一六五三年，六十歲了，受聘義烏朱之錫作幕友，到北京搜集明代史事，訂正「國榷」，一六五六年，年六十三歲，離京回海寧老家。

他的卒年，據黃宗羲談君墓表：「走昌平，哭思陵，西走陽城，欲哭(張慎言)太宰，未至而卒，丙申歲冬十一月也。」按談遷自撰「北游錄」，丙申(公元一六五六)五月辛丑，從北京回家。在五月以前，也沒有記到陽城的事實。海寧縣志隱逸傳則說：「丁酉夏，以事至平陽，去平陽城數百里遠處，處士徒步往哭張冢宰之墓。卒年六十有四。」則談遷死於丁酉年，年六十四歲。黃宗羲墓表所說丙申，應是丁酉之誤。

他家很貧困，縣志說他：「處士操行廉，雖游大人先生之門，不妄取一介，至今家徒四壁立。」「北游錄」裏紀郵記他好幾次拒絕人送禮物，拒絕人拿錢買他的文章。一六五六年南歸時也不肯求人寫介紹信給以方便，紀程下小序說：「談遷曰：余北游倦矣，得返為幸。......在燕時，或修贄廣謁，略可自潤，而余不能也。別居停，竟長揖出門，不更求他牘。道中躡一敝屣，殆于決踵，余豈不憂日後耶，憂日後又不如忍目前。余歸計決矣，擔簦而往，亦擔簦而回，篋中錄本，殆千百紙，余之北游幸哉！余之北游幸哉！」從這段自述，可以看出他性格的耿介，是一個有骨頭的老窮漢。

談遷五十二歲以前的生活情形，不大清楚。從他後半生的生活看來，大概也是靠替人當幕友，辦些文墨事務，代寫些應酬文字，賺些月俸過日子的。「北游錄」裏紀文一共有十六篇序，除六十自壽序以外，其他各篇題目下面都注有代字，是代他的東家朱之錫寫的。六十四歲這一年縣志說他以事至平陽，大概也是替人作幕友，不然，他這樣窮，為了私事是出不了這樣遠門的。縣志載他的著作有「西游錄」兩卷，應該就是這次旅行的紀游文字。

黃宗羲墓表說：「陽城張太宰、膠州高相國皆以君為奇士，頗折節下之。其在南都，欲以史館處君，不果。無何，太宰、相國相繼野死。」縣志說：「崇禎壬午(公元一六四二)間，受知陽城張公慎言、膠州高公弘圖，二公者天下之望，相與為布衣交。甲申(公元一六四四)高入相。張為冢宰，凡新政得失，皆就諮於處士，多所裨益。相國以處士諳掌故，薦入史館，泣辭曰，遷老布衣耳，忍以國之不幸，博一官。高乃止。勛寺交扇，時事日非，處士私語二公曰，公等不去，將任誤國之咎。二公用其言，先後乞骸骨。乙酉、張客死宣城，高致命會稽，處士歸於麻涇之廬。」「北游錄」紀文六十自壽序說：「記甲申(公元一六四四)正月既望，御史大夫陽城張藐山(慎言)先生初度，遍齊、梁、吳、晉之士，余首坐，劇飲。先生顧諸客曰，冠進賢而來者，趾高氣揚，僕視其中無所有也。雖一窮褐，胸中有書若干卷。深相禮重。」由此可見從公元一六四二年起，談遷就入高弘圖幕，並和張慎言往來，被兩人所契重，參預謀劃。他對國事所提的意見，散見「棗林雜俎」仁集定策本末、勸進、監國儀注、王肇基、黃澍、高傑等條。

談遷對明代史事雖然十分重視，用一輩子功夫鑽研搜集，但對小說戲曲，卻非常輕視。如「北游錄」紀郵載：

觀西河堰書肆，值杭人周清源，云虞德園先生門人也，嘗撰西湖小說。噫，施耐菴豈足法哉！

又紀聞上「續文獻通考」條：

華亭王圻「續文獻通考」，其藝文類載琵琶記樂府、水滸傳，謬甚。

他的著作除「國榷」、「棗林雜俎」、「北游錄」以外，有「棗林集」十二卷、「棗林詩集」三卷、「史論」二卷、「西游錄」二卷、「棗林外索」六卷、「海昌外志」八卷。

一九五九年七月十日

