冷斋夜话 - (宋)惠洪
　卷一
　　江神嗜黃魯直書韋詩
　　秦少游作坡筆語題壁
　　羅漢第五尊失隊
　　東坡夢銘紅靴
　　詩本出處
　　宋神宗詔禁中不得牧豭豘因悟太祖遠略
　　東坡南遷朝雲隨侍作詩以佳之詩
　　東坡書壁
　　古人貴識其真
　　東坡得陶淵明之遺意
　　鳳翔壁上詩
　　廬橘
　　東坡論文與可詩
　　的對
　　東坡留題姜唐佐扇楊道士息軒姜秀郎几間
　　換骨奪胎法
　　詩用方言
　　老嫗解詩
　　采石渡鬼
　　李後主亡國偈
　卷二
　　陳無己挽詩
　　洪駒父評詩之誤
　　留食戲語大笑噴飯
　　歐陽夷陵黃牛廟東坡錢塘西湖詩
　　古樂府前輩多用其句
　　雷轟薦福碑
　　立春王禹玉口占
　　稚子
　　老杜劉禹錫白居易詩
　　館中夜談韓退之詩
　　昭州崇寧寺觀音竹永州澹山岩馴狐
　　僧賦蒸豚詩
　　王平父夢至靈芝宮
　　安世高請福（缺）亭廟秦少游宿此夢天女求贊
　卷三
　　池塘生春草
　　詩說煙波縹緲處
　　山谷集句貴拙速不貴巧遲
　　東坡美謫仙句語作贊
　　韋蘇州寄全椒道人詩
　　棋隱語
　　李元膺喪妻長短句
　　秦國大長公主挽詩
　　荊公鍾山東坡餘杭詩
　　少游魯直被謫作詩
　　活人手段
　　詩未易識
　　詩一字未易工
　卷四
　　五言四句得於天趣
　　夢中作詩
　　西崑體
　　詩比美女美丈夫
　　道潛作詩追法淵明乃十四字師號
　　米元章瀑布詩
　　詩句含蓄
　　滿城風雨近重陽
　　天棘夢青絲
　　琥珀
　　詩誤字
　　王荊公東坡詩之妙
　　詩忌
　　詩言其用不言其名
　　賈島詩
　　詩用方言
　　舒王女能詩
　卷五
　　東坡藏記點定一兩字
　　荊公梅詩
　　詩置動靜意
　　舒王山谷賦詩
　　王荊公詩用事
　　荊公東坡警句
　　荊公東坡句中眼
　　舒王編四家詩
　　范文正公蚊詩
　　柳詩有奇趣
　　東坡屬對
　　林和靖送遵式詩
　　丁晉和蘇文公詩兩聯
　　上元詩
　　東坡滑稽又言無有無對
　卷六
　　陳瑩中罪洪不當稱甘露滅
　　大覺禪師乞還山
　　靚禪師為流所溺詩
　　靚禪師勸化人
　　誦智覺禪師詩
　　永庵嗣法南禪
　　東坡和僧惠詮詩
　　比物以意而不指言某物謂之象外句
　　僧清順賦詩多佳句
　　東坡稱道潛之詩
　　僧景淳詩多深意
　　鍾山賦詩
　　僧可遵好題詩
　卷七
　　東坡廬山偈
　　廬山老人於般若中了無剩語
　　華亭舡子和尚偈
　　東坡和陶淵明詩
　　東坡作偈戲慈雲長老又與劉器之同參玉版禪
　　東坡留戒公長老住石塔
　　負《華嚴經》入嶺大雪二偈
　　夢迎五祖戒禪師
　　張文定公前生為僧
　　詵公送官墮馬損臂雲峰悅師作偈戲之
　　喚作拳是觸不喚拳是背
　　毛僧之化
　　謝無逸佳句
　　洪覺範朱世英二偈
　卷八
　　陳瑩中贈跛子長短句
　　劉野夫長短句
　　劉淵材南歸布橐中墨竹史稿
　　雲庵活盲女
　　錢如蜜一滴也甜
　　道士畜三物
　　黃魯直夢與道士游蓬萊
　　周貫吟詩作偈
　　石學士
　　白土埭
　　范堯夫揖客對臥
　　李伯時畫馬
　　房琯婁師德永禪師畫圖
　　退靜兩忘少忘
　卷九
　　當出汝詩示人
　　昌州海棠獨香為佳郡
　　鶴生卵
　　課術有驗無驗
　　郭注妻未及門而死
　　癡人說夢夢中說夢
　　不欺神明
　　聞遠方不死之術
　　惠遠自以宗教為己任
　　筠溪快山有虎
　　劉野夫約龔德莊觀燈免火災
　　開井法禁蛇方
　　三十六計走為上計
　卷十
　　蠹文不通辨譯
　　淨璉可謂佛弟子
　　道人識歐公必不凡
　　觀道人三生為比丘
　　羊肉大美性暖
　　趙悅道日延一僧對飯
　　魯直悟法雲語罷作小詞
　　東坡山谷瑩中瑕疵可笑
　　問歐陽公為人及文章
　　《證道歌》發明心
　　寧安和尚不視秀僧書
　　饌器皆黃白物
　　三代聖人多生儒中兩漢以下多生佛中
　　磚若無縫爭解容得世間螻蟻
　　范文正公麥舟
　　東坡讀《傳燈錄》
　　詩當作不經人語
　　嶺外梅花
　　詩忌深刻
　　蔡元度生沒高郵





ÁÁÁÁÁÁÁÁÁÁ：doosho.com　1，

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　






冷斋夜话 - (宋)惠洪



提要


《冷斋夜话》十卷，宋僧惠洪撰。惠洪一名德洪，字觉范，筠州人。大观中游丞相张商英之门。商英败，惠洪亦坐累谪朱崖。是书晁公武《读书志》作十卷，与今本相合。然陈善《扪虱新话》谓，山谷西江月词日侧金盘坠影一首为惠洪赝作，载於《冷斋夜话》。又引《宋百家诗选》云《冷斋夜话》中伪作山谷赠洪诗，韵胜不减秦少觌，气爽绝类徐师川云云。今本无此两篇，盖已经後人删削，非其完本。又每篇皆有标题，而标题或冗沓过甚，或拙鄙不文，皆与本书不类。其最剌谬者，如洪驹父《诗话》一条，乃引洪驹父之言以正俗刻之误，非攻洪驹父之误也，其标题乃云洪驹父评诗之误，显相背触。又（缺）亭湖庙一条，捧牲请福者乃安世高之舟人，故神云舟有沙门，乃不俱来耶，非世高自请福也。又追叙汉时建寺乃为秦观作维摩赞缘起，非记世高事也，其标题乃云安世高请福共阝亭庙。秦少游宿此，梦天女求赞，既乖本事，且不成文。又苏轼寄邓道士诗一条，用韦应物寄全椒山中道士诗韵，乃记苏诗，非记韦诗也，而其标题乃云韦苏州寄全椒道人诗，更全然不解文义。又惠洪本彭氏子，於彭渊材为叔侄，故书中但称渊材，不系以姓，而其标题乃皆改为刘渊材，尤为不考。此类不可殚数，亦皆後人所妄加，非所本有也。是书杂记见闻，而论诗者居十之八，论诗之中称引元祐诸人者又十之八，而黄庭坚语尤多，盖惠洪犹及识庭坚，故引以为重。其庭坚梦游蓬莱一条，《山谷集》题曰《记梦》。洪驹父《诗话》曰，余尝问山谷云，此记一段事也。尝从一贵宗室携妓游僧寺。酒阑，诸妓皆散入僧房中，主人不怪也，故有晓然梦之非纷纭句。惠洪乃称庭坚曾与共宿湘江舟中亲话，有梦与道士游蓬莱事，且云今《山谷集》语不同，盖後更易之。是殆窜乱其说，使故与本集不合，以自明其匿於庭坚，独知其详耳。晁公武诋此书多诞妄伪托者，即此类欤？然惠洪本工诗，其诗论实多中理解，所言可取则取之，其托於闻之某某，置而不论可矣。







卷一


江神嗜黃魯直書韋詩

王榮老嘗官於觀州，欲渡觀江，七日風作，不得濟。父老曰：「公篋中必蓄寶物，此江神極靈，當獻之得濟。」榮老顧無所有，惟玉塵尾，即以獻之，風如故。又以端硯獻之，風愈作。又以宣包虎帳獻之，皆不驗。夜臥念曰：「有魯直草書扇頭，題韋應物詩曰：『獨憐幽草澗邊生，上有黃鸝深樹鳴。春潮帶雨晚來急，野渡無人舟自橫。』」即取視，儻恍之際，曰：「我猶不識，鬼寧識之乎？」持以獻之，香火未收，天水相照，如兩鏡展對，南風徐來，帆一餉而濟。予謂：觀江神必元祐遷客之鬼；不然，何嗜之深也？

秦少游作坡筆語題壁

東坡初未識秦少游，少游知其將復過維揚，作坡筆語題壁於一山中寺。東坡果不能辨，大驚。及見孫莘老，出少游詩詞數百篇，讀之，乃歎曰：「向書壁者豈此郎也？」

羅漢第五尊失隊

予往臨川景德寺，與謝無逸輩升閣，得禪月所畫十八應真像甚奇，而失第五軸。予口占嘲之曰：「十八聲聞解埵根，少叢林漢亂山門。不知何處邏齋去，不見雲堂第五尊。」明日有女子來拜，敘曰：「兒南營兵妻也，寡而食素，夜夢一僧來，言曰：『我本景德僧，因行失隊，煩相引歸寺，可乎？』既覺，而鄰家要飯，入其門，壁間有畫僧，形狀了然，夢所見也。」時朱世英守臨州，異之，使迎還，為閣藏之。予方少年時，羅漢且畏予嘲，及其老也，如梵吉者亦見悔，可怪也。

東坡夢銘紅靴

東坡倅錢塘日，夢神宗召入禁，宮女環侍，一紅衣女捧紅靴一雙，命軾銘之。覺而忘，其中一聯云：「寒女之絲，銖積寸累。步武所及，雲蒸雷起。」既畢，進御。上極歎其敏，詔使宮女送出。睇視裙帶間有六言詩一首曰：「百疊依依水縐，六銖縰縰雲輕。植立含風殿廣，微聞環珮搖聲。」

詩本出處

東坡作《海棠》詩曰：「只恐夜深花睡去，更燒銀燭照紅妝。」事見《太真外傳》，曰：「上皇登沈香亭，詔太真妃子。妃於時卯醉未醒，命力士從侍兒扶掖而至。妃子醉顏殘妝，鬢亂釵橫，不能再拜。上皇笑曰：『是豈妃子醉，真海棠睡未足耳。』作《尼童》詩曰：「應將白練作仙衣，不許紅膏汙天質。」事見則天長壽二年詔書，曰：「應天下尼，當用細白練為衣。」作《橄欖》詩曰：「待得微甘回齒頰，已輸崖蜜十分甜。」崖蜜事見《鬼谷子》，曰：「照夜青，螢也；百花醴，蜜也；崖蜜，櫻桃也。」作《贈舉子》詩曰：「平生萬事足，所欠惟一死。」事見梁僧史，曰：「世祖宴東府，王公畢集，詔跋陀羅至。跋陀羅皤然清癯，世祖望見，謂謝莊曰：『摩訶衍有機辨，當戲之。』跋陀趨外陛，世祖曰：『摩訶衍不負遠來，惟有一死在。』即應聲曰：『貧道客食陛下三十載，恩德厚矣，無所欠，所欠者惟一死耳。』」李太白詩曰：「昔作芙蓉花，今為斷腸草，以色事他人，能得幾時好？」陶弘景仙方注曰：「斷腸草，不可食，其花美好，名芙蓉。」

宋神宗詔禁中不得牧豭豘因悟太祖遠略

陳瑩中為予言：神宗皇帝一日行後苑，見牧豭豘者，問何所用。牧者對曰：「自祖宗以來，長令畜之，自稚養以至大，則殺之，又養稚者。前朝不敢易，亦不知果安用？」神宗沉思久之，詔付所司，禁中不得復畜。數月，衛士忽獲妖人，急欲血澆之，禁中卒不能致。神宗方悟太祖遠略亦及此。

東坡南遷朝雲隨侍作詩以佳之詩

東坡南遷，侍兒王朝雲者請從行。東坡佳之，作詩，有序曰：「世謂樂天有鬻駱放楊枝詞，佳其至老病不忍去也。然夢得詩云：『春盡絮飛留不得，隨風好去落誰家？』樂天亦云：『病與樂天相共住，春同樊素一時歸。』則是樊素竟去也。予家有數妾，四五年相繼辭去，獨朝雲隨予南遷。因讀樂天詩，戲作此贈之云：不學楊枝別樂天，且同通德伴伶玄。伯仁絡秀不同老，天女維摩總解禪。經卷藥爐新活計，舞裙歌板舊因緣。丹成隨我三山去，不作巫陽雲雨仙。」蓋紹聖元年十一月也。三年七月五日，朝雲卒，葬於棲禪寺松林中，直大聖塔。又和詩曰：「苗而不秀豈其天，不使童烏與我玄。駐景恨無千歲藥，贈行唯有小乘禪。傷心一念償前債，彈指三生斷後緣。歸臥竹根無遠近，夜燈懃禮塔中仙。」又作《梅花》詞曰「玉骨那愁瘴霧」者，其寓意為朝雲作也。秦少游曰：「唐詩閨怨詞曰：『繡閣開金鎖，銀臺點夜燈。長征君自慣，獨臥妾何曾。』此正語病之著者，而選詩自謂精之，果精乎？」參廖子曰：「林下人好言詩，纔見誦貫休、齊己詩，便不必問。」

東坡書壁

前輩訪人不遇，皆不書壁。東坡作行記，不肯書牌，惡其特地，止書壁耳。候人未至，則掃墨竹。

古人貴識其真

東坡每曰：古人所貴者，貴其真。陶淵明恥為五斗米屈於鄉里小兒，棄官去。歸久之，復游城郭，偶有羨於華軒。漢高帝臨大事，鑄印銷印，甚於兒戲。然其正真明白，照映千古，想見其為人。問士大夫蕭何何以知韓信，竟未有答之者。

東坡得陶淵明之遺意

東坡嘗曰：淵明詩初看若散緩，熟看有奇句。如「日暮巾柴車，路暗光已夕。歸人望煙火，稚子候簷隙。」又曰：「採菊東籬下，悠然見南山。」又曰：「靄靄遠人村，依依墟里煙。犬吠深巷中，雞鳴桑樹顛。」大率才高意遠，則所寓得其妙，造語精到之至，遂能如此。似大匠運斤，不見斧鑿之痕。不知者疲精力，至死不知悟，而俗人亦謂之佳。如曰：「一千里色中秋月，十萬軍聲半夜潮。」又曰：「蝴蝶夢中家萬里，子規枝上月三更。」又曰：「深秋簾幕千家雨，落日樓臺一笛風。」皆如寒乞相，一覽便盡。初如秀整，熟視無神氣，以其字露也。東坡作對則不然，如曰「山中老宿依然在，桉上《楞嚴》已不看」之類，更無齟齬之態。細味對甚的而字不露，此其得淵明遺意耳。

鳳翔壁上詩

東坡曰：予少官鳳翔，行山邸，見壁間有詩曰：「人間無漏仙，兀兀三杯醉。世上沒眼禪，昏昏一覺睡。雖然沒交涉，其奈略相似。相似尚如此，何況真箇是。」故其海上作《濁醪有妙理賦》曰：「常因既醉之適，方識此心之正。」然此老言人心之正，如孟子言人性善，何以異哉！

廬橘

東坡詩曰：「客來茶罷渾無有，廬橘微黃尚帶酸。」張嘉甫曰：「廬橘何種果類？」答曰：「枇杷是矣。」又曰：「何以驗之？」答曰：「事見相如賦。」嘉甫曰：「廬橘夏熱，黃甘橙榛，枇杷橪柿，亭奈厚朴。廬橘果枇杷，則賦不應四句重用。應劭注曰：『《伊尹書》曰：「箕山之東，青鳥之所，有廬橘，常夏熱。」』不據依之何也？」東坡笑曰：「意不欲耳。」

東坡論文與可詩

東坡嘗對歐公誦文與可詩曰：「美人卻扇坐，羞落庭下花。」歐公笑曰：「與可無此句，與可拾得耳。」世徒知與可掃墨竹，不知其高才兼諸家之妙，詩尤精絕。戲作《鷺鷥詩》曰：「頸細銀鈎淺曲，腳高綠玉深翹。岸上水禽無數，有誰似汝風標。」

的對

東坡曰：世間之物，未有無對者，皆自然生成之象。雖文字之語亦然，但學者不思耳。如因事，當時為之語曰：「劉蕡下第，我輩登科。」則其前有「雍齒且侯，吾屬何患」。太宗曰：「我見魏徵常媚嫵。」則德宗乃曰：「人言盧杞是奸邪。」

東坡留題姜唐佐扇楊道士息軒姜秀郎几間

東坡在儋耳，有姜唐佐者從乞詩。唐佐，朱崖人，亦書生。東坡借其手中扇，大書其上曰：「滄海何曾斷地脈，朱崖從此破天荒。」又書司命宮楊道士息軒曰：「無事此靜坐，一日是兩日。若活七十年，便是百四十。黃金不可成，白髮日夜出。開眼三十秋，速於駒過隙。是故東坡老，貴汝一念息。時來登此軒，望見過海席。家山歸未得，題詩寄屋壁。」有黎女插茉莉花，嚼檳榔，戲書姜秀郎几間曰：「暗麝著人簪茉莉，紅潮登頰醉檳榔。」其放浪如此。

換骨奪胎法

山谷云：「詩意無窮，而人之才有限。以有限之才，追無窮之意，雖淵明、少陵不得工也。然不易其意而造其語，謂之換骨法；規模其意形容之，謂之奪胎法。」如鄭谷《十日菊》曰：「自緣今日人心別，未必秋香一夜衰。」此意甚佳，而病在氣不長。西漢文章雄深雅健者，其氣長故也。曾子固曰：「詩當使人一覽語盡而意有餘，乃古人用心處。」所以荊公作《菊詩》則曰：「千花百卉雕零後，始見閒人把一支。」東坡則曰：「萬事到頭終是夢，休，休，休，明日黃花蝶也愁。」又如李翰林詩曰：「鳥飛不盡暮天碧。」又曰：「青天盡處沒孤鴻。」然其病如前所論。山谷作《登達觀臺》詩曰：「瘦藤拄到風煙上，乞與游人眼界開。不知眼界闊多少，白鳥去盡青天回。」凡此之類，皆換骨法也。顧況詩曰：「一別二十年，人堪幾回別。」其詩簡緩而立意精確。舒王作《與故人詩》曰：「一日君家把酒杯，六年波浪與塵埃。不知烏石江頭路，到老相逢得幾回。」樂天詩曰：「臨風杪秋樹，對酒長年身。醉貌如霜葉，雖紅不是春。」東坡《南中作》詩曰：「兒童悮喜朱顏在，一笑那知是醉紅。」凡此之類，皆奪胎法也。學者不可不知。

詩用方言

詩人多用方言，南人謂象牙為白暗，犀為黑暗，故老杜詩曰：「黑暗通蠻貨。」又謂睡美為黑甜，謂飲酒為軟飽，故東坡詩曰：「三盃軟飽罷，一枕黑甜餘。」

老嫗解詩

白樂天每作詩，令一老嫗解之，問曰：「解否？」嫗曰解，則錄之；不降，則易之。故唐末之詩近於鄙俚也。

采石渡鬼

歐陽文忠公慶曆末，宿采石。舟人甫鼾，潮至月黑，公方就寢，微聞呼聲曰：「去未？」舟尾有答者曰：「有參政船宿此，不可擅去，齋料幸為攜至。」公驚，私念曰：舟尾逼甫，且無從人，必是鬼。通夕不寐。五鼓，岸上獵獵馳驟聲，舟尾者呼曰：「齋料幸見還。」有且行且答者曰：「道場不清淨，無所得而皈領，略多嗟恨之詞。」公異之。後游金山，與長老瑞新語，新曰：「某夜還有水陸，有施主攜室至，忽乳一子，俄覺腥風滅燭，大眾恐。使人問其時，乃公宿采石之夜。」其後蔡州求退之銳者，亦其前知然耶？時公自參知政事除蔡州。黃魯直熙寧初宿石塘寺，寺有鬼靈異，若獨足公之類，然獨足寺僧敬信之。一夕夢曰：「分寧黃刑部至。」僧曰：「侍郎乎？尚書乎？」曰：「侍郎也。」魯直南遷已六十，親故憂其禍大，又南方瘴霧，非菜肚老人所宜。魯直笑曰：「宜州者，所以宜人也。且石塘鬼非村落間無智愚鬼，侍郎之言，豈欺我哉！」魯直竟歿於宜州。較采石之鬼，何愚智相去三十里。豈魯直癡絕，故欺之耶？

李後主亡國偈

宋太祖將問罪江南，李後主用謀臣計，欲拒王師。法眼禪師觀牡丹於大內，因作偈諷之曰：「擁毳對芳叢，由來趣不同。髮從今日白，花是去年紅。豔曳隨朝露，馨香逐晚風。何須待零落，然後始知空。」後主不省，王師旋渡江。


卷二
韓歐范蘇嗜詩

韓魏公罷政判北京，作《園中行》詩：「風定曉枝蝴蝶舞，雨勻春圃桔槹閑。」又嘗以謂意趣所至，多見於嗜好。歐陽文忠喜士為天下第一，嘗好誦孔北海「坐上客常滿，樽中酒不空」。范文正公清嚴，而喜論兵，常好誦韋蘇州詩「兵衛森畫戟，燕寢凝清香」。東坡友愛子由，而味著清境，每誦「何時風雨夜，復此對床眠」。山谷寄傲士林，而意趣不忘江湖，其作詩曰：「九陌黃塵烏帽底，五湖春水白鷗前。」又曰：「九衢塵土烏靴底，想見滄州白鳥雙。」又曰：「夢作白鷗去，江湖水貼天。」又作《演雅》詩曰：「江南野水碧於天，中有白鷗閑似我。」

陳無己挽詩

予問山谷：「今之詩人，誰為冠？」曰：「無出陳師道無己。」問：「其佳句如何？」曰：「吾見其作溫公挽詞一聯，便知其才不可敵。曰：『政雖隨日化，身已要人扶。』」

洪駒父評詩之誤

洪駒父曰：「柳子厚詩曰：『{上欸下乃}靄一聲山水綠。』{上欸下乃}音奧，而世俗乃分{上欸下乃}為二字，誤矣。如老杜詩曰：『雨腳泥滑滑。』世俗易為『兩腳泥滑滑。』王元之詩曰：『春殘葉密花枝少，睡起茶親酒盞疏。』世以為『睡起茶多酒盞疏』。多此類。」

留食戲語大笑噴飯

予與李德修、游公義過一新貴人，貴人留食。予三人者皆以左手舉箸，貴人曰：「公等皆左轉也。」予遂應聲曰：「我輩自應須左轉，知君豈是背匙人。」一座大笑，噴飯滿案。

歐陽夷陵黃牛廟東坡錢塘西湖詩

歐陽公《黃牛廟》詩曰：「石馬繫祠門。」東坡《錢塘》詩曰：「我識南屏金鯽魚。」二句皆似童稚語，然皆記一時之事。歐陽嘗夢至一神祠，祠前有石馬缺左耳，及謫夷陵，過黃牛廟，所見如夢。西湖南屏山興教寺，池有鯽十餘尾，皆金色，道人齋餘，爭倚檻投餅餌為戲，東坡習西湖久，故寓於詩詞耳。

古樂府前輩多用其句

予嘗館州南客邸，見所謂常賣者，破篋中有詩編寫本，字多漫滅，皆晉簡文帝時名公卿，而詩語工甚。有古意樂府曰「繡幕圍香風，耳節朱絲桐。不知理何事，淺立經營中。護惜如窮袴，隄防托守宮。今日牛羊上丘壟，當時近前面發紅」云云。前輩多全用其句，老杜曰：「意象慘澹經營中。」李長吉曰：「羅幃繡幕圍香風。」山谷曰：「今日牛羊上丘壟，當時近前左右瞋。」予見魯直，未得此書。窮袴，漢時語也，今襠袴是也。

雷轟薦福碑

范文正公鎮鄱陽，有書生獻詩甚工，文公禮之。書生自言：「天下之至寒餓者，無在某右。」時盛習歐陽率更字，薦福寺碑墨本直千錢。文正為具紙墨，打千本，使售於京師。紙墨已具，一夕，雷擊碎其碑。故時人為之語曰：「有客打碑來薦福，無人騎鶴上揚州。」東坡作《窮措大詩》曰：「一夕雷轟薦福碑。」

立春王禹玉口占

歐公、王禹玉俱在翰苑，立春日當進詩貼子。會溫成皇后薨，閣虛不進，有旨亦令進。歐公經營中，禹玉口占促寫曰：「昔聞海上有三山，煙鎖樓臺日月閑。花似玉容長不老，只應春色勝人間。」歐公喜其敏速。禹玉，歐公門生也，而同局，近世盛事。其詩略曰：「當年叨入武成宮，曾看揮毫氣吐虹。夢寐閑思十年事，笑談今此一樽同。喜君新賜黃金帶，顧我今為白髮翁」云云。

稚子

老杜詩曰：「竹根稚子無人見，沙上鳧雛並母眠。」世不解「稚子無人見」何等語。唐人《食筍》詩曰：「稚子脫錦繃，駢頭玉香滑。」則稚子為筍明矣。贊寧《雜誌》曰：「竹根有鼠，大如貓，其色類竹，名竹豚，亦名稚子。」予問韓子蒼，子蒼曰：「筍名稚子，老杜之意也，不用《食筍》詩亦可。」

老杜劉禹錫白居易詩

老杜《北征》詩曰：「唯昔艱難初，事與前世別。不聞夏商衰，中自誅褒妲。」意者明皇覽夏、商之敗，畏天悔過，賜妃子死也。而劉禹錫《馬嵬》詩曰：「官軍誅佞幸，天子舍夭姬。群吏伏門屏，貴人牽帝衣。」白樂天《長恨》詞曰：「六軍不發爭奈何，宛轉蛾眉馬前死。」乃是官軍迫使殺妃子，歌詠祿山叛逆耳。孰謂劉、白能詩哉！其去老杜何啻九牛毛耶。《北征》詩識君臣之大體，忠義之氣與秋色爭高，可貴也。

館中夜談韓退之詩

沈存中、呂惠卿吉甫、王存正仲、李常公澤，治平中同在館中夜談詩。存中曰：「退之詩，押韻之文耳，雖健美富贍，然終不近詩。」吉甫曰：「詩正當如是，吾謂詩人亦未有如退之者。」正仲是存中，公澤是吉甫，於是四人者交相攻，久不決。公澤正色謂正仲曰：「君子群而不黨，公獨黨存中。」正仲怒曰：「我所見如此，偶因存中便謂之黨，則君非黨吉甫乎？」一坐大笑。予嘗熟味退之詩，真出自然，其用事深密，高出老杜之上。如《符讀書城南》詩「少長聚嬉戲，不殊同隊魚」，又「腦脂蓋眼臥壯士，大招掛壁何由彎」，皆自然也。襄陽魏泰曰：「韓退之詩曰：『剝苔吊班林，角黍餌沈塚。』竹非墨點之斑也，楚竹初生，蘚封之，土人斫之，浸水中，洗去蘚，故蘚痕成紫暈耳。」

昭州崇寧寺觀音竹永州澹山岩馴狐

鄒志完南遷，自號道鄉居士。在昭州江上為居，屋近崇寧寺，因閱《華嚴經》於觀音像前。有修竹三根生像之後，志完揭茅出之，不可，乃垂枝覆像，有如世畫寶陀山岩竹，今猶在。昭人扃鎖之，以為過客游觀。北還，過永州澹山岩，岩有馴狐，凡貴客至則鳴。志完將至，而狐輒鳴。寺僧出迎，志完怪之，僧以狐鳴為對。志完作詩曰：「我入幽岩亦偶然，初無消息與人傳。馴狐戲學仙伽客，一夜飛鳴報老禪。」

僧賦蒸豚詩

王中令既平蜀，捕逐餘寇，與部隊相遠，饑甚，入一村寺中。主僧醉甚，箕踞。公怒，欲斬之，僧應對不懼，公奇而赦之，問求蔬食。僧曰：「有肉無蔬。」公益奇之。餽之以蒸豬頭，食之甚美，公喜，問：「僧止能飲酒食肉耶，為有他技也？」僧自言能為詩，公令賦食蒸豚，操筆立成，曰：「嘴長毛短淺含臕，久向山中食藥苗。蒸處已將蕉葉裹，熟時兼用杏漿澆。紅鮮雅稱金盤飣，軟熟真堪玉筯挑。若把羶根來比並，羶根只合吃藤條。」公大喜，與紫衣師號。東坡元祐初見公之玄孫訥，夜話及此，為記之。

王平父夢至靈芝宮

王平甫熙寧癸丑歲，直宿崇文館，夢有人要之至海上。見海中央宮殿甚盛，其中作樂，笙簫鼓吹之伎甚眾，題其宮曰「靈芝宮」。平甫欲與俱往，有人在宮側，隔水謂曰：「時未至，且令去，他日當迎之。」至此恍然夢覺，時禁中已鐘鳴。平甫頗自負不凡，為詩記之曰：「萬頃波濤木葉飛，笙歌宮殿號靈芝。揮毫不似人間世，長樂鐘來夢覺時。」

安世高請福（缺）亭廟秦少游宿此夢天女求贊

安世高者，安息國王之嫡子也，為沙門。漢桓帝建和初至長安，靈帝末關中大亂，謂人曰：「我有道伴在江南，當往省之。」人曰：「游宦乎？沙門乎？」曰：「以嗔故為神，然吾亦往廣州償債耳。」世高舟次廬山（缺）亭湖廟下，廟甚靈，能分風送往來之舟。世高舟人捧牲請福，神輒降曰：「舟有沙門，乃不俱來耶？」世高聞之，為至廟下。神復語曰：「我果以多嗔致此業，今家此湖，千里皆所轄，以雖嗔而好施，故多寶玩。以縑千匹、黃白物付君，為建佛寺為冥福。」今洪州大安寺是也。秦少游南遷，宿廟下，登岸縱望久之，歸臥舟中，聞風聲，側枕視，微波月影縱橫，追繹昔嘗宿雲老惜竹軒，見西湖月夜如此，遂夢美人，自言維摩詰散花天女也，以維摩詰像來求贊。少游極愛其畫，默念曰：「非道子不能作此。」天女以詩戲少游曰：「不知水宿分風浦，何似秋眠惜竹軒。聞道詩詞妙天下，廬山對眼可無言。」少游夢中題其像曰：「竺儀華，夢瘴面囚首，口雖不言，十分似九。應笑舌覆大千作師子吼，不如博取妙喜如陶家手。」予過雷州天寧，與戒禪師夜話，問少游字畫。戒出此傳為示，少游筆迹也。




卷三
諸葛亮劉伶陶潛李令伯文如肺腑中流出

李格非善論文章，嘗曰：「諸葛孔明《出師表》、劉伶《酒德頌》、陶淵明《歸去來詞》、李令伯《乞養親表》，皆沛然從肺腑中流出，殊不見有斧鑿痕。是數君子，在後漢之末、兩晉之間，初未嘗以文章名世，而其意超邁如此。吾是以知文章以氣為主，氣以誠為主。」故老杜謂之詩史者，其大過人在誠實耳。誠實著見，學者多不曉。如玉川子《醉歸》詩曰：「昨夜村飲歸，健倒三四五。摩挲青莓苔，莫嗔驚著汝。」王荊公用其意作扇子詩曰：「玉斧修成寶月團，月邊仍有女乘鸞。青冥風露非人世，鬢亂釵橫特地寒。」

池塘生春草

晝公云：「『池塘生春草，園柳變鳴禽』之句，謂有神助，其妙意不可以言傳。」而古今文士多從而稱之，謂之確論。獨李元膺曰：「予反覆觀此句，未有過人處，不知晝公何從見其妙？」蓋古今佳句在此一聯之上者尚多。古之人意有所至，則見於情，詩句蓋其寓也。謝公平生喜見惠連，夢中得之，蓋當論其情意，不當泥其句也。如謝東山喜見羊曇，羊叔子喜見鄒湛，王述喜見坦之，皆其情意所至，不可名狀，特無詩句耳。

詩說煙波縹緲處

予自並州還故里，館延福寺。寺前有小溪，風物類斜川，予兒童時戲劇處也。嘗春深獨行溪上，作小詩曰：「小溪倚春漲，攘我釣月灣。新晴為不平，約束晚來還。銀梭時撥刺，破碎波中山。整釣背落日，一葉軟紅間。」又嘗暮寒歸見白鳥，作詩曰：「剩水殘山慘澹間，白鷗無事釣舟閑。個中著我添圖畫，便似華亭落照灣。」魯直謂予曰：「觀君詩說煙波縹緲處，如陸忠州論國政，字字坦夷。前身非篙師、沙戶種類耶？」有詩，其略曰：「吾年六十子方半，槁項頂螺忘歲年。脫卻衲衣著簑笠，來佐涪翁刺釣船。」予嘗對淵材誦之，淵材曰：「此退之贈澄觀『我欲收斂加冠巾』換骨句也。」

山谷集句貴拙速不貴巧遲

集句詩，山谷謂之百家衣體，其法貴拙速，而不貴巧遲。如前輩曰：「晴湖勝鏡碧，衰柳似金黃」，又曰：「事治閑景象，摩捋白髭鬚」，又曰：「古瓦磨為硯，閑砧坐當床」，人以為巧。然皆疲費精力，積日月而後成，不足貴也。

東坡美謫仙句語作贊

「曉披雲夢澤，笠釣青茫茫。」又曰：「暮騎紫雲去，海氣侵肌涼。」東坡曰：「此語非李太白不能道也。」嘗作贊曰：「天人幾何同一漚，謫仙非謫乃其游。揮斥八極隘九州，化為兩鳥鳴相酬，一鳴一止三千秋。開元有道為少留，縻之不可矧肯求。東望太白橫峨岷，眼高四海空無人。大兒汾陽中令君，小兒天台坐忘身。生平不識高將軍，手涴吾足乃敢嗔，作詩一笑君應聞。」

韋蘇州寄全椒道人詩

東坡曰：「羅浮有野人，山中隱者或見之，相傳葛稚川之隸也。有鄧道士者，嘗見其足迹。」予偶讀韋蘇州詩《寄全椒道士》云：「今朝郡齋冷，忽念山中客。澗底束荊薪，歸煮白雲石。遙持一樽酒，遠慰風雨夕。落葉滿空山，何處尋行迹。」迹其風度，則全椒道士豈亦鄧君之流乎？因以酒問，依蘇州韻作詩寄之曰：「一杯羅浮春，遠餉採薇客。遙知獨酌罷，醉臥松下石。幽人不可見，清嘯聞月夕。聊戲庵中人，飛空本無迹。」

棋隱語

舒王在鍾山，有道士來謁，因與棋，輒作數語曰：「彼亦不敢先，此亦不敢先。惟其不敢先，是以無所爭。惟其無所爭，故能入於不死不生。」舒王笑曰：「此特棋隱語也。」

李元膺喪妻長短句

許彥周曰：李元膺作南京教官，喪妻，作長短句曰：「去年相逢深院宇，海棠下，曾歌金鏤。歌罷花如雨。翠羅衫上，點點紅無數。今歲重尋攜手處，空物是人非春莫。回首青門路。亂紅飛絮，相逐東風去。」李元膺尋亦卒。

秦國大長公主挽詩

秦國大長公主薨，神考賜挽詞三首曰：「海闊三山路，香輪定不歸。帳深空翡翠，珮冷失珠璣。明月留歌扇，殘霞散舞衣。都門送車返，宿草自春菲。」又曰：「曉發西城道，靈車望更遙。春風空魯館，明月斷秦蕭。塵入羅衣暗，香隨玉篆銷。芳魂飛北渚，那復可為招。」又曰：「慶自天源發，恩從國愛申。歌鐘雖在館，桃李不成春。水折空還沁，樓高已隔秦。區區會稽市，無復獻珠人。」元豐初，臣魏泰載之於詩話中，雖穆王《黃竹》、漢高《大風》之詞，皆莫可擬其仿佛。噫！豈特前代帝王，蓋古今詞人之工者，無此作也。

荊公鍾山東坡餘杭詩

山谷云：「天下清景，初不擇賢愚而與之遇，然吾特疑端為我輩設。荊公在鍾山定林，與客夜對，偶作詩曰：『殘生傷性老耽書，年少東來復起予。各據槁梧同不寐，偶然聞雨落階除。』東坡宿餘杭山寺，贈僧曰：『暮鼓朝鐘自擊撞，閉門欹枕對殘紅。白灰旋撥通紅火，臥聽蕭蕭雪打窗。』」人以為山谷之言為確論。

少游魯直被謫作詩

少游謫雷，悽愴，有詩曰：「南土四時都熱，愁人日夜俱長。安得此身如石，一時忘了家鄉。」魯直謫宜，殊坦夷，作詩曰：「老色日上面，懽情日去心。今既不如昔，後當不如今。」「輕紗一幅巾，短簟六尺床，無客日自靜，有風終夕涼。」少游情鍾，故其詩酸楚；魯直學道休歇，故其詩閒暇。至於東坡，《南中》詩曰：「平生萬事足，所欠惟一死。」則英特邁往之氣，不受夢幻折困，可畏而仰哉！

活人手段

司馬溫公童稚時，與群兒戲於庭。庭有大甕，一兒登之，偶墮甕水中。群兒皆棄去，公則以石擊甕，水因穴而迸，兒得不死。蓋其活人手段已見於齠齔中，至今京洛間多為小兒擊甕圖。

詩未易識

唐詩有「竹逕通幽處，禪房花木深」之句，歐陽文忠公愛之，每以語客曰：「古人工為發端，心雖曉之，才莫逮。欲仿此為一聯，終莫之能。」以文忠公之才而謂不能，詩蓋未易識也。

詩一字未易工

老杜詩云：「身輕一鳥過。」文忠公、梅聖俞初得一本而失「過」字，諸公續之曰「一鳥疾」、「一鳥落」、「一鳥去」，及得善本，乃「過」字。乃知一字之工，才力有短長也。


卷四
詩話妄易句法字

司馬溫公《詩話》曰：「魏野詩：『燒葉爐中無宿火，讀書窗下有殘燈。』而俗人易『葉』為『藥』，不止不佳，亦和下句無氣味。」魯直曰：「老杜詩云：『黃獨無苗山雪盛。』『黃獨』者，芋魁小者耳，江南名曰土卵，兩川多食之。而俗人易曰『黃精』，子美流離，亦未有道人劍客食黃精也。如淵明曰：『採菊東籬下，悠然見南山。』其渾成風味，句法如生成。而俗人易曰『望南山』，一字之差，遂失古人情狀，學者不可不知也。」

五言四句得於天趣

吾弟超然善論詩，其為人純至有風味。嘗曰：「陳叔寶絕無肺腸，然詩語有警絕者，如曰：『午醉醒來晚，無人夢自驚。夕陽如有意，偏傍小窗明。』王維摩詰《山中》詩曰：『溪清白石出，天寒紅葉稀。山路元無雨，空翠濕人衣。』舒王百家衣體曰：『相愛不忍發，慘澹暮潮平。欲別更攜手，月明洲渚生。』此皆得於天趣。」予問之曰：「句法固佳，然何以識其天趣？」超然曰：「能知蕭何所以識韓信，則天趣可言。」予竟不能詰，歎曰：「溟滓然弟之哉！」

夢中作詩

崇寧元年元日，粥罷昏睡，夢中忽作一詩，既覺輒能記之，曰：「無賴東風試怒號，共乘一葉傲驚濤。不知兩岸人皆愕，但覺中流笑語高。」三月七日，偶與瑩中渡湘江。是日大風，當斷渡，而瑩中必欲宿道林，小舟掀舞白浪中，兩岸聚觀膽落，而瑩中笑聲愈高。予細繹夢中詩以語瑩中，瑩中云：「此段公案，三十年後大行叢林也。」

西崑體

詩到李義山，謂之文章一厄。以其用事僻澀，時稱西崑體。然荊公晚年亦或喜之，而字字有根蒂。如作雪詩曰：「借問火城將策探，何如雲屋聽窗知。」又曰：「未愛京師傳谷口，但知鄉里勝壺頭。」其用事琢句，前輩無相犯者。昔李師中作送唐介謫官詩曰「去國一身輕似葉，高名千古重於山。並游英俊顏何厚，已死奸諛骨尚寒」云云。已而，聞介赴月首上官，乃大悔，以書索其詩。唐公笑曰：「吾正不用此無對屬落韻詩。」遂以還之。李大驚，久之乃悟「一身」「千古」非挾對，與荊公措意異矣。

詩比美女美丈夫

前輩作花詩，多用美女比其狀。如曰：「若教解語應傾國，任是無情也動人。」陳俗哉！山谷作《酴醿詩》曰：「露濕何郎試湯餅，日烘荀令炷爐香。」乃用美丈夫比之，特若出類。而吾叔淵材作海棠詩又不然，曰：「雨過溫泉浴妃子，露濃湯餅試何郎。」意尤工也。

道潛作詩追法淵明乃十四字師號

道潛作詩，追法淵明，其語逼真處：「數聲柔櫓蒼茫外，何處江村人夜歸。」又曰：「隔林仿佛聞機杼，知有人家住翠微。」時從東坡在黃州，京師士大夫以書抵坡曰：「聞公與詩僧相從，真東山勝游也。」坡以書示潛，誦前句，笑曰：「此吾師十四字師號耳。」

米元章瀑布詩

米芾元章豪放，戲噱有味，士大夫多能言其作止。有書名，嘗大字書曰：「君有《瀑布》詩，古今賽不得。最好是『一條界破青山色』。」人固以怪之，其後題云：「蘇子瞻曰：『此是白樂天奴子詩。』」見者莫不大笑。

詩句含蓄

詩有句含蓄者，如老杜曰：「勳業頻看鏡，行藏獨倚樓。」鄭雲叟曰「相看臨遠水，獨自上狐舟」是也。有意含蓄者，如《宮詞》曰：「銀燭秋光冷畫屏，輕羅小扇撲流螢。天街夜色涼如水，臥看牽牛織女星。」又《嘲人》詩曰「怪來妝閣閉，朝下不相迎。總向春園裏，花間笑語聲」是也。有句意俱含蓄者，如《九日》詩曰：「明年此會知誰健，醉把茱萸子細看。」《宮怨》詩曰「玉容不及寒鴉色，猶帶朝陽日影來」是也。

滿城風雨近重陽

黃州潘大臨工詩，多佳句，然甚貧，東坡、山谷尤喜之。臨川謝無逸以書問：「有新作否？」潘答書曰：「秋來景物，件件是佳句，恨為俗氛所蔽翳。昨日清臥，聞攪林風雨聲，欣然起，題其壁曰：『滿城風雨近重陽。』忽催租人至，遂敗意。止此一句奉寄。」聞者笑其迂闊。

天棘夢青絲

王仲正言：「老杜詩：『江蓮搖白羽，天棘夢青絲。』天棘非煙非雨，自是一種物，曾見於一小說，今忘之。」高秀實曰：「天棘，天門冬也，一名顛棘，非天棘也。」王元之詩曰：「水芝臥玉腕，天棘舞金絲。」則天棘蓋柳也。

琥珀

韋應物作《琥珀》詩曰：「曾為老茯苓，元是寒松液。蚊蜹落其中，千年猶可覿。」舊說松液入地千年所化，今燒之尚作松氣。嘗見琥珀中有物如蜂，然此物自外國來，地有茯苓處皆無琥珀，不知韋公何以知之。

詩誤字

老杜詩曰：「白鷗沒浩蕩，萬里誰能馴。」今誤作「波浩蕩」，非唯無氣味，亦分外閒置「波」字。舒王曰：「道人北山來，問松我東岡。舉手指屋脊，云今如許長。」今誤作「問松栽東岡」，與「波浩蕩」當並按也。

王荊公東坡詩之妙

對句法，詩人窮盡其變，不過以事、以意、以出處具備謂之妙。如荊公曰：「平昔離愁寬帶眼，迄今歸思滿琴心。」又曰：「欲寄歲寒無善畫，賴傳悲壯有能琴。」乃不若東坡微意特奇，如曰：「見說騎鯨游汗漫，亦曾捫虱話辛酸。」又曰：「蠶市風光思故國，馬行燈火記當年。」又曰：「龍驤萬斛不敢過，漁舟一葉縱掀舞。」以「鯨」為「虱」對，以「龍驤」為「漁舟」對，小大氣焰之不等，其意若玩世。謂之秀傑之氣終不可沒者，此類是也。

詩忌

眾人之詩，例無精彩，其氣奪也。夫氣之奪人，百種禁忌，詩亦如之。曰富貴中不得言貧賤事，少壯中不得言衰老事，康強中不得言疾病死亡事，脫或犯之，謂之詩讖，謂之無氣，是大不然。詩者，妙觀逸想之所寓也，豈可限以繩墨哉！如王維作畫雪中芭蕉，詩眼見之，知其神情寄寓於物；俗論則譏以為不知寒暑。荊公方大拜，賀客盈門，忽點墨書其壁曰：「霜筠雪竹鍾山寺，投老皈歟寄此生。」坡在儋耳作詩曰：「平生萬事足，所欠惟一死。」豈可與世俗論哉！予嘗與客論至此，而客不然吾論。予作詩自誌其略曰：「東坡醉墨浩琳琅，千首空餘萬丈光。雪裏芭蕉失寒暑，眼中騏驥略玄黃。」

詩言其用不言其名

用事琢句，妙在言其用，不言其名耳。此法唯荊公、東坡、山谷三老知之。荊公曰：「含風鴨綠鱗鱗起，弄日鵝黃裊裊垂。」此言水柳之用，而不言水柳之名也。東坡《別子由》詩：「猶勝相逢不相識，形容變盡語音存。」此用事而不言其名也。山谷曰：「管城子無食肉相，孔方兄有絕交書。」又曰：「語言少味無阿堵，冰雪相看有此君。」又曰：「眼看人情如格五，心知世事等朝三。」「格五」，今之蹙融是也。《後漢》注云：「常置人於險處耳。」然句中「眼」者，世尤不能解。「語言」者，蓋其德之候也，故曰：「有德者必有言。」王荊公欲革歷世因循之弊，以新政化，作雪詩，其略曰：「勢合便疑包地盡，功成終欲放春回。農家不驗豐年瑞，只欲青天萬里開。」

賈島詩

賈島詩有影略句，韓退之喜之。其《渡桑乾》詩曰：「客舍並州三十霜，皈心日夜憶咸陽。如今更渡桑乾水，卻望並州是故鄉。」又《赴長江道中》詩曰：「策杖馳山驛，逢人問梓州。長江那可到，行客替生愁。」

詩用方言

句法欲老健有英氣，當間用方俗言為妙。如奇男子行人群中，自然有穎脫不可干之韻。老杜《八仙詩》，序李太白曰「天子呼來不上船」，「船」，方俗言也，所謂襟紐是也。「家家養烏鬼，頓頓食黃魚」，川峽路人家多供事烏蠻鬼，以臨江故頓頓食黃魚耳。俗人不解，便作養畜字讀，遂使沈存中自差烏鬼為鸕鷀也。「夜闌更秉燭，相對疑夢寐」，更互秉燭照之，恐尚是夢也。作「更」字讀，則失其意甚矣。山谷每笑之，如所謂「一霎社公雨，數番花信風」之類是也。江左風流，久已零落，士大夫人品不高，故奇韻滅絕。東晉韻人勝士最多，皆無出謝安石之右，煙飛空翠之間，乃攜娉婷登臨之。與夫雪夜訪山陰故人，興盡而返；下馬據胡床，作三弄而去者異矣。

舒王女能詩

舒王女，吳安持之妻蓬萊縣君，工詩多佳句。有詩寄舒王曰：「西風不入小窗紗，秋氣應憐我憶家。極目江山千里恨，依前和淚看黃花。」舒王以《楞嚴經》新釋付之，又和詩曰：「青燈一點映窗紗，好讀《楞嚴》莫憶家。能了諸緣如幻夢，其間惟有妙蓮花。」



卷五
賭梅詩輸罰松聲詩

王文公居鍾山，嘗與薛處士棋，賭梅詩，輸一首，曰：「華髮尋香始見梅，一枝臨路雪培堆。鳳城南階它年憶，杳杳難隨驛使來。」又嘗與俞秀老至報寧，公方假寐，秀老私跨公驢，入法雲謁寶覺禪師，公知之。有頃，秀老至，公佯睡，睡起，遣秀老下階曰：「為僧子乃敢盜跨吾驢。」秀老叩頭，願有以自贖其罪，寺僧亦為解勸。公徐曰：「罰松聲詩一首。」秀老立就，其詞極佳，山中之人忘之，予為補之曰：「萬壑搖蒼煙，百灘渡流水。下有跨驢人，蕭蕭吹醉耳。」

東坡藏記點定一兩字

舒王在鍾山，有客自黃州來。公曰：「東坡近日有何妙語？」客曰：「東坡宿於臨臯亭，醉夢而起，作《成都聖像藏記》千有餘言，點定纔一兩字。有寫本，適留船中。」公遣人取而至。時月出於東南，林影在地，公展讀於風簷，喜見眉鬚，曰：「子瞻，人中龍也，然有一字未穩。」客曰：「願聞之。」公曰：「『日勝日負』，不若曰『如人善博，日勝日貧』耳。」東坡聞之，拊手大笑，亦以公為知言。

荊公梅詩

荊公嘗訪一高士，不遇，題其壁曰：「牆角數枝梅，凌寒特地開。遙知不是雪，為有暗香來。」

詩置動靜意

荊公曰：「前輩詩云『風定花猶落』，靜中見動意。『鳥鳴山更幽』，動中見靜意。」山谷曰：「此老論詩，不失解經旨趣，亦何怪耶。」唐詩有曰「海日生殘夜，江春入暮年」者，置早意於殘晚中。有曰「驚蟬移別柳，鬥雀墮閑庭」者，置靜意於喧動中。東坡作《眉子研》詩，其略曰：「君不見長安畫手開十眉，橫雲卻月爭新奇。游人指點小顰處，中有漁陽胡馬嘶。」用此微意也。

舒王山谷賦詩

舒王宿金山寺賦詩，一夕而成長句，妙絕。如曰：「天多剩得月，月落聞津鼓。」又曰「乃知像教力，但渡無所苦」之類，如生成。山谷在星渚，賦道士快軒詩，點筆立成，其略曰：「吟詩作賦北窗裏，萬言不及一杯水，願得青天化為一張紙。」想見其高韻，氣摩雲霄，獨立萬象之表，筆端三昧，游戲自在。

王荊公詩用事

舒王晚年詩曰：「紅梨無葉庇華身，黃菊分香委路塵。歲晚蒼官才自保，日高青女尚橫陳。」又曰：「木落岡巒因自獻，水歸洲渚得橫陳。」山谷謂予曰：「自獻橫陳事，見相如賦，荊公不應完用耳。」予曰：「《首楞嚴經》亦曰：『於橫陳時，味同嚼蠟。』」

荊公東坡警句

唐詩有曰：「長因送客處，憶得別家時。」又曰：「舊國別多日，故人無少年。」而荊公用其意，作古今不經人道語。荊公詩曰：「木末北山煙冉冉，草根南澗水泠泠。繰成白雲桑重綠，割盡黃雲稻正青。」東坡曰：「桑疇雨過羅紈膩，麥隴風來餅餌香。」如《華嚴經》舉因知果，譬如蓮花，方其吐華，而果具蘂中。

荊公東坡句中眼

造語之工，至於荊公、東坡、山谷，盡古今之變。荊公曰：「江月轉空為白晝，嶺雲分暝與黃昏。」又曰：「一水護田將綠繞，兩山排闥送青來。」東坡《海棠》詩曰：「祇恐夜深花睡去，高燒銀燭照紅妝。」又曰：「我攜此石歸，袖中有東海。」山谷曰：「此皆謂之句中眼，學者不知此妙語，韻終不勝。」

舒王編四家詩

舒王以李太白、杜少陵、韓退之、歐陽永叔詩，編為《四家詩集》，而以歐公居太白之上，世莫曉其意。舒王嘗曰：「太白詞語迅快，無疏脫處；然其識汙下，詩詞十句九句言婦人酒耳。歐公，今代詩人未有出其右者，但恨其不修《三國志》而修《五代史》耳。」如歐公詩曰「行人仰頭飛鳥驚」之句，亦有佳趣，第人不解耳。

范文正公蚊詩

范仲淹少時，求為秦州西溪監鹽，其志欲吞西夏，知用兵利病耳。而廨舍多蚊蚋，文正戲題其壁曰：「飽去櫻桃重，饑來柳絮輕。但知離此去，不要問前程。」雖戲笑之語，亦愷悌渾厚之氣逼人，況其大者乎。

柳詩有奇趣

柳子厚詩曰：「漁翁夜傍西岩宿，曉汲清湘然楚竹。煙消日出不見人，{上欸下乃}音奧藹一聲山水綠。回看天際下中流，岩上無心雲相逐。」東坡云：「詩以奇趣為宗，反常合道為趣，熟味此詩，有奇趣。然其尾兩句雖不必亦可。」{上欸下乃}藹，三老相呼聲也。

東坡屬對

予游儋耳，及見黎氏為予言，東坡無日不相從乞園蔬。出其臨別北渡時詩：「我本儋耳民，寄生西蜀州。忽然跨海去，譬如事遠游。平生生死夢，三者無劣優。知君不再見，欲去且少留。」其末云：「新醞佳甚，求一具，臨行寫此詩，以折菜錢。」又登望海亭，柱間有擘窠大字曰：「貪看白鳥橫秋浦，不覺青林沒暮潮。」又謁姜唐佐，唐佐不在，見其母。母迎笑，食予檳榔。予問母：「識蘇公否？」母曰：「識之，然無奈其好吟詩。公嘗杖而至，指西木橙，自坐其上。問曰：『秀才何往哉？』言入村落未還。有包燈心紙，公以手拭開，書滿紙，祝曰：『秀才歸，當示之。』今尚在。」予索讀之，醉墨欹傾，曰：「張睢陽生猶罵賊，嚼齒空齦；顏平原死不忘君，握拳透爪。」

林和靖送遵式詩

王冀公鎮金陵，以書致錢塘講師遵式，遵式以病辭。及愈，將謁公，乃過孤山和靖先生林逋，逋以詩送之曰：「虎牙熊軾隱鈴齋，棠樹陰陰長碧苔。丞相望崇賓謁少，清談應喜道人來。」

丁晉和蘇文公詩兩聯

韓子蒼曰：「丁晉公海外詩曰：『草解忘憂憂底事，花能含笑笑何人。』世以為工。及讀東坡詩曰：『花非識面嘗含笑，鳥不知名時自呼。』便覺才力相去如天淵。」

上元詩

予嘗自並州還江南，過都下，上元，逢符寶郎蔡子，因約相見相國寺。未至，有道人求詩，且曰：「覺範嘗有寒岩寺詩懷京師，曰：『上元獨宿寒岩寺，臥看青燈映薄紗。夜久雪猿啼嶽頂，夢回山月上梅花。十分春瘦緣何事，一掬歸心未到家。卻憶少年行樂處，軟風香霧噴東華。』今當為作京師上元懷山中也。」予戲為之曰：「北游爛熳看並山，重到皇州及上元。燈火樓臺思往事，管弦音律試新翻。期人未至情如海，穿市皈來月滿軒。卻憶寒岩曾獨宿，雪窗殘夜一聲猿。」

東坡滑稽又言無有無對

有村校書，年已七十，方買妾饌客。東坡杖藜相過，村校喜，延坐其東，起為壽，且乞詩。東坡問：「所買妾年幾何？」曰：「三十。」乃戲為詩，其略曰：「侍者方當而立歲，先生已是古稀年。」此老滑稽於文章如此。又曰：「世間事無有無對，第人思之不至也。如曰：『我見魏徵嘗嫵媚。』則對曰：『人言盧杞是奸邪。』」又曰：「無物不可比類，如蠟花似石榴花，紙花似罌粟花，通草花似梨花，羅絹花似海棠花。」


卷六
舒王嗜佛曾子固諷之

舒王嗜佛書，曾子固欲諷之，未有以發之也。居一日，會於南昌，少頃，潘延之亦至，延之喜談禪，王問其所得，子固熟視之。已而又論人物，曰：「某人可抨。」子固曰：「介甫老而逃佛，亦可一抨。」舒王曰：「子固失言也，善學者讀其書，唯理之求。有合吾心者，則樵牧之言猶不廢。言而無理，周、孔所不敢從。」子固笑曰：「前言弟戲之耳。」

陳瑩中罪洪不當稱甘露滅

陳了翁罪予不當稱甘露滅，近不遜，曰：「得甘露滅覺道成者，如來識也。子凡夫，與僕輩俯仰，其去佛地如天淵也，奈何冒其美名而有之耶？」予應之曰：「使我不得稱甘露滅者，如言蜜不得稱甜，金不得稱色黃。世尊以大方便曉諸眾生，令知根本，而妙意不可以言盡，故言甘露滅。滅者，寂滅；甘露，不死之藥，所謂寂滅之體而不死者也。人人具足，而獨僕不得稱，何也？公今閑放，且不肯以甘露滅名我。脫為宰相，寧能飾予美官乎？」瑩中愕然，思所以為折難予，不可得，乃笑而已。

大覺禪師乞還山

大覺璉禪師，學外工詩，舒王少與游。嘗以其詩示歐公，歐公曰：「此道人作肝臟饅頭也。」王不悟其戲，問其意，歐公曰：「是中無一點菜氣。」璉蒙仁廟賞識，留住東京淨因禪院甚久，嘗作偈進呈，乞還山林，曰：「千簇雲山萬壑流，閑身歸老此峰頭。慇懃願祝如天壽，一炷清香滿石樓。」又曰：「堯仁況是如天闊，乞與孤雲自在飛。」

靚禪師為流所溺詩

靚禪師，有道老宿也，初主筠之三峰。嘗赴供民家，渡溪溪漲，靚重遲，為溪流所陷。童子掖之至岸，坐沙石間，垂頭如雨中鶴。童子意必怒，且遭詬逐，不敢仰視。靚忽指溪作詩曰：「春天一夜雨滂沱，添得溪流意氣多。剛把山僧推倒卻，不知到海後如何。」靚後住汝州香山，無疾而化。

靚禪師勸化人

三峰靚禪師，初住寶雲。邑有巨商，尚氣不受僧化，曰：「施由我耳，豈容人勸。」靚宣言：「唯吾獨能化之。」其人聞靚至，果不出。靚題其壁而去，曰：「去年巢穴畫梁邊，春暖雙雙繞檻前。莫訝主人簾不捲，恐銜泥土污花磚。」其人喜不怒，特自傷追還，厚施之。靚笑謂人曰：「吾果能化之。」

誦智覺禪師詩

智覺禪師，住雪竇之中岩，嘗作詩曰：「孤猿叫落中岩月，野客吟殘半夜燈。此境此時誰得意，白雲深處坐禪僧。」詩語未工，而其氣韻無一點塵埃。予嘗客新吳車輪峰之下，曉起臨高閣，窺殘月，聞猿聲，誦此句大笑，棲鳥驚飛。又嘗自朱崖還瓊山，渡藤橋，千萬峰之間，聞其聲類車輪峰下時，而一笑不可得也，但覺此詩字字是愁耳。老杜詩曰：「感時花濺淚，恨別鳥驚心。」良然，真佳句也。親證其事，然後知其工也。

永庵嗣法南禪

鄧峰永庵主，南禪師子也，未嘗開法。南公所至，輒隨之。魯直聞其風而悅之，恨不及識。有自慶者，事永甚久，即以慶主黃龍。宜州為作疏，語特奇峻，叢林於慶改觀。又見之，與語多解體，又嗣法南公。宜州過永舊庵，題其壁曰：「奪得胡兒馬便休，休嗟李廣不封侯。當時射殺南山虎，子細看來是石頭。」

東坡和僧惠詮詩

東吳僧惠詮，佯狂垢汙，而詩句絕清婉。嘗書湖上一山寺壁曰：「落日寒蟬鳴，獨歸林下寺。柴扉夜未掩，片月隨行屨。唯聞犬吠聲，又入青蘿去。」東坡一見，為和於後曰：「惟聞煙外鐘，不見煙中寺。幽人夜未寢，草露濕芒屨。惟應山頭月，夜夜照來去。」詮竟以詩知名。

比物以意而不指言某物謂之象外句

唐僧多佳句，其琢句法比物以意，而不指言某物，謂之象外句。如無可上人詩曰：「聽雨寒更盡，開門落葉深。」是以落葉比雨聲也。又曰：「微暘下喬木，遠燒入秋山。」是以微暘比遠燒也。

僧清順賦詩多佳句

西湖僧清順，頤然清苦，多佳句。嘗賦十竹詩云：「城中寸土如寸金，高人種竹只十箇。春風慎勿長兒孫，穿我階前綠苔破。」又有林下詩曰：「久服林下游，頗識林下趣。縱渠綠陰繁，不礙清風渡。閑來石上眠，落葉不知數。一鳥忽飛來，啼破幽寂處。」荊公游湖上，愛之，為稱揚其名。坡晚年亦與之游，亦多唱酬。

東坡稱道潛之詩

東吳僧道潛，有標致。嘗自姑蘇歸湖上，經臨平，作詩云：「風蒲獵獵弄輕柔，欲立蜻蜓不自由。五月臨平山下路，藕花無數滿汀洲。」東坡赴官錢塘，過而見之，大稱賞。已而相尋於西湖，一見如舊。及坡移守東徐，潛往訪之，館於逍遙堂，士大夫爭欲識面。東坡饌客罷，與俱來，而紅妝擁隨之。東坡遣一妓前乞詩，潛援筆而成曰：「寄語巫山窈窕娘，好將魂夢惱襄王。禪心已作沾泥絮，不逐春風上下狂。」一座大驚，自是名聞海內。然性褊尚氣，憎凡子如仇。嘗作詩云：「去歲春風上苑行，爛窺紅紫厭平生。如今眼底無姚魏，浪蘂浮花懶問名。」士論以此少之。

僧景淳詩多深意

桂林僧景淳，工為五言詩。詩規模清寒，其淵源出於島、可，時有佳句。元豐之初，南國山林人多傳誦。居豫章乾明寺，終日閉門，不置侍者，一室淡然。聞鄰寺齋鐘即造焉，坐海眾食堂前，飯罷徑去。諸剎皆敬愛之，見其至，則為設鉢。其或陰雨，則諸剎為送食，住二十年如一日。有四時不出，謂大風雨極寒熱時。景福老順為予言，淳詩意苦而深，世不可遽解，如曰：「夜色中旬後，虛堂坐幾更。隔溪猿不叫，當檻月初生。」又曰：「後夜客來稀，幽齋獨掩扉。月中無旁立，草際一螢飛。」有深意。予時方十六七，心不然之，然聞清修自守，是道人活計，喜之耳。

鍾山賦詩

余居鍾山最久，超然山水間，夢亦成趣。嘗乘佳月登上方，深入定林，疲臥松下石上。四更，自寶公塔路還合妙齋，月昃虛幌，淨几桯然，童僕憨寢甫鼾。憑前檻無所見，時有流螢穿戶牖，風露浩然，松聲滿院。作詩曰：「雨過東南月清亮，意行深入碧蘿層。露眠不管牛羊踐，我是鍾山無事僧。」又曰：「未饒拄杖挑山衲，差勝袈裟裹草鞋。吹面谷風沖過虎，歸來松雨撼空齋。」

僧可遵好題詩

福州僧可遵，好作詩。暴所長以蓋人，叢林貌禮也，而心不然。嘗題詩湯泉壁間，東坡游廬山，偶見，為和之。遵曰：「禪庭誰立石龍頭，龍口湯泉沸不休。直待眾生塵垢盡，我方清冷混常流。」東坡曰：「石龍有口口無根，龍口湯泉自吐吞。若信眾生本無垢，此泉何處覓寒溫。」遵自是愈自矜伐。客金陵，佛印元公自京師還，過焉。遵作詩贈之曰：「上國歸來路幾千，渾身猶帶御爐煙。鳳凰山下敲蓬戶，驚起山翁白晝眠。」元戲答曰：「打睡禪和萬萬千，夢中趨利走如煙。勸君抖擻修禪定，老境如蠶已再眠。」元詩雖少縕藉，然一時快之。


卷七
蘇軾襯朝道衣

哲宗問右璫陳衍：「蘇軾襯朝章者何衣？」衍對曰：「是道衣。」哲宗笑之。及謫英州，雲居佛印遣書追至南昌，東坡不復答書，引紙大書曰：「戒和尚又錯脫也。」後七年，復官，歸自海南，監玉局觀，作偈戲答僧曰：「惡業相纏四十年，常行八棒十三禪。卻著衲衣歸玉局，自疑身是五通仙。」

東坡廬山偈

東坡游廬山，至東林，作偈曰：「溪聲便是廣長舌，山色豈非清淨身。夜來八萬四千偈，它日如何舉似人。」

廬山老人於般若中了無剩語

「橫看成嶺側成峰，遠近看山了不同。不識廬山真面目，祇緣身在此山中。」魯直曰：「此老人於般若橫說豎說，了無剩語。非其筆端有口，安能吐此不傳之妙哉！」

華亭舡子和尚偈

華亭舡子和尚偈曰：「千尺絲綸直下垂，一波纔動萬波隨。夜靜水寒魚不食，滿船空載月明歸。」叢林盛傳，想見其為人。宜州倚曲音成長短句曰：「一波纔動萬波隨。簑笠一鈎絲，金鱗正在深處，千尺也須垂。吞又吐，信還疑，上鈎遲。水寒江靜，滿目青山，載月明歸。」

東坡和陶淵明詩

東坡在惠州，盡和淵明詩。魯直在黔南聞之，作偈曰：「子瞻謫海南，時宰欲殺之。飽吃惠州飯，細和淵明詩。淵明千載人，子瞻百世士。出處固不同，風味亦相似。」尋又遷儋耳，久之，天下盛傳子瞻己仙去矣。後七年北歸，時章丞相方貶雷州。東坡至南昌，太守葉公祖洽問曰：「世傳端明已歸道山，今尚耳游戲人間耶？」東坡曰：「途中見章子厚，乃迴反耳。」

東坡作偈戲慈雲長老又與劉器之同參玉版禪

東坡自海南至虔上，以水涸不可舟，逗留月餘，時過慈雲寺浴。長老明鑒，魁梧如所畫慈恩，然叢林不以道學與之。東坡作偈戲之曰：「居士無塵堪洗沐，老師有句借宣揚。窗間但見蠅鑽紙，門外時聞佛放光。遍界難藏真薄相，一絲不挂且逢場。卻須重說圓通偈，千眼熏籠是法王。」又嘗要劉器之同參玉版和尚，器之每倦山行，聞見玉版，忻然從之。至廉泉寺，燒筍而食，器之覺筍味勝，問：「此筍何名？」東坡曰：「即玉版也。此老師善說法，要能令人得禪悅之味。」於是器之乃悟其戲，為大笑。東坡亦作偈曰：「叢林真百丈，嗣法有橫枝。不怕石頭路，來參玉版師。聊憑柏樹子，與問籜龍兒。瓦礫猶能說，此君那不知。」

東坡留戒公長老住石塔

東坡鎮維揚，幕下皆奇豪。一日，石塔長老遣侍者投牒求解院，東坡問：「長老欲何往？」對曰：「歸西湖舊廬。」即令出，別候旨揮。東坡於是將僚佐，同至石塔，令擊鼓，大眾聚觀。袖中出疏，使晁無咎讀之，其詞曰：「大士何曾出世，誰作金毛之聲？眾生各自開堂，何關石塔之事？去無作相，住亦隨緣。戒公長老開不二門，施無盡藏。念西湖之久別，亦是偶然。為東坡而少留，無不可者。一時稽首，重聽白槌。渡口船迴，依舊雲山之色。秋來雨過，一新鐘鼓之聲。謹疏。」予謂戒公甚類杜子美黃四娘耳，東坡妙觀逸想，托之以為此文，遂與百世俱傳也。

負《華嚴經》入嶺大雪二偈

陳瑩中謫合浦時，予在長沙，以書抵予，為負《華嚴》入嶺。有偈曰：「大士游方興盡回，家山風雨絕纖埃。杖頭多少閑田地，挑取《華嚴》入嶺來」。予和之曰：「因法相逢一笑開，俯看人世過飛埃。湖湘嶺外休分別，圓寂光中共往來。」又聞嶺外大雪，作二偈寄之曰：「傳聞嶺外雪，壓倒千年樹。老兒拊手笑，有眼未曾睹。故應潤物材，一洗瘴江霧。寄語牧牛人，莫教頭角露。」又曰：「遍界不曾藏，處處光皎皎。開眼失卻蹤，都緣大分曉。園林忽生春，萬瓦粲一笑。遙知忍凍人，未悟安心了。」

夢迎五祖戒禪師

蘇子由初謫高安時，雲庵居洞山，時時相過。有聰禪師者，蜀人，居聖壽寺。一夕，雲庵夢同子由、聰出城迓五祖戒禪師，既覺，私怪之，以語子由，語未卒，聰至。子由迎呼曰：「方與洞山老師說夢，子來亦欲同說夢乎？」聰曰：「夜來輒夢見吾三人者，同迎五祖戒和尚。」子由拊手大笑曰：「世間果有同夢者，異哉！」良久，東坡書至，曰：「已次奉新，旦夕可相見。」三人大喜，追筍輿而出城，至二十里建山寺，而東坡至。坐定無可言，則各追繹向所夢以語坡。坡曰：「軾年八九歲時，嘗夢其身是僧，往來陝右。又先妣方孕時，夢一僧來托宿，記其頎然而眇一目。」雲庵驚曰：「戒，陝右人，而失一目，暮年棄五祖來游高安，終於大愚。」逆數蓋五十年，而東坡時年四十九歲矣。後東坡以書抵雲庵，其略曰：「戒和尚不識人嫌，強顏復出，真可笑矣。既是法契，可痛加磨礪，使還舊觀，不勝幸甚。」自是常衣衲衣。

張文定公前生為僧

張文定公方平為滁州日，游琅邪，周行廊廡，神觀清淨。至藏院，俯仰久之。忽呼左右梯其梁間，得經一函。開視之，則《楞伽經》四卷，餘其半未寫。公因點筆續之，筆迹不異。味經首四句曰：「世間離生滅，猶如虛空花。智不得有無，而興大悲心。」遂大悟流涕，見前世事。蓋公生前嘗主藏於此，病革，自以寫經未終，願再來成之故也。公立朝正色，自慶曆以來，名臣為人主所敬者，莫如公。暮年出此經示東坡居士，居士為重寫，題公之事於其後，刻於浮玉山龍游寺。

詵公送官墮馬損臂雲峰悅師作偈戲之

雲峰悅禪師，叢林敬畏為明眼尊宿，與興化詵公友善。詵城居三十餘年，老矣，猶迎送不已。悅嘗誡曰：「公乃不袖手山林中去，尚此忍垢乎？」郡僚愛詵多，久不果去。一日，送大官出郊，墮馬損臂，呻S吟Y月餘，以書哀訴於悅。悅恨其不聽言，作偈戲之曰：「大悲菩薩有千手，大丈夫兒誰不有。興化和尚折一枝，猶有九百九十九。」南華恭長老同嗣大愚，然少叢林，有書來敘法乳。悅作偈戲之曰：「與師萍迹寄江湖，共憶當年在大愚。堪笑堪悲無限事，甜瓜生得苦葫蘆。」

喚作拳是觸不喚拳是背

寶覺禪師老，庵於龍峰之北。魯直丁家難，相從甚久，館於庵之傍兩年。寶覺見學者，必舉手示之曰：「喚作拳是觸，不喚拳是背。」莫有契之者，叢林謂之觸背關。張丞相奉使江西日，將造其廬，至兜率，見悅禪師，遂甘稱其門人。及見寶覺，乃作偈曰：「久嚮黃龍山裏龍，到來只見住山翁。須知背觸拳頭外，別有靈犀一點通。」靈源叟時為侍者，乃作贊，其略曰：「聞時富貴，見後貧窮。老年浩歌歸去樂，從他人喚住山翁。」魯直大笑曰：「天覺所言靈犀一點，此藞苴為虛空安耳穴。靈源作贊分雪之，是寫一字不著畫。」

毛僧之化

吳有異比丘，號毛僧，日游聚落，飲食無所撰。輕薄子多狎玩之，貴勢要之不詣。忽謂人曰：「吾其死矣。」乃危坐，說偈曰：「毛僧毛僧，事事不能，死了燒了，卻似不曾。」言卒遂化。嗟乎，異哉！其端師子、戒闍梨之徙乎？

謝無逸佳句

謝逸字無逸，臨川縣人，勝士也，工詩能文。黃魯直讀其詩曰：「晁、張流也，恨未識之耳。」無逸詩曰：「老鳳垂頭噤不語，枯木槎牙噪春鳥。」又曰：「貪夫蟻旋磨，冷官魚上竹。」又曰：「山寒石髮瘦，水落溪毛凋。」為魯直所稱賞。

洪覺範朱世英二偈

朱世英以八行薦於朝，當入學，意不欲行，不得已詣之，信宿而還。所居溪堂，生涯如龐蘊。予嘗過之，小君方炊，稚子宗野汲水，而無逸誦書掃除。顧見予，放帚大笑曰：「聊復爾耳。」予作偈曰：「老妻營炊，稚子汲水。龐公掃除，丹霞適至。棄帚迎門，一笑相視。不必靈照，多說道理。」世英聞之，亦作偈曰：「提籃靈照，掃地謝公。一般是麵，做作不同。不假語默，通透玲瓏。更若不會，換手搥胸。」




卷八
劉跛子說二范詩

劉跛子，青州人，拄一拐，每歲必一至洛中看花，館范家園，春盡即還京師。為人談噱有味，范家子弟多狎戲之。有大范者見之，即與之二十四金，曰：「跛子吃半角。」小范者見，只予十金，曰：「跛子吃椀羹。」於是以詩謝伯仲曰：「大范見時二十四，小范見時吃椀羹。人生四海皆兄弟，酒肉林中過一生。」

陳瑩中贈跛子長短句

初，張丞相召自荊湖。跛子與客飲市橋，客聞車騎過其都，起觀之，跛子挽其衣，使且飲，作詩曰：「遷客湖湘召赴京，車歸迎迓一何榮。爭如與子市橋飲，且免人間寵辱驚。」陳瑩中甚愛之，作長短句贈之，其略曰「槁木形骸，浮雲身世，一年兩到京華。又還乘興，閑看洛陽花。說甚姚黃魏紫，春歸後，終委泥沙。忘言處，花開花謝，都不似我生涯」云云。予政和改元見於興國寺，以詩戲之曰：「相逢一拐大梁間，妙語時時見一班。我欲從公蓬島去，爛銀堆裏見青山。」予姻家許中復大夫宜人，趙參政槩之孫女，云：「我十許歲時，見劉跛子來覓酒吃，笑語終日而去。」計其壽百四十五年許。嘗館於京師新門張婆店三十年，日坐相國寺東廊，邸中人無有識之者。

劉野夫長短句

劉野夫留南京，久未入都，淵材以書督之。野夫答書曰：「跛子一生別無道路，展手教化，三饑兩飽，目視雲漢，聊以自誑。元神新來，被劉法師、徐神翁形迹得不成模樣。深欲上京相覷，又恐撞著丈人泥陀佛，驀地被乾拳濕踢，著甚來由。」其不羈如此。嘗自作長短句曰：「跛子年來，形容何似，儼然一部髭鬚。世上許大，拐上有工夫。選南州北縣，逢著處，酒滿葫蘆。醺醺醉，不知來日，何處度朝晡。洛陽花看了，歸來帝里，一事全無。又還與瓠羹不托，依舊再作門徒。驀地思量，下水輕船上，蘆席橫鋪。呵呵笑，睢陽門外，有個好西湖。」

劉淵材南歸布橐中墨竹史稿

淵材游京師貴人之門十餘年，貴人皆前席。其家在筠之新昌，其貧至饘粥不給，父以書召其歸，曰：「汝到家，吾倒懸解矣。」淵材於是南歸，跨一驢，以一黥挾以布橐，橐、黥背斜絆其腋。一邑聚觀，親舊相慶三日，議曰：「布橐中必金珠也。」予雅知其迂闊，疑之，乃問曰：「親舊聞淵材還，相慶曰：『君官爵雖未入手，必使父母妻兒脫凍餒之厄。』橐中所有，可早出以慰之。」淵材喜見鬚眉，曰：「吾富可埒國也，汝可拭目以觀。」乃開橐，有李廷珪墨一丸，文與可墨竹一枝，歐公《五代史》橐草一巨編，餘無所有。

雲庵活盲女

雲庵住洞山時，嘗過檀越家，經大林間，少立，聞哀聲雜流水，臨澗下窺，有蹲水中者。使兩夫下扶，猿臂而上，乃盲女子，年十七八許。問其故，曰：「我母死，父傭於遠方，兄貧無食，牽我至此，猛推下我而去。」雲庵意惻，不自知涕下，顧其人力曰：「汝無婦，可畜以相活，我給與一世。」力拜諾，即以所乘筍兜舁歸山，雲庵步隨之。盲女後生三子，皆勤院事。雲庵雖領眾它山，歲時遣人給衣食，如子姪然。雲庵高世之行，若此之類甚眾。

錢如蜜一滴也甜

仲殊初游吳中，自負一蓋，見賣餳者，從乞一錢，餳者與之，即就買餳食之而去。嘗客館古寺中，道俗造之，輒就覓錢，皆相顧羞縮，曰：「初不多辦來，奈何？」殊曰：「錢如蜜，一滴也甜。」

道士畜三物

萬安軍南並海石崖中，有道士，年八九十歲，自言本交趾人，渡海，船壞於此岸，因庵焉。養一雞，大如倒挂，日置枕中，啼即夢覺。又畜王孫，小於蝦蟆，風度清癯，以線繫几案間。道士飯，則跳躑登几唇危坐，分殘顆而食之。又有龜，狀如錢，置合中，時揭其蓋，使出戲衣褶間。予謁之，示此三物，從予乞詩。予熟視曰：「公小人國中引道神，吾詩詎能摹寫高韻。」

黃魯直夢與道士游蓬萊

黃魯直，元祐中晝臥蒲池寺。時新秋雨過，涼甚，夢與一道士褰衣升空而去，望見雲濤際天。夢中問道士：「無舟不可濟，且公安之？」道士曰：「與公游蓬萊。」即襪而履水，魯直意欲無行，道士強要之。俄覺大風吹鬢，毛骨為戰慄。道士曰：「且斂目。」唯聞足底聲如萬壑松風，有狗吠，開目不見道士，唯見宮殿張開，千門萬戶。魯直徐入，有兩玉人導升殿，主者降接之。見仙官執玉塵尾，仙女擁侍之，中有一女，方整琵琶。魯直極愛其風韻，顧之，忘揖主者，主者色莊，故其詩曰：「試問琵琶可聞否，靈君色莊妓搖手」。頃與予同宿湘江舟中，親為言之，與今《山谷集》語不同，蓋後更易之耳。

周貫吟詩作偈

周貫者，不知何許人，雅自號木雁子。治平、熙寧間，往來西山，時時至高安。與予大父善，日酣飲，畜一大瓢，行沽，夜以為溺器。工作詩，詩成癖。嘗宿奉新龍泉觀，半夜槌門，道士驚，科髮披衣，啟關問其故。貫笑曰：「偶得句當奉告。」道士殊不意，業已問之，因使口誦。貫以手指畫，吟曰：「彈琴傷指甲，蓋席損髭鬢。」是夜貫寒甚，以席自覆故爾。又至袁州，見市井李生者有秀韻，欲携以同歸林下。而李嗜酒色，意欲無行，貫指煮藥鐺作偈示之曰：「頑鈍天教合作鐺，縱生三腳豈能行。雖然有耳不聽法，只愛人間戀火坑。」尋死於西山，方將化，人問其幾何歲，貫曰：「八十西山作酒仙，麻鞋軋斷布衣穿。相逢甲子君休問，太極光陰不計年。」後有見於京師州橋，附書與袁州李生云：「我明年中秋夕當上謁也。」至時，果造李生。生時以事出，乃以白土大書其門而去，曰：「今年中秋夕，來赴去年約。不見破鐵鐺，彈指空剝剝。」李生後竟墮馬，折一足。

石學士

石曼卿隱於酒，謫仙之流也，然善戲。嘗出報慈寺，馭者失控，馬驚，曼卿墮馬。從吏驚，遽扶掖升鞍，市人聚觀，意其必大詬怒。曼卿徐著鞍，謂馭者曰：「賴我石學士也，若瓦學士，則固不破碎乎？」

白土埭

《高僧傳》有神仙史宗者，著麻衣，加衲其上，號麻衣道者。喜怒不常，體癬疥，日坐廣陵白土埭，謳歌自適，夜不知歸宿處。江都令檀祗召至與語，詞多無畔岸，索紙賦詩曰：「有欲苦不足，無欲即無憂。未若清虛者，帶索披麻裘。浮游一世間，泛若不繫舟。要當畢塵累，棲息老山丘。」檀祗異之。陶淵明所說白土埭逢三異比丘，此其一也。有狂道士借海鹽令所畜小兒，登小山，山有屋數椽，道人三四輩相勞苦，其言小兒一不解，但得食一塸如熟艾。有問道士者：「謫者何時竟？」答曰：「在徐州江北廣陵白土埭上，計其謫，行當竟矣。」問者作書授道士，曰：「為達之。」即繫小兒衣帶還。海鹽令喜，問曰：「衣中有何？」曰：「書疏耳。」又呼問小兒至何處，小兒曰：「前為道士投杖，飄然去，但聞足下波浪聲，至山中，山中人寄書與白土埭上。」即引衣帶示令，令一不能曉。小兒詣史宗，史宗大驚曰：「汝乃蓬萊山中來耶！」神仙之有無，吾不能知，然觀其詩句，脫去畛封，有超然自得之氣，非尋常介夫所能作也。

范堯夫揖客對臥

范堯夫謫居永州，閉門，人稀識面。客苦欲見者，或出，則問寒暄而已。僮掃榻具枕，於是揖客，解帶對臥，良久，鼻息如雷霆。客自度未可起，亦熟睡，睡覺常及暮而去。

李伯時畫馬

李伯時善畫馬，東坡第其筆，當不減韓幹。都城黃金易得，而伯時馬不可得。師讓之曰：「伯時為士大夫，而以畫行，已可恥也。又作馬，忍為之耶？」伯時恚曰：「作馬無乃例能蕩人心、墮惡道乎！」師曰：「公業已習此，則日夕以思其情狀，求為神駿，繫念不忘，一日眼花落地，必入馬胎無疑，非惡道而何？」伯時大驚，不覺身去坐榻曰：「今當何以洗其過？」師曰：「但畫觀音菩薩。」自是畫此像妙天下。故一時公卿服師之善巧者也。

房琯婁師德永禪師畫圖

《東坡集》中有《觀宋復古畫序》一首曰：「舊說房琯開元中嘗宰盧氏，與道士邢和璞過夏口村，入廢佛寺，坐古松下。和璞使人鑿池，得甕中所藏婁師德與永禪師畫，笑謂琯曰：『頗憶此耶？』因悵然悟前生之為永禪師也。故人柳子玉寶此畫，蓋唐本，宋復古所臨者。」

退靜兩忘少忘

尹師魯謫官過大梁，與一老衲語。師魯曰：「以退靜為樂。」衲曰：「孰若退靜兩忘。」師魯頓若有所得。及移鄧州，時范文正守南陽，師魯手書與文正別。文正馳至，則師魯已沐浴，衣冠而坐，少頃而化。文正哭之甚哀，師魯忽舉首曰：「已與公別，安用復來。」文正驚問所以，師魯笑曰：「死生常理也，希文豈不達此。」又問後事，曰：「此在公耳。」乃揖希文，復逝。俄頃，又舉首謂希文曰：「亦無鬼，亦無恐怖。」言訖長往。沈存中曰：「師魯所養至此，可謂有力。然尚未脫有無之見，何也？得非退靜兩忘尚存胸中乎。」獨無為子楊次公曰：「存中識藥矣，然未識藥之忌也。」



卷九
張丞相草書亦自不識其字

張丞相好草書而不工，當時流輩皆譏笑之，丞相自若也。一日得句，索筆疾書，滿紙龍蛇飛動，使姪錄之。當波險處，姪罔然而止，執所書問曰：「此何字也？」丞相熟視久之，亦自不識，詬其姪曰：「胡不早問，致予忘之。」

當出汝詩示人

沈東陽《野史》曰：「晉桓溫少與殷浩友善，殷嘗作詩示溫，溫玩侮之，曰：『汝慎勿犯我，犯我當出汝詩示人。』」

昌州海棠獨香為佳郡

李丹大夫客都下，一年無差遣，乃受昌州。議者以去家遠，乃改受鄂倅。淵材聞之，吐飯大步往謁李，曰：「今日聞大夫欲受鄂倅，有之乎？」李曰：「然。」淵材悵然曰：「誰為大夫謀？昌，佳郡，奈何棄之。」李驚曰：「供給豐乎？」曰：「非也。」「民訟簡乎？」曰：「非也。」曰：「然則何以知其佳？」淵材曰：「天下海棠無香，昌州海棠獨香，非佳郡乎？」聞者傳以為笑。

鶴生卵

淵材迂闊好怪，嘗畜兩鶴，客至，指以誇曰：「此仙禽也。凡禽卵生，而此胎生。」語未卒，園丁報曰：「此鶴夜產一卵，大如梨。」淵材面發赤，訶曰：「敢謗鶴也。」卒去，鶴輒兩展其脛伏地，淵材訝之，以杖驚使起，忽誕一卵。淵材嗟咨曰：「鶴亦敗道，吾乃為劉禹錫《佳話》所誤。自今除佛、老子、孔子之語，餘皆勘驗。」予曰：「淵材自信之力，然讀《相鶴經》未熟耳。」又嘗曰：「吾平生無所恨，所恨者五事耳。」人問其故。淵材斂目不言，久之曰：「吾論不入時聽，恐汝曹輕易之。」問者力請說，乃答曰：「第一恨鰣魚多骨，第二恨金橘大酸，第三恨蓴菜性冷，第四恨海棠無香，第五恨曾子固不能作詩。」聞者大笑，而淵材瞠目曰：「諸子果輕易吾論也。」

課術有驗無驗

靈源禪師住龍舒太平精舍，有日者能課，使之課，莫不奇中。蘇朝奉者至寺使課，無驗，非特為蘇課無驗，凡為達官要人言皆無驗。至為市井凡庸、山林之土課，則如目見而言。靈源問其故，答曰：「我無德量，凡見尋常人，則據術而言，無所緣飾。見貴人則畏怖，往往置術之實，而務為諛詞。其不驗，要不足怪。」

郭注妻未及門而死

韓魏公客郭注者，才而美，然求室則病。行年五十，未有室家。魏公憐之，百計賙恤，為求婚，將遂，其人必死。公以侍兒賜之，未及門而注死。郭注殆可與范公客同科也。魏、范功名富貴如太山黃河，日月所不能老，兩客乃爾可笑耶。

癡人說夢夢中說夢

僧伽，龍朔中游江淮間，其迹甚異。有問之曰：「汝何姓？」答曰：「姓何。」又問：「何國人？」答曰：「何國人。」唐李邕作碑，不曉其言，乃書傳曰：「大師姓何，何國人。」此正所謂對癡人說夢耳。李邕遂以夢為真，真癡絕也。僧贊寧以其傳編入《僧史》，又從而解之曰：「其言姓何，亦猶康會本康居國人，便命為康僧會。詳何國在碎葉東北，是碎葉國附庸耳。」此又夢中說夢，可掩卷一笑。

不欺神明

徐鉉曰：「江南處士朱貞，每語人曰：『世皆云不欺神明，此非天地百神，但不欺心，即不欺神明也。』」予聞司馬溫公曰：「我平居無大過人，但未嘗有不可對人語者耳。」此不欺神明也。

聞遠方不死之術

《孔叢子》有言：昔有人聞遠方能不死之術者，裹糧往從之。及至，而其人已死矣，然猶歎恨不得聞其道。予愛其事有中禪者之病。佛法浸遠，真偽相半，唯死生禍福之際不容偽耳。今目識其偽，猶惑之，可笑也。

惠遠自以宗教為己任

高仲靈作遠公影堂記六件事，且罪學者不能深考遠行事，以張大其德，著明於世。予曰：「仲靈寧嘗自考其事乎？謝靈運欲入社，遠拒之，曰：是子思亂，將不令終。盧循反，而遠與之執手言笑。謂遠知人，則何暗於循；謂不知人，則何獨明於靈運。遠自以宗教為己任，而授《詩》《禮》於宗、雷輩，與道安諫符堅勿伐洛陽同科。父子於釋氏，其可謂純正而知大體者邪？」

筠溪快山有虎

筠溪快山有虎，嘗搏牧牛童子，為兩牛所逐，虎既去，牛捍護之，童子竟死。石門老衲文公為予言之，為作詩記之，以諷含齒被髮而不義者。然予徒能諷之，其能已之哉！「快山山淺亦有虎，時時妥尾過行路。一豎坐地牧兩牯，以捶捶地不復顧。虎搏豎如鷹搦兔，兩牛來奔虎棄去。因往荷癢挨老樹，牯則喘視同守護。虎竟不能得此豎，豎雖不救牯無負。一村囂傳共鳴鼓，而虎已逃不知處。嗟哉異哉兩大武，高義可與貫高伍。今走仁義名好古，臨事真情乃愧汝。此事可信文公語，為君落筆敏風雨。」

劉野夫約龔德莊觀燈免火災

龔德莊罷官河朔，居京師新門。劉野夫上元夕以書約德莊曰：「今夜欲與君語，令閣必盡室出觀燈，當清淨身心相候。」德莊雅敬其為人，危坐，三鼓矣，家人輩未還，野夫亦竟不至。俄火自門而燒，德莊窘，持誥牒犯烈焰而出。頃刻，數百舍為火礫之場。明日，野未來吊，且欣曰：「令閣已不出，是吾憂；幸出，可賀也。」德莊心異野夫，然不欲詰之也。

開井法禁蛇方

淵材好談兵，曉太樂，通知諸國音語。嘗咤曰：「行師頓營，每患乏水，近聞開井法甚妙。」時館大清觀，於是日相其地而掘之，無水。又遷掘數尺觀之，四旁遭其掘鑿，孔穴棋布。道士月夜登樓望之，顰頞曰：「吾觀為敗龜殼乎？何四望孔穴之多耶？」淵材不懌。又嘗從郭太尉游園，咤曰：「吾比傳禁蛇方甚妙，但咒語耳，而蛇聽約束，如使稚子。」俄有蛇甚猛，太尉呼曰：「淵材可施其術。」蛇舉首來奔，淵材無所施其術，反走汗喘，脫其冠巾，曰：「此太尉宅，神不可禁也。」太尉為一笑。嘗獻樂書，得協律郎，使予跋其書曰：「子落筆當公，不可以叔姪故溢美也。」予曰：「淵材在布衣，有經綸志。善談兵，曉太樂，文章蓋其餘事。獨禁蛇、開井，非其所長。」淵材視之，怒曰：「司馬子長以酈生所為事事奇，獨說高祖封六國為失，故於本傳不言者，著人之美為完傳也。又於子房傳載之者，不欲隱實也。奈何書禁蛇、開井乎？」聞者莫不絕倒。

三十六計走為上計

紹聖初，曾子宣在西府，淵材往謁之。論邊事，極言官軍不可用，用士為良，子宣喜之。既罷，與余過興國寺河上，食素分茶甚美。將畢，問奴楊照取錢，奴曰：「忘持錢來，奈何？」淵材色窘，予戲曰：「兵計將安出。」淵材以手捋鬚良久，目予，趨自後門出，若將便旋然。予追逐，淵材以手拏帽搴衣，走如飛，予與奴楊照追逐二相公廟，淵材乃敢回顧，喘立，面無人色，曰：「編虎頭，撩虎鬚，幾不免於虎口哉！」予又戲曰：「在兵法何如？」淵材曰：「三十六計，走為上計。」



卷十
陳瑩中此集食豬肉鰣魚

陳瑩中謫通州，夜讀《洛浦錄》，乃大有所悟。斂目長息曰：「此句唯覺範可解，然渠在海外，吾無定光佛手，何能招之。」又曰：「吾甥李郁光祖者，覺範所愛，當呼來，授以此句。覺範倘有生還之幸，而吾以去死不遠，恐隔生，則托光祖授之，如大陽直掇付遠錄公耳。」於是光祖自邵武跰足至通，瑩中熟視彌月，曰：「非寄附所可，姑置之。」明年，予還自朱崖，館於高安大愚。瑩中自台州載其家來漳浦，過九江，愛廬山，因家焉。督予兼程來，予以三日至湓城。瑩中曰：「自此公可禁作詩，無益於事。」予曰：「敬奉教。然予兒時好食肉，母使持齋，予叩頭乞先飫飡肉一日，母許之。今亦當准食肉例，先吟兩詩，喜吾二人死而復生，如何？」瑩中許之，予詩曰：「雁蕩天台看得足，盡般兒女寄蓬窗。徑來漳水謀二頃，偶愛廬山家九江。名節逼真如醉白，生涯領略似襄龐。向來萬事都休理，且聽棲鐘一夜撞。」「與公靈鷲曾聽法，游戲人間知幾生。夏口甕中藏畫像，孤山月下認歌聲。翳消已覺華無蒂，礦盡方知珠自明。數抹夕陽殘雨外，一番飛絮滿江城。」瑩中喜而謂曰：「此詩如岐下豬肉也，雖美，無多食。」後三年，予客漳水，見瑩中姪勝柔自九江來，出詩示予曰：「仁者雖逢思有常，平居慎勿示何妨。爭先世路機關惡，近後語言滋味長。可口物多終作疾，快心事過必為傷。與其病後求良藥，不若病前能自防。」予謂勝柔曰：「公癡叔詩如食鰣魚，唯恐遭骨刺耳。與岐下豬肉，不可同日而語也。」

蠹文不通辨譯

景祐中，光梵大師惟淨以梵學著聞天下。皇祐中，大覺禪師懷璉以禪宗大振京師。淨居傳法院，璉居淨因院，一時學者依以揚聲。景靈宮鋸鏞解木，木既分，有蟲鏤紋數十字，如梵書字旁行之狀，因進之。上遣都知羅宗譯經潤文，夏英公竦詣傳法院導譯，冀得祥異之語以讖國。淨焚香導譯逾刻，乃曰：「天竺無此字，不通辨譯。」右璫恚曰：「諸大師且領上意，若稍成文，譯館恩例不淺。」而英公以此意諷之，淨曰：「幸若蠹紋稍可箋辨，誠教門光也。異日彰謬妄，萬死何補！」上又嘗賜璉以龍腦鉢盂，璉對使者焚之，曰：「吾法以壞色衣，以瓦銕食，此鉢非法。」使者歸奏，上佳歎之。

淨璉可謂佛弟子

富鄭公每語客，此兩道人可謂佛弟子也，倘使立朝，必能盡節。以其人品不凡，故隨所遇輒盡其才。今則淨、璉輩何其少也耶。

道人識歐公必不凡

予游褒禪山，石涯下見一僧，以紙軸枕首，跣足而臥。予坐其傍，久之乃驚覺，起相向，熟視予曰：「方聽萬壑松聲，泠然而夢，夢見歐陽公，羽衣，折角巾，杖藜，逍遙潁水之上。」予問師：「嘗識公乎？」曰：「識之。」予私自語曰：「此道人識歐公，必不凡。」乃問曰：「師寄此山久如？」曰：「一年矣。」「道具何在？伴侶為誰？」僧笑曰：「出家欲無累，公所言，袞袞多事人也。」曰：「豈不置鉢耶？」曰：「食時寺有椀。」又曰：「豈不畜經卷耶？」曰：「藏中自備足。」曰：「豈不備笠耶？」曰：「雨即吾不行。」曰：「鞋履亦不用耶？」曰：「昔有之，今弊棄之，跣足行殊快人。」予愕曰：「然則手中紙軸復何用？」曰：「此吾度牒也，亦欲睡枕頭耳。」予甚愛其風韻，恨不告我以名字鄉里，然識其吳音也，必湖山隱者。南還海岱，逢佛印禪師元公出山，重荷者百夫，擁其輿者十許夫，巷陌聚觀，喧吠雞犬，予自笑曰：「使褒禪山石崖僧見之，則子為無事人也。」

觀道人三生為比丘

唐《忠義傳》，李澄之子源，自以父死王難，不仕，隱洛陽惠林寺。年八十餘，與道人圓觀游甚密，老而約自峽路入蜀。源曰：「予久不入繁華之域。」於是許之，觀見錦襠女子浣，泣曰：「所以不欲自此來者，以此女也。然業影不可逃，明年某日，君自蜀還，可相臨，以一笑為信。吾已三生為比丘，居湘西岳麓寺，有巨石林間，嘗習禪其上。」遂不復言，已而觀死。明年如期至錦襠家，則兒生始三日，源抱臨明簷，兒果一笑。卻後十二年，至錢塘孤山，月下聞扣牛角而歌者，曰：「三生石上舊精魂，賞月臨風不要論。慚愧情人遠相訪，此身雖壞性常存。」東坡刪削其傳，而曰圓澤，而不書岳麓三生石上事。贊寧所錄為圓觀，東坡何以書為澤，必有據，見叔讜當問之。

羊肉大美性暖

毗陵承天珍禪師，蜀人也，巴音夷面，真率不事事，郡守忘其名，初至，不知其佳士，未嘗與語。偶攜客來游，珍亦坐於旁，守謂客曰：「魚稻宜江淮，羊麵宜京洛。」客未及對，珍輒對曰：「世味無如羊肉大美，且性極暖，宜人食。」守色變瞋視之，徐曰：「禪師何故知羊肉性暖？」珍應曰：「常臥氈知之，其毛尚爾暖，其肉不言可知矣。如明公治郡政美，則立朝當更佳也。」

趙悅道日延一僧對飯

趙悅道休官歸三衢，作高齋而居之，禪誦精嚴，如老爛頭陀。與鍾山佛慧禪師為方外友，唱酬妙語，照映叢林。性喜食素，日須延一僧對飯，可以想見其為人矣。

魯直悟法雲語罷作小詞

法雲秀關西，鐵面嚴冷，能以理折人。魯直名重天下，詩詞一出，人爭傳之。師嘗謂魯直曰：「詩多作無害，豔歌小詞可罷之。」魯直笑曰：「空中語耳，非殺非偷，終不至坐此墮惡道。」師曰：「若以邪言蕩人氵㸒心，使彼逾禮越禁，為罪惡之由，吾恐非止墮惡道而已。」魯直領之，自是不復作詞曲耳。

東坡山谷瑩中瑕疵可笑

徐師川曰：「予於東坡、山谷、瑩中三君子，但知敬畏者也，然其瑕疵，予能笑之。如東坡議論諫諍，真所謂殺身成仁者，其視死生如旦夜爾，安能為哉！而欲學長生不死。山谷赴官姑熟，既至，未視事，聞當罷，不去，竟俯就之，七日符至乃去。問其故，曰：『不爾，無舟吏可遷。』夫士之進退本體，欲分明不可苟也，豈以舟吏為累耶？瑩中大節昭著，其能必行其志者，視爵祿如糞土，然猶時對日者說命。此皆顛倒也，吾固笑之。」

問歐陽公為人及文章

臨川謝逸字無逸，高才，江南勝士也。魯直見其詩，歎曰：「使在館閣，當不減晁、張。」朱世英為撫州，舉八行，不就，閒居多從衲子游，不喜對書生。一日，有一貢士來謁，坐定曰：「每欲問無逸一事，輒忘之。嘗聞人言歐陽修者，果如何人？」無逸熟視久之，曰：「舊亦一書生，後甚顯達，嘗參大政。」又問：「能文章否？」無逸曰：「也得。」無逸之子宗野，方七歲，立於旁，聞之，匿笑而去。

《證道歌》發明心

大通禪師言：吾頃過南都，謁張安道於私弟，道話一夕。安道曰：「景德初，西土有異僧到都下，閱《永嘉證道歌》，即作禮頂戴久之。譯者問其故，僧曰：『此書流播五天，稱《真丹聖者所說經》，發明心要者甚多。』又問大律師宣公塔所在：『吾欲往禮謁。』譯者又問：『此方大士甚眾，何獨求宣公哉？』曰：『此師持律，名重五天。』」

寧安和尚不視秀僧書

洪州武寧安和尚者，天衣懷禪師之嗣也，與秀關西為同行。秀已應詔住法雲寺，其威光可以挾其法友登雲天而翔也。而安止荒村破院，單丁三十年，秀時以書致安，安未嘗視，棄之。侍者不解其意，因間問之。安曰：「吾始以秀有精彩，乃今知其癡。夫出家兒塚間樹下辦那事，如救頭然。無故於八達衢頭架大屋，養數百閑漢，此真開眼尿床也，何足復對語哉！吾宗自此蓋亦微矣，子曹猶當見之。」

饌器皆黃白物

王荊公居鍾山時，與金華俞秀老過故人家飲，飲罷步至水亭，顧水際沙間有饌器數件，皆黃白物，意吏卒竊之，故使人問司之者。乃小兒適聚於此食棗栗，食盡棄之而去。文公謂秀老曰：「士欲任大事，閱富貴如群兒作息乃可耳。」

三代聖人多生儒中兩漢以下多生佛中

朱世英言：予昔從文公於定林數夕，聞所未聞，嘗曰：「子曾讀《游俠傳》否？移此心學無上菩提，孰能禦哉？」又曰：「成周三代之際，聖人多生吾儒中；兩漢以下，聖人多生佛中；此不易之論也。」又曰：「吾止以雪峰一句語作宰相。」世英曰：「願聞雪峰之語。」公曰：「這老子嘗為眾生，曰是什麼。」

磚若無縫爭解容得世間螻蟻

石塔長老戒公，東坡居士昔赴登文，戒公迓之。東坡曰：「吾欲一見石塔，以行速不及也。」戒公起曰：「這著是磚浮屠耶？」坡曰：「有縫奈何？」戒曰：「若無縫，爭解容得世間螻蟻。」坡首肯之。

范文正公麥舟

范文正公在睢陽，遣堯夫於姑蘇取麥五百斛。堯夫時尚少，既還，舟次丹陽，見石曼卿，問：「寄此久近？」曼卿曰：「兩月矣。三喪在淺土，欲喪之西北皈，無可與謀者。」堯夫以所載舟付之，單騎自長蘆捷徑而去。到家拜起，侍立良久。文正曰：「東吳見故舊乎？」曰：「曼卿為三喪未舉，留滯丹陽，時無郭元振，莫可告知。」文正曰：「何不以麥舟與之？」堯夫曰：「已付之矣。」

東坡讀《傳燈錄》

東坡夜宿曹溪，讀《傳燈錄》，燈花墮卷上，燒一僧字，即以筆記於窗間曰：「山堂夜岑寂，燈下讀《傳燈》。不覺燈花落，荼毗一個僧。」梵志詩曰：「城外土饅頭，餡草在城裏。一人吃一個，莫嫌沒滋味。」魯直曰：「既是餡草，何緣更知滋味？」易之曰：「須先以酒澆，且圖有滋味。」

詩當作不經人語

盛學士次仲、孔舍人平仲同在館中，雪夜論詩。平仲曰：「當作不經人道語。」曰：「斜拖闕角龍千丈，澹抹腰牆月半稜。」坐客皆稱絕。次仲曰：「句甚佳，惜其未大。」乃曰：「看來天地不知夜，飛入園林總是春。」平仲乃服其工。

嶺外梅花

嶺外梅花與中國異，其花幾類桃花之色，而唇紅香著。東坡詞曰：「玉質那愁瘴霧，冰姿自有仙風。海仙時遣探芳叢，倒挂綠毛幺凰。素面常嫌粉涴，洗妝不退唇紅。高情已逐曉雲空，不與梨花同夢。」魯直詞曰：「天涯也得江南信，梅破知春近。夜闌風細得香遲，不道曉來開遍向南枝。玉簫弄粉人應妒，飄到眉心住。平生個裏傾盃深，去國十年老盡少年心。」

詩忌深刻

黃魯直使余對句，曰：「呵鏡雲遮月。」對曰：「啼妝露著花。」魯直罪余於詩深刻見骨，不務含蓄。余竟不曉此論，當有知之者耳。

蔡元度生沒高郵

蔡元度焚黃餘杭，舟次泗洲，病亟。僧伽塔吐光射其舟，萬人瞻仰，中有棺呈露。士大夫知元度不起矣，至高郵而沒。元度生於高郵，而沒於此，異事。世言元度蓋僧伽侍者木叉之後身，初以為誕，今乃信然。




