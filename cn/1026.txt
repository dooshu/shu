全宋诗：董嗣杲
　董嗣杲　爱客有感
　董嗣杲　安丰朱一夔同舟
　董嗣杲　安庆新城
　董嗣杲　芭蕉花
　董嗣杲　白家池亭
　董嗣杲　白莲花
　董嗣杲　白庐山归城赋四首
　董嗣杲　百合花
　董嗣杲　包家山
　董嗣杲　宝相花
　董嗣杲　保叔塔
　董嗣杲　鲍家田
　董嗣杲　杯泉
　董嗣杲　北高峰
　董嗣杲　闭户
　董嗣杲　碧蝉儿花
　董嗣杲　碧桃花
　董嗣杲　辨才塔
　董嗣杲　表忠观
　董嗣杲　别王监镇
　董嗣杲　病起怀归
　董嗣杲　病中步入蔡公桥村落间
　董嗣杲　泊安庆得郭澹溪书
　董嗣杲　泊曹家沙
　董嗣杲　泊贵池驿
　董嗣杲　泊黄家渡
　董嗣杲　泊黄茅潭
　董嗣杲　泊江城下
　董嗣杲　泊接泥渡
　董嗣杲　泊雷江
　董嗣杲　泊李家渡
　董嗣杲　泊庐江县界几遭寇掠
　董嗣杲　泊蕲州城下晚思
　董嗣杲　泊韶村
　董嗣杲　泊雁汊寄主簿
　董嗣杲　泊杨港
　董嗣杲　参寥泉
　董嗣杲　曹家沙阻风与朱一夔步入庐江县
　董嗣杲　茶花
　董嗣杲　菖蒲花
　董嗣杲　长春花
　董嗣杲　长耳相
　董嗣杲　长桥
　董嗣杲　陈朝柏
　董嗣杲　陈石泉送芍药花
　董嗣杲　陈石泉送诗走笔次韵
　董嗣杲　枨花
　董嗣杲　程申叔来备言近况因与之饮
　董嗣杲　崇真道院
　董嗣杲　愁中延客
　董嗣杲　出德化门外
　董嗣杲　出西城
　董嗣杲　初八日立壬戌春
　董嗣杲　初阳台
　董嗣杲　初欲登小孤惠济庙水盛风驶回首已远矣
　董嗣杲　初至江城寓分司衙
　董嗣杲　春步岳园二首
　董嗣杲　春近
　董嗣杲　春去喜无怨鸟二首
　董嗣杲　春游
　董嗣杲　茨菰花
　董嗣杲　慈云岭
　董嗣杲　此君轩
　董嗣杲　次湖口
　董嗣杲　次韵重九
　董嗣杲　次赵屯
　董嗣杲　崔府君庙
　董嗣杲　翠芳园
　董嗣杲　答问游庐山日子
　董嗣杲　大佛头
　董嗣杲　大笑花
　董嗣杲　稻花
　董嗣杲　得京友信问曾观三叠水否因寄
　董嗣杲　得少顺风又值小雨二首
　董嗣杲　德生堂
　董嗣杲　登城楼
　董嗣杲　登临
　董嗣杲　登六和塔
　董嗣杲　登庾楼
　董嗣杲　登云台
　董嗣杲　抵北新桥
　董嗣杲　棣棠花
　董嗣杲　东林寺上方塔
　董嗣杲　东林寺晚步
　董嗣杲　东林寺赠宜上人
　董嗣杲　东西马塍
　董嗣杲　冬寒客怀
　董嗣杲　豆花
　董嗣杲　读旧书有感
　董嗣杲　独客二首
　董嗣杲　杜鹃花
　董嗣杲　杜陵至节后诗有远在剑南思洛阳句予客九江远过兴国至后忽动西湖之
　董嗣杲　断桥
　董嗣杲　对月
　董嗣杲　发黄池与朱一夔相别情思黯如
　董嗣杲　翻经台
　董嗣杲　返察矶回望九华
　董嗣杲　访三桥步隐者
　董嗣杲　飞来峰
　董嗣杲　分司卒至富池
　董嗣杲　丰乐楼
　董嗣杲　风篁岭
　董嗣杲　风水僧善用期之不遇
　董嗣杲　逢曹子敬知录三首
　董嗣杲　逢林舜举
　董嗣杲　佛手花
　董嗣杲　芙蓉花
　董嗣杲　富池江上荡舟游望二首
　董嗣杲　富池客中
　董嗣杲　富池客中寄范药庄
　董嗣杲　富池晚兴
　董嗣杲　富池寓怀
　董嗣杲　富池镇上感怀
　董嗣杲　赋得河中之水曲
　董嗣杲　甘园
　董嗣杲　感兴
　董嗣杲　葛公双井
　董嗣杲　葛岭
　董嗣杲　估客谣二首
　董嗣杲　孤山
　董嗣杲　孤山路
　董嗣杲　古柳林
　董嗣杲　古意
　董嗣杲　顾城
　董嗣杲　官舍病中
　董嗣杲　官廨凉夕醉成
　董嗣杲　官舟上富池二首
　董嗣杲　广济县
　董嗣杲　广济县王氏山园
　董嗣杲　桂花
　董嗣杲　过安庆旧城
　董嗣杲　过分水岭
　董嗣杲　过富池水军寨前
　董嗣杲　过富池水军寨统辖姚子雄公廨略栖迟且有约同上杭京
　董嗣杲　过林静学湖庄
　董嗣杲　过林口市
　董嗣杲　过梅根港
　董嗣杲　过彭蠡口
　董嗣杲　过蕲州
　董嗣杲　过琴斋
　董嗣杲　过新斗门感怀
　董嗣杲　过新桥
　董嗣杲　过银树
　董嗣杲　过岳家市
　董嗣杲　过证道寺
　董嗣杲　海棠花
　董嗣杲　寒泉
　董嗣杲　寒食日偶出
　董嗣杲　合涧桥
　董嗣杲　和靖先生墓
　董嗣杲　和楼恪斋自述
　董嗣杲　和翟建大见寄
　董嗣杲　荷花
　董嗣杲　横峰港
　董嗣杲　红梅花
　董嗣杲　后庭花
　董嗣杲　呼猿洞
　董嗣杲　壶中日月与葛秋岩纳凉
　董嗣杲　湖山堂
　董嗣杲　虎跑泉
　董嗣杲　怀庐山
　董嗣杲　怀潘宰留方家峪别业
　董嗣杲　槐花
　董嗣杲　还彭泽山中早发
　董嗣杲　环碧园
　董嗣杲　黄池客楼
　董嗣杲　黄池与朱一夔偕一老商款曲连日
　董嗣杲　黄葵花
　董嗣杲　回至兴国宫望天池一簇云气中因杨道士留有赋
　董嗣杲　蕙花
　董嗣杲　霍山祠
　董嗣杲　鸡冠花
　董嗣杲　记仙女三绝
　董嗣杲　寄别余明远
　董嗣杲　寄程申叔
　董嗣杲　寄韩玉玙二首
　董嗣杲　寄湖口茶局臧尚干
　董嗣杲　寄湖口张监渡
　董嗣杲　寄江城口占
　董嗣杲　寄冷翠谷葛秋岩
　董嗣杲　寄楼恪斋馆人两黄丈
　董嗣杲　寄庐山道士二首
　董嗣杲　寄彭泽陈明府
　董嗣杲　寄璹秋岩
　董嗣杲　寄杨云静
　董嗣杲　寄周堂长
　董嗣杲　家书不至自嘲
　董嗣杲　甲戌八月初九夜武康山中洪水骤发越十日漕司檄往检涝
　董嗣杲　甲戌九日和楼宰乌回寺登高
　董嗣杲　甲戌武康大水净林寺山门殿屋悉皆倒敝
　董嗣杲　甲戌重午留越寄武康同官
　董嗣杲　江岸春日
　董嗣杲　江城春日寓怀
　董嗣杲　江城怀隐
　董嗣杲　江城口号二首
　董嗣杲　江城忆游庐山逢隐者
　董嗣杲　江城与秋岩同赋
　董嗣杲　江村二首
　董嗣杲　江湖伟观
　董嗣杲　江上晚眺
　董嗣杲　江墅秋晚
　董嗣杲　江行遇风
　董嗣杲　江州寒食
　董嗣杲　江州税亭清坐
　董嗣杲　江州重午二首
　董嗣杲　将军教场墓
　董嗣杲　接泥渡头再遇雪
　董嗣杲　洁牲谢响应龙庙予不及往
　董嗣杲　巾子山
　董嗣杲　金灯花
　董嗣杲　金凤花
　董嗣杲　金沙花
　董嗣杲　金沙井
　董嗣杲　锦带花
　董嗣杲　槿花
　董嗣杲　近苦多故坐病乏药
　董嗣杲　镜禅人欲归灵隐
　董嗣杲　九江易帅遂得尽游郡斋
　董嗣杲　九江驿纪梦歌
　董嗣杲　九里松
　董嗣杲　九日留彭泽
　董嗣杲　九月十五日有感
　董嗣杲　酒边见烧各赋一体
　董嗣杲　酒边写兴别陈石泉
　董嗣杲　酒边忆去年苦病
　董嗣杲　菊花
　董嗣杲　橘花
　董嗣杲　聚八仙花
　董嗣杲　聚景园
　董嗣杲　钧天曲
　董嗣杲　客次狂吟
　董嗣杲　客寄写兴
　董嗣杲　客江城归期尚阻
　董嗣杲　客久
　董嗣杲　客居余明远来访
　董嗣杲　客来得邻人携酒共饮
　董嗣杲　客寓即事
　董嗣杲　客寓邻家有园尝欲过之不可得
　董嗣杲　客寓无眠信口赋秋感
　董嗣杲　客约游山久未践盟
　董嗣杲　客滞
　董嗣杲　客中怀西湖二首
　董嗣杲　客中拟游庐山
　董嗣杲　苦寒
　董嗣杲　葵花
　董嗣杲　蜡梅花
　董嗣杲　兰花
　董嗣杲　乐天竹阁
　董嗣杲　雷峰
　董嗣杲　冷翠阁与秋岩同赋
　董嗣杲　冷翠谷看瀑二首
　董嗣杲　冷翠谷口占
　董嗣杲　冷泉亭
　董嗣杲　梨花
　董嗣杲　离湋源口即事
　董嗣杲　离江城遇雪
　董嗣杲　李花二首
　董嗣杲　李勉之摄广济尉
　董嗣杲　李正将病归
　董嗣杲　理公岩
　董嗣杲　厉屏山祠
　董嗣杲　莲花塘
　董嗣杲　炼丹井
　董嗣杲　楝花
　董嗣杲　蓼花
　董嗣杲　林檎花
　董嗣杲　灵隐天竺寺门
　董嗣杲　凌霄花
　董嗣杲　菱花
　董嗣杲　刘妃墓
　董嗣杲　刘合舍迁居山中
　董嗣杲　留分司衙
　董嗣杲　留江城
　董嗣杲　留江城将还富池
　董嗣杲　留九宫山封道士饭因赠
　董嗣杲　留兴国宫怀城中友人
　董嗣杲　柳花
　董嗣杲　六一泉
　董嗣杲　龙泓洞
　董嗣杲　龙井
　董嗣杲　庐山道中
　董嗣杲　庐山杂兴二首
　董嗣杲　庐山折桂一枝
　董嗣杲　庐山中即事二首
　董嗣杲　庐山中闻桂香忆游茅山时梦中游桂花下
　董嗣杲　芦花
　董嗣杲　录秋日藁因写客况寄王倅昆仲仲亦曾任衡倅
　董嗣杲　旅次感怀
　董嗣杲　落梧
　董嗣杲　马头渡
　董嗣杲　玛瑙坡
　董嗣杲　麦花
　董嗣杲　满替在眼即景赋二首
　董嗣杲　漫兴二首
　董嗣杲　梅根港欲泊不泊其况可想
　董嗣杲　梅花
　董嗣杲　梅坡园
　董嗣杲　蒙叟悟禅人俗舍在湖口县予留江城闻其归省且有书贶因寄二首
　董嗣杲　密友花
　董嗣杲　妙智庵洞
　董嗣杲　妙智寺
　董嗣杲　妙智寺明上人他适因得一游
　董嗣杲　茉莉花
　董嗣杲　陌上二首
　董嗣杲　牡丹花
　董嗣杲　木笔花
　董嗣杲　木兰花
　董嗣杲　木香花
　董嗣杲　南高峰塔
　董嗣杲　南屏山
　董嗣杲　南天竺花
　董嗣杲　拟古
　董嗣杲　鸟窠
　董嗣杲　徘徊花
　董嗣杲　枇杷花
　董嗣杲　琵琶亭
　董嗣杲　贫游
　董嗣杲　苹花
　董嗣杲　瓶蕉花
　董嗣杲　蕲城晚泊值雪
　董嗣杲　荠花
　董嗣杲　牵牛花
　董嗣杲　钱清观禾
　董嗣杲　乾会圣节赐宴
　董嗣杲　蔷薇花
　董嗣杲　清明日怀孤山
　董嗣杲　清明日晚阴
　董嗣杲　清穆乡农户
　董嗣杲　清虚闲步有询吴灵耀近履者
　董嗣杲　清夜偶成
　董嗣杲　琼花
　董嗣杲　秋凉怀归三首
　董嗣杲　秋岩入城后寄
　董嗣杲　秋岩自山中见约
　董嗣杲　秋夜
　董嗣杲　秋夜对雨
　董嗣杲　秋夜冥客歌
　董嗣杲　曲水亭
　董嗣杲　壬戌闰重九客中写梦
　董嗣杲　壬戌元日二首
　董嗣杲　入东林寺
　董嗣杲　入贵池逢张秀夫
　董嗣杲　入庐山
　董嗣杲　入庐山感兴
　董嗣杲　入寓双泉寺
　董嗣杲　瑞香花
　董嗣杲　三贤祠
　董嗣杲　散水花
　董嗣杲　山茶花
　董嗣杲　山城
　董嗣杲　山丹花
　董嗣杲　山礬花
　董嗣杲　山行
　董嗣杲　删旧稿感赋
　董嗣杲　芍药花
　董嗣杲　生意堂三首
　董嗣杲　胜景园
　董嗣杲　石佛庵
　董嗣杲　石函桥
　董嗣杲　石榴花
　董嗣杲　石笋峰
　董嗣杲　石屋
　董嗣杲　石竹花
　董嗣杲　暑夜露饮
　董嗣杲　暑中访平山坦上人
　董嗣杲　暑中客怀
　董嗣杲　暑中宴张穆父第
　董嗣杲　水荭花
　董嗣杲　水乐洞
　董嗣杲　水退小园散步时垂替感赋
　董嗣杲　水仙庙
　董嗣杲　水月园
　董嗣杲　思归
　董嗣杲　思隐二首
　董嗣杲　四安乘舟上安吉州
　董嗣杲　四安舟上
　董嗣杲　松花
　董嗣杲　送矩上人
　董嗣杲　送李制属入蜀
　董嗣杲　送刘汉老过芜湖
　董嗣杲　送刘统辖自黄冈归光州
　董嗣杲　送陆明府归嘉禾
　董嗣杲　送史制机之鄂州
　董嗣杲　送徐性初归隆兴
　董嗣杲　送越人姚日章游淮
　董嗣杲　送张子秀入京
　董嗣杲　苏公堤
　董嗣杲　素馨
　董嗣杲　素馨花
　董嗣杲　宿嘉兴新城市
　董嗣杲　宿九江驿
　董嗣杲　宿清虚庵二首
　董嗣杲　宿雄江统制衙
　董嗣杲　宿浔阳馆
　董嗣杲　太平兴国宫
　董嗣杲　棠梨湖
　董嗣杲　韬光庵
　董嗣杲　桃花
　董嗣杲　藤花
　董嗣杲　题蔡主簿小园
　董嗣杲　题城山道人庵
　董嗣杲　题大赛山中人家
　董嗣杲　题方用卿书屋壁
　董嗣杲　题江州天庆观
　董嗣杲　题冷翠谷道者庵
　董嗣杲　题濂溪书院
　董嗣杲　题意香壁
　董嗣杲　题园堂壁
　董嗣杲　天池寺
　董嗣杲　天池寺晚步
　董嗣杲　天池寺夜与主僧觉翁圆上共坐谈浯溪山水之胜信笔因赠长句
　董嗣杲　天池寺忆雪屋韶上人
　董嗣杲　天池晚眺二首
　董嗣杲　天竺观音
　董嗣杲　跳珠轩
　董嗣杲　桐花
　董嗣杲　铜陵县废寺
　董嗣杲　酴醾花
　董嗣杲　晚泊烽火矶
　董嗣杲　晚步卷雪楼基上
　董嗣杲　晚过陈峰廨酒边怀旧
　董嗣杲　晚过张分司园
　董嗣杲　晚立接泥渡边
　董嗣杲　晚晴
　董嗣杲　万年枝花
　董嗣杲　王倅寄弟富池酒边述兴
　董嗣杲　畏风
　董嗣杲　闻笛
　董嗣杲　闻雁有感
　董嗣杲　闻赵芳洲已归武康梅廨
　董嗣杲　乌栖曲
　董嗣杲　吴李制属同寓富池双泉寺畏寒索饮因写真愫
　董嗣杲　芜湖
　董嗣杲　芜湖县
　董嗣杲　五丈观音
　董嗣杲　午睡
　董嗣杲　午睡中怀约山游
　董嗣杲　午阴坐清足轩
　董嗣杲　武康防风王庙前入西乡山中旷游归看邑志偶成
　董嗣杲　武康附夜航入京
　董嗣杲　武康姓丁人号生魂神合邑骚动
　董嗣杲　武康邑俗
　董嗣杲　武康邑中刘王庙
　董嗣杲　夕憩西林寺诗
　董嗣杲　西风
　董嗣杲　西湖道院
　董嗣杲　西林桥
　董嗣杲　西林寺
　董嗣杲　西溪
　董嗣杲　西兴道中二首
　董嗣杲　溪村晚步即事二首
　董嗣杲　戏酬李勉之留江州怀琴窗之什
　董嗣杲　下江
　董嗣杲　下彭泽
　董嗣杲　先得楼
　董嗣杲　先贤祠
　董嗣杲　县斋东堂盆荷著花楼恪斋约客赏之时葛秋岩作草圣和席间韵二首
　董嗣杲　香林
　董嗣杲　蟬矶
　董嗣杲　小步晚兴
　董嗣杲　小孤山
　董嗣杲　小新堤
　董嗣杲　晓出西门问程庐山回怀云翁
　董嗣杲　谢村
　董嗣杲　辛酉富池元宵写怀二首
　董嗣杲　新桥上岸
　董嗣杲　新桥遇秋岩
　董嗣杲　行兴国宫前市中
　董嗣杲　杏花
　董嗣杲　萱草花
　董嗣杲　悬空草花
　董嗣杲　雪后
　董嗣杲　雪江讲堂
　董嗣杲　雪阻李家渡
　董嗣杲　浔阳馆边泛小舟夷犹沙浦中遇翟伟大舟过
　董嗣杲　烟霞洞
　董嗣杲　胭脂菊花
　董嗣杲　杨梅坞
　董嗣杲　野望
　董嗣杲　夜泊富池
　董嗣杲　夜宴赠筝妓
　董嗣杲　夜坐
　董嗣杲　夜坐东林寺
　董嗣杲　依光堂
　董嗣杲　吟客枉访酒边走笔以赠
　董嗣杲　淫祀
　董嗣杲　银树
　董嗣杲　银树道上
　董嗣杲　银树道上客怀
　董嗣杲　饮黄池朱友龙舍
　董嗣杲　饮王倅宅
　董嗣杲　罂粟花
　董嗣杲　迎春花
　董嗣杲　涌金池
　董嗣杲　涌泉
　董嗣杲　由京买航还武康夜泊中途因醉晓还邑中摭实有赋
　董嗣杲　游东林寺
　董嗣杲　游冷翠谷
　董嗣杲　游盘塘山后废寺
　董嗣杲　游蛇岗岭庵
　董嗣杲　游赵提干园
　董嗣杲　又过妙智寺后因赋
　董嗣杲　又憩西林寺有乘马人来同宿
　董嗣杲　予辛酉春哭钟松岩于馀杭灵溪壬戌春于江州马头渡得家问知田耕月亦
　董嗣杲　余明远订游庐山
　董嗣杲　渔郎
　董嗣杲　与葛秋岩小园看月
　董嗣杲　与徐税过淮民家市果
　董嗣杲　羽觞飞上苑
　董嗣杲　雨泊蕲州岸下
　董嗣杲　雨窗夜感
　董嗣杲　雨后
　董嗣杲　雨凉
　董嗣杲　雨饮无肴
　董嗣杲　雨中宿洞霄
　董嗣杲　玉岑
　董嗣杲　玉壶园
　董嗣杲　玉莲堂
　董嗣杲　玉泉
　董嗣杲　玉绣球花
　董嗣杲　玉簪花
　董嗣杲　郁李子花
　董嗣杲　欲附蒲海云制干舟归
　董嗣杲　欲脱榷司东归
　董嗣杲　寓城一首
　董嗣杲　寓富池双泉寺三首
　董嗣杲　寓江州分司衙随笔五首
　董嗣杲　寓江州西城
　董嗣杲　元宵怀乡二首
　董嗣杲　约余明远
　董嗣杲　月丹花
　董嗣杲　月季花
　董嗣杲　岳鄂王墓
　董嗣杲　岳园醉宿二首
　董嗣杲　越城步月不知子城已闭因托宿赵义斋宅
　董嗣杲　越城客中
　董嗣杲　越上
　董嗣杲　云洞园
　董嗣杲　再逢黄山矶上老叟
　董嗣杲　早泊江城三首
　董嗣杲　枣花
　董嗣杲　赠封禺山翁
　董嗣杲　赠葛秋岩
　董嗣杲　赠归客
　董嗣杲　赠圭上人
　董嗣杲　赠接泥渡下李巡检
　董嗣杲　赠莲花洞僧二首
　董嗣杲　赠罗汉院志远上人
　董嗣杲　赠天池寺觉翁圆上人
　董嗣杲　赠萧炼师公弼
　董嗣杲　乍归信笔写兴二首
　董嗣杲　乍热
　董嗣杲　招铁镜明上人同舟入京
　董嗣杲　赵南康可斋篵屋武康孟保园池乔木极有思致东野故庐藉以表出感古伤
　董嗣杲　真珠泉
　董嗣杲　栀子花
　董嗣杲　中伏
　董嗣杲　忠勇庙
　董嗣杲　重泊杨港
　董嗣杲　重过清虚庵
　董嗣杲　重荣桧
　董嗣杲　重入东林寺
　董嗣杲　重叹
　董嗣杲　重游东林
　董嗣杲　重游能仁寺
　董嗣杲　重游清虚庵
　董嗣杲　重约游山
　董嗣杲　舟泊蕲城下
　董嗣杲　舟出西门
　董嗣杲　舟次示朱友龙
　董嗣杲　舟发
　董嗣杲　舟归富池纪怀
　董嗣杲　舟过彭泽
　董嗣杲　舟上感兴
　董嗣杲　舟上食菜粥甚美
　董嗣杲　舟上晚望庾楼
　董嗣杲　舟上望九华山
　董嗣杲　舟宿湖口
　董嗣杲　舟行不及游九华
　董嗣杲　舟中对月
　董嗣杲　周孚与高伯庸同游王氏庵归而闾丘仲诗至因次韵贻显庵主以纪一时事
　董嗣杲　朱槿花
　董嗣杲　装伯弜周先生手泽
　董嗣杲　拙寄
　董嗣杲　紫荆花
　董嗣杲　紫微花
　董嗣杲　自曹家沙风中抛江危甚抵铜陵县
　董嗣杲　自富池江入兴国军港留三日归回舟捷甚摭实写意
　董嗣杲　自接泥渡再还富池
　董嗣杲　自武康入京随即渡越
　董嗣杲　自兴国军治出富池
　董嗣杲　棕榈花
　董嗣杲　总宜园
　董嗣杲　阻风击舟
　董嗣杲　醉后登黄池港舟
　董嗣杲　坐病不赴姚总统席夜闻乐声因寄








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：董嗣杲




董嗣杲　爱客有感

在家最喜客，出外复过之。

相逢旅琐间，所恨力莫支。

迂旷胆相照，相顾何须期。

或者诮交泛，责我无藩篱。

我性得之天，怀抱更坦夷。

谤随爱憎兴，而我了不知。

义利界限分，我心石不移。

风月賸佳趣，未易以迹窥。

有吟莫辞和，有酒须共持。

古道已不怍，徒重旅心悲。

董嗣杲

董嗣杲　安丰朱一夔同舟

寒劲滋烟浪，根浮蹈雪霜。

同舟谙楚俗，空橐返吴乡。

聚散羁情远，行藏话柄长。

骤逢接言笑，直觉背时妆。

董嗣杲

董嗣杲　安庆新城

清香凝燕寝，春色遍龙舒。

市井无遗地，人烟有定居。

柝声营屋邃，帘影酒坊虚。

白首三山客，编茅作校书。

董嗣杲

董嗣杲　芭蕉花

绿扇摇秋吐秀黄，宿根清傲雪和霜。

花能成实连茎脆，子可为房取蜜藏。

争爱广阴能障暑，谁知甘味亦充粮。

何人吟羡青青叶，如此山殽不得尝。

董嗣杲

董嗣杲　白家池亭

白傅流风尚可寻，炉峰蓊紫掩天阴。

石埋遗像丹青落，泉绕虚堂岁月深。

老木寒拖千谷翠，小莲凉矗两池金。

挑包知是何方侣，空论能参惠远心。

董嗣杲

董嗣杲　白莲花

素质盈盈绿盖张，肯同媚眼醉斜阳。

俨然玉井风姿异，无此冰壶月色香。

天地一空谁染着，水云十里自清凉。

东林结社流芳处，还有池亭傍上方。

董嗣杲

董嗣杲　白庐山归城赋四首

绝壑松风泻瀑声，此身如寄画图清。

馀生结得东林社，三笑亭前看月明。

董嗣杲

董嗣杲　白庐山归城赋四首

才去还回似不情，萧然两耳乱泉声。

衣巾染得江岚透，谁道山人骨亦清。

董嗣杲

董嗣杲　白庐山归城赋四首

入城回睇万松横，只隔浮云几万层。

八月秋风明月下，天池池上看天灯。

董嗣杲

董嗣杲　白庐山归城赋四首

重葺芒鞋约更坚，山家意味况相便。

须先折简同游客，剥藓题名就石镌。

董嗣杲

董嗣杲　百合花

有聚无分比蒜强，春苗数尺紫茎长。

青苍暗接多重叶，红白争开五月凉。

罔使蒸□□食气，只堪当肉润吟肠。

山古樱笋同时荐，不似花心瓣瓣香。

董嗣杲

董嗣杲　包家山

绮霞蒸日透林梢，一族南山尚姓包。

冷水峪边苔色老，冲云楼下树阴高。

园邻古道传耕籍，台倚青城想拜郊。

欲趁桃花寻隐去，关门无钥不须敲。

董嗣杲

董嗣杲　宝相花

谁趱珍芳态度呈，风香露色谩敷荣。

纵矜百媚留春色，难压群花殿晚名。

暗绿园林黄鸟静，嫣红篱落粉机明。

禁持光景无多日，冶艳随飘逐雨晴。

董嗣杲

董嗣杲　保叔塔

咸平曾有募缘僧，遍走街坊负叔称。

定力一坚无外想，窣波七极可中兴。

愚夫春日烧冥{上竹下奄}，道者昏时炙梵灯。

只怪青龙行雨过，烟云偏护最高层。

董嗣杲

董嗣杲　鲍家田

衕转东山忆故钱，钱家曾赐鲍家田。

地名有自谁能考，相业无闻姓却传。

种藕户繁招宿鹭，寻花人倦信啼鹃。

玉泉流荫分西去，并入官塘漾野船。

董嗣杲

董嗣杲　杯泉

古甽澄泓照胆清，画龙壁上挂瓢轻。

汲来不疗相如渴，掬处难供太白倾。

傍屋四围埋石色，侵山一溜走溪声。

钵盂可揽江湖阔，参取诗禅放眼明。

董嗣杲

董嗣杲　北高峰

旛竿袅影入青冥，暮鼓朝钟镇不停。

劫火几灰龛底像，西风两减塔层铃。

市人祈福心苗异，庙祝求金口角灵。

三十六变登绝顶，日中长玩七元星。

董嗣杲

董嗣杲　闭户

客篱倏见野棠开，红紫无心委雨苔。

闭户自偿书债去，题桥谁作酒佣来。

晚知屋上青山改，老为江头白骨哀。

岛瘦郊寒诗是崇，断然难画入云台。

董嗣杲

董嗣杲　碧蝉儿花

翠蛾遗种吐纖蕤，不逐西风曳别枝。

翅翅展青无体势，心心埋白有须眉。

偎篱冷吐根苗处，傍路凉资雨露时。

分外一般天水色，此方独许染家知。

董嗣杲

董嗣杲　碧桃花

何时和露种琼英，素质轻盈骨骼清。

古观自栽千树艳，重门谁锁一春情。

绡裳月曳瑶台晚，绿蒂烟凝粉瓣晴。

几片雪香流出远，涌金池傍涌金城。

董嗣杲

董嗣杲　辨才塔

澜翻八十一年空，争讶前身是井龙。

心静已成无上智，学知今复有谁宗。

云生遗塔封慈相，雨溅冲泉杂定钟。

几字碑阴坡老笔，声声想得旧游从。

董嗣杲

董嗣杲　表忠观

钱子欣然著羽衣，何须学赋鉴湖诗。

帝俞清献垂情疏，人读文忠叙事碑。

五庙衮土荣祖节，千年香火托孙枝。

云林阁上西风起，吹落龙山宰树悲。

董嗣杲

董嗣杲　别王监镇

侨寄荒津厌鼓鼙，逆行遣日守羁栖。

天兵未卜何时解，心事难侔此日齐。

雨醉田家无屐借，春眠野寺有诗题。

蒲帆行趁东流去，应目狂踪类阮嵇。

董嗣杲

董嗣杲　病起怀归

绝饮还知百脉清，病夫明日值阳生。

治装肯发迟疑口，要趁江寒水色平。

董嗣杲

董嗣杲　病中步入蔡公桥村落间

水浅篙师劳，况值夏日炎。

舟维蔡桥晚，扶行御顽痾。

谁期村疃中，双屐苔花粘。

同行幸同志，出语无猜嫌。

晓霞晚必雨，故老尝所占。

两行桑麻香，农计得尽觇。

偶闻读书声，白叟依茅檐。

自奋力稼耕，其志方隐潛。

延我坐俄顷，障日西垂帘。

竹床半已弊，暂睡亦安恬。

传酒强我饮，饮绝徒掀髯。

神思偶尔清，吟兴为此添。

董嗣杲

董嗣杲　泊安庆得郭澹溪书

客檐停坐久，军递接程初。

狂醉舒城酒，欣将建业书。

宦游空叹老，吟思未应疏。

举网谁家子，欢然饷巨鱼。

董嗣杲

董嗣杲　泊曹家沙

雪覆芦花障远郊，小舟不待起风抛。

沙头只有三家住，烂草檐头两把茅。

董嗣杲

董嗣杲　泊曹家沙

行沙回望岸南头，叠叠层层雪积稠。

民社一同犹是寄，故应羁迹此生浮。

董嗣杲

董嗣杲　泊曹家沙

险危屡涉尚未惯，沙上尽认家为曹。

江空不见雨点大，船隘莫禁人语高。

董嗣杲

董嗣杲　泊曹家沙

远归谁道日辰误，小醉自觉精神豪。

已誓孤褰脱世故，南山斗底诛蓬蒿。

董嗣杲

董嗣杲　泊贵池驿

琴书湓浦担，风雪贵池船。

问酒临津醉，添衣入驿眠。

渔翁寒补网，邻女夜调弦。

何日齐山去，寻僧学说禅。

董嗣杲

董嗣杲　泊黄家渡

舣舟黄家沙，寻酒聊自慰。

麦田袅露梢，果林饱霜味。

江色射逃屋，灯焰爥断纬。

徘徊强展眺，清风袭肠胃。

饮畅人痛快，说醉言不讳。

居人甘淡薄，那复羡荣贵。

但知安粗粝，了不辨泾渭。

年丰村疃乐，排忧岂无谓。

抱衾坐终夕，无事启愤悱。

清晨过邻舍，童孺见我畏。

时艰赋敛重，租外有百费。

徐徐亟开喻，喻极转歔欷。

自来闻打门，如冒鼎镬沸。

我游兴未尽，两眼渺万彙。

邻翁意度真，爱我馈饔饩。

北风吹沙暗，大地雪积未。

我衰易成悲，肉战若刺蝟。

何时洗纷争，海宇方吐气。

董嗣杲

董嗣杲　泊黄茅潭

唳雪沧洲雁，嘘云碧浪鲸。

茅深淮渡远，日落海潮平。

庙树摇灯影，船风送鼓声。

劳思于此泊，无地趁春耕。

董嗣杲

董嗣杲　泊江城下

雪后抵江城，江云转凝冱。

我舟舣沙浅，煮酒御沉雾。

少年缪误多，今缪亦如故。

流年无药挽，如水必东注。

失笑白司马，曾与商妇遇。

空亭自水际，知机有飞鹭。

怀想何能已，坐见暝色赴。

襩被且入郛，衰颜更迟暮。

董嗣杲

董嗣杲　泊接泥渡

笑泊虚寒古渡沙，沉晖远衬楚山霞。

江乡酒薄难支日，客路诗多转忆家。

金弹耀林悬橘柚，翠绡萦浦泛蒹葭。

船窗掩定身如石，篱落何人有菊花。

董嗣杲

董嗣杲　泊雷江

沽酒难浇傀儡胸，风平浪息卧孤篷。

寒知僵舣雷江口，醒落狂吟雪店中。

劳去有身侔病鹤，愁回无耳听哀鸿。

行人那比淮人逸，豆饭藜羹乐岁终。

董嗣杲

董嗣杲　泊李家渡

雁字书空极劲遒，江流东去不流愁。

梦归破屋南山下，身落寒沙古渡头。

雪意已坚狂问酒，风威未厉懒添裘。

土人识得沧浪客，特地相期剧醉留。

董嗣杲

董嗣杲　泊庐江县界几遭寇掠

酒兴那如归兴浓，此行谁信破囊空。

扁舟小舣庐江外，雨夜深埋虎穴中。

独客痛心无可说，何人料事偶相同。

昏时抛过铜陵去，不管长江起北风。

董嗣杲

董嗣杲　泊蕲州城下晚思

日落乌雀下，笛声起谯楼。

舟泊倦欹枕，枕此秋江头。

寸心积万思，浪寄非久留。

斩新雉堞壮，环堑柳影稠。

城中酒旗飞，窃窕吴姬讴。

风传何凄然，抑扬邈难俦。

往时委黄茅，今此开青油。

香凝燕寝晓，喜见鸿集秋。

矶月照客衣，苦触听砧愁。

夜深不敢语，我吟月解不。

月落不旋踵，云过江声浮。

逗晓入城步，将诗扣郡侯。

董嗣杲

董嗣杲　泊韶村

泛然归息苦冬阴，小泊烟塍却旧寻。

荷叶久空晴浦近，麦芒还吐晚村深。

鱠鲈雨压还吴兴，寄雁云迷客楚心。

便可放怀天地外，揽将奇思援孤琴。

董嗣杲

董嗣杲　泊雁汊寄主簿

穷通归造化，踪迹易参商。

自画新居样，谁传旧槀香。

寒沙埋虎坂，晚烧起龙冈。

相望风尘阔，愁怀不可量。

董嗣杲

董嗣杲　泊杨港

蒲帆发处渺回程，杨港渔家晚饭晴。

日转江空风势紧，水浮树秃雪枝明。

饥肠恋酒垂涎觅，愁眼供诗就口成。

天念奚囊向艰涩，故令岁晚迓春行。

董嗣杲

董嗣杲　泊杨港

龙华寺北板桥平，几户淮民结屋成。

屡向封疆窥版籍，独游淮海陋功名。

去年过此曾寻胜，今日逢人似隔生。

怀抱激昂无可制，埋篷心折听江声。

董嗣杲

董嗣杲　参寥泉

湖曲春风正禁烟，试茶味此石间泉。

坡仙忽忆黄州梦，潛老初拈智果禅。

几客醉游三月里，一联诗兆七年前。

题梁妙墨如新染，合与云崖浅井传。

董嗣杲

董嗣杲　曹家沙阻风与朱一夔步入庐江县

剩浪淮南接，疏篷岸北留。

联镳入荒市，扶杖涉虚洲。

有侣同寻醉，无歌可遣愁。

风花犹未息，却望隔江舟。

董嗣杲

董嗣杲　茶花

花埋叶底寓春先，便想烹云煮活泉。

玉脸含羞匀晚艳，翠裾高曳掩秋妍。

灵随雷雨争抽瑞，尖吐枪旗趱摘鲜。

带雪莫知开又落，采须谁厌老蜂颠。

董嗣杲

董嗣杲　菖蒲花

开时可食胜餐松，应在神人守护中。

九节自知遗种异，一花谁可斗香同。

碧丛露养仙苗细，灵卉泉抽玉髓空。

还有痴愚求见面，欲期颜貌亟还童。

董嗣杲

董嗣杲　长春花

一枝才谢一枝殷，自是春工不与闲。

纵使牡丹称绝艳，到头荣瘁片时间。

董嗣杲

董嗣杲　长耳相

眉目如生骨骼寒，后来曾纪短碑顽。

双垂长耳过肩角，千古道躯落世间。

覆履有方随迹灭，守龛无语向人閒。

想知自丑难遮断，两扇禅扉及早关。

董嗣杲

董嗣杲　长桥

南港虚明架石梁，寺楼钟落几斜阳。

相传亭跨危基壮，谁想桥横古道长。

澄水闸荒沙草碧，清波门近市尘黄。

凤凰山在阑干外，玉抹烟屏鹭一行。

董嗣杲

董嗣杲　陈朝柏

枯株独寿忆双栖，谁想天嘉蓊郁时。

坡老诗成无继笔，阜陵书此有遗碑。

日摇槎影龙蛇断，雪缀花痕鸟雀疑。

化日可期人莫讶，柏堂不复辨荒基。

董嗣杲

董嗣杲　陈石泉送芍药花

花分近侍了春残，分付荼醾糁雪寒。

天色转阴阴转雨，愁人可凭柳边阑。

董嗣杲

董嗣杲　陈石泉送诗走笔次韵

依刘殊乏仲宣才，方重相逢笑口开。

恶况败人佳思尽，寓公贻我好诗来。

夜寒归梦迷松菊，灰冷尘踪混草莱。

别后莫裁驰恋意，寄梅须带雪枝苔。

董嗣杲

董嗣杲　枨花

秾芳比似橘花肥，当日曾从细雨移。

老有绉颜羞晚出，清无柔性结春知。

雪香四月蜂攒处，风味重阳蟹健时。

院落彩妆人最巧，搀先茉莉簇凉枝。

董嗣杲

董嗣杲　程申叔来备言近况因与之饮

程子过我庐，挽首发悲叹。

前年遭兵火，故业委涂炭。

乡邦更疫疠，骨肉尽离散。

不觉两春度，梦中度昏旦。

昔仰茶园给，到此复牵绊。

山荒不可摘，旧引莫反汗。

挂官名籍在，催期有虚案。

出江既无力，安得便离岸。

东奔又西走，踪迹甚鼠竮。

我今语程子，不消苦疑难。

为生固艰苦，得利亦浩瀚。

逢时纵艰险，当作顺境看。

今夜月色朗，谁将眼界换。

呼酒联吟句，失笑两醉汉。

棹舟过槃塘，身世入汗漫。

董嗣杲

董嗣杲　崇真道院

蹁跹鹤聚水云中，云水相逢色色空。

讲道无人知畏垒，集仙有阁想崆峒。

柳堤风日斋钟散，蒲座尘埃食钵充。

一老双丫离蜀久，西窗掩定读参同。

董嗣杲

董嗣杲　愁中延客

染衣尘土厚，览镜雪霜明。

朱墨增新病，身名失旧清。

公厅春草盛，野市腊醅轻。

留客驱寥寞，江光射北楹。

董嗣杲

董嗣杲　出德化门外

湖光分柳岸，野趣入桑畦。

锦片花随水，犀尖笋迸泥。

淮云收雨去，蜀鸟失春啼。

隔浦军船过，斜阳送鼓鼙。

董嗣杲

董嗣杲　出西城

舟车江郭隘，钟鼓梵祠遥。

古髍停羁客，深林出晚樵。

鹰呼风立至，鸦竮雪垂飘。

市价招商急，残冬未寂寥。

董嗣杲

董嗣杲　初八日立壬戌春

腊尽春犹客，春来病转多。

孤樽洗块祑，万事付无何。

董嗣杲

董嗣杲　初阳台

宝山山顶结芙蓉，方士凌虚几御风。

日月光华含吐异，云萍踪迹往来空。

石盘草子粘深碧，土级苔花剥碎红。

侧近又将精舍展，蓬瀛有路直能通。

董嗣杲

董嗣杲　初欲登小孤惠济庙水盛风驶回首已远矣

芦荻萧萧掩败汀，抛南抛北惯曾经。

淮山有雪侵云白，江水无风接树青。

吟卷纪游挥小草，醉篷埋恨载浮萍。

庙门转眼随帆过，不得重登绝顶亭。

董嗣杲

董嗣杲　初至江城寓分司衙

书生浪出值暑天，何啻千里身在船。

今辰忽向船亭坐，头眩犹类濒江牵。

履平划地若恍惚，四体不舒惯舮杌。

自嗟时滞久劳苦，驱驰负得贫筋骨。

奉使衙深少吏胥，干官占了东偏居。

西偏有轩扁清足，憔悴几竿苍竹疏。

射檐莫禁落日晒，平白将身随炉鞴。

不奈羸躯苦热情，无故要偿行脚债。

富池狂游期者谁，卷雪楼爏空有基。

离船未久抱虚晕，孱弱忍蹈波涛危。

官衙寂然且卧病，便行小伺西风劲。

庐山夜眠不熟泪不乾，梧树支离凋井阑。

董嗣杲

董嗣杲　春步岳园二首

暖风晴日艳芳天，独客心情不忍言。

何处有花春掠眼，金陀坊里岳家园。

董嗣杲

董嗣杲　春步岳园二首

将军墓域在杭州，如此家园入梦游。

谁惜再传无嗣续，至今匙钥属官收。

董嗣杲

董嗣杲　春近

泻月江当户，编茅屋背崖。

久贫难养气，独酌且开怀。

雪水喧唯土，天风破楚霾。

鞭春明日早，环佩想尧阶。

董嗣杲

董嗣杲　春去喜无怨鸟二首

春尽江头望几回，支持愁态入衔杯。

要归便问西门渡，行止何关杜宇催。

董嗣杲

董嗣杲　春去喜无怨鸟二首

失笑羁人泥听禽，年年春老益愁心。

江城树少无栖处，堕落千岩万壑深。

董嗣杲

董嗣杲　春游

江城趁春游，爱寻郭外圃。

烟花羃酒帘，风声飏商鼓。

午风荡江面，兵船问沙浦。

浦断官柳阴，絮雪待晴吐。

野花媚游眼，红白开晴雨。

谁怜荡子身，年馀滞江浒。

徒羡庐山高，万峰青可数。

朝晚挹烟霏，释尽客怀苦。

兹辰快移步，突觉沈疴愈。

树头叫归禽，流年如箭羽。

董嗣杲

董嗣杲　春游

山童携竹杖，支我步城头。

东风扑酒香，吹醒殊乡愁。

江波荡太阳，万顷金色浮。

土人不识此，我可专春游。

董嗣杲

董嗣杲　春游

登城最凄黯，绝殢脂粉醉。

万里烟尘蒙，掩此战争地。

江风荡渔歌，便觉春光异。

嗟我道不行，颇动乘桴志。

董嗣杲

董嗣杲　春游

日日步春去，偶值江色晴。

杨柳翠频蹙，不管黄鹂声。

归栖官屋寒，月暗灯不明。

独坐想游衍，西湖无限情。

董嗣杲

董嗣杲　春游

买鱼缕银鱠，鱠细供春醉。

醉立海棠风，看山负惭愧。

万事可离踪，白发不容伪。

我屋枕乾溪，日揖南峰翠。

董嗣杲

董嗣杲　茨菰花

剪刀叶上两枝芳，柔弱难胜带露妆。

翠管嫩粘琼糁重，野泉情心玉蕤凉，

舂成臼粉资秋实，种入盆池想水乡。

小小沧洲归眼底，幽研自觉成炎光。

董嗣杲

董嗣杲　慈云岭

叠叠流云步步苔，九霄紫气限蓬莱。

后唐刻石初开路，南宋郊天别篵台。

慰眼江湖空岁月，伤心陵寝堕尘埃。

桃花争趁春风老，又引游人一度来。

董嗣杲

董嗣杲　此君轩

潇洒幽扉掩碧丛，尘昏题扁想坡翁。

六千君子寒光落，十二阑干晚色空。

僧指旧基埋积雨，鸟翻新箨起枯风。

苍凉不障层坡峻，一击亭閒夕照中。

董嗣杲

董嗣杲　次湖口

湖水出澜蠡，江水下巴蜀。

恰当相合处，清浊皆荡沃。

扁舟凌浩渺，渡者苦局促。

卸帆与立桅，黄帽不须督。

纸钱望空飏，饱肉为相触。

江神昭灵休，压浪无留瞩。

遂使惊魂甦，免得遭鬼录。

去程天茫茫，滩过有矶续。

矶头熟风波，寒草失旧绿。

所愿晴风恬，遵陆脱羁束。

董嗣杲

董嗣杲　次韵重九

怀古凭高厌客身，秋深愁望隔江城。

狂支灵运东山屐，醉漉渊明栗里巾。

楚泽岂无餐菊友，汉宫还有佩萸人。

今年不作风和雨，见得南山面目真。

董嗣杲

董嗣杲　次赵屯

船沿江北行，不见江边树。

飒飒芦苇空，栖雁泣如诉。

波涛极冲撞，沙岸已颓仆。

东傍赵屯来，结茅是谁住。

檐破炊烟散，岂足御风露。

小儿索午饭，病妇织芒屦。

良人糴米出，烟江未明度。

妻儿久待归，颈伫想回路。

今年迁避早，寒衣不曾具。

薄业何能问，苟且遣朝暮。

此地多遗基，向也盛生聚。

关洛几时清，徒激冲冠怒。

客子重吁嗟，半世多窘步。

无位进瞽言，慨此岁月误。

有地不可耕，有天不可籲。

抆泪归来休，三径想如故。

董嗣杲

董嗣杲　崔府君庙

灵休远被卫行都，宿有元勋梦又符。

引马拥羊昭景贶，立碑建庙述嘉谟。

九陵荆棘年空往，十进而笙歌景不殊。

莫倚西斋阑槛去，斜阳无语满钱湖。

董嗣杲

董嗣杲　翠芳园

翠挹南山树石苍，五花亭外万花芳。

云芝栱斗晴檐湿，金字屏风水榭凉。

柳接苏堤无空地，萍侵兰枻有深坊。

未几移篵仙宫邃，一本红查委路傍。

董嗣杲

董嗣杲　答问游庐山日子

欲游庐山恨不遍，游子先须两脚健。

山中浪走不知方，逢人问路空徬徨。

人言五老山水窟，半是神仙半是佛。

独行直待西风高，未可议我无仙骨。

董嗣杲

董嗣杲　大佛头

不是金涂丈六仙，庄严法界想西天。

自因僧净镌空像，谁说秦皇缆海船。

全体未知何日现，半生且坐此山禅。

石头照水无尘土，饱听钟声杂管弦。

董嗣杲

董嗣杲　大笑花

种出海南谁为夸，嫣然无语送韶华。

何人何事入彼粲，倾国倾城非比花。

羞靥倚风遗素脸，烂香浥露逼青瓜。

开时气味起憎妒，牢掩篱门蚕妇家。

董嗣杲

董嗣杲　稻花

四海张颐望岁丰，此花不与万花同。

香分天地生成里，气应阴阳子午中。

顷顷紫芒摇七月，穰穰玉糁杵西风。

雨暘时若关开落，歌壤谁摅畎亩忠。

董嗣杲

董嗣杲　得京友信问曾观三叠水否因寄

破橐萧然不自休，芦黄苇白九江秋。

抗尘狂作两年客，看水悭为三叠游。

得酒问鱼愁入市，有书无雁却登楼。

征裘几揾思家泪，两眼凝穷桑落洲。

董嗣杲

董嗣杲　得少顺风又值小雨二首

浪游几抆还家泪，贫抱遗书羞拥篲。

短篷独载冒江涛，平生触事成淹滞。

所为素守三不欺，人所不知心所知。

欹枕赋就归来兮，风伯前呵雨师随。

董嗣杲

董嗣杲　得少顺风又值小雨二首

风色幸顺逢小雨，小雨冥蒙细如缕。

矶上积得雪片坚，雨暗烟沈无所睹。

无边无岸江气埋，谁将混沌为胞胎。

送愁急取孤樽开，诗思不知从何来。

董嗣杲

董嗣杲　德生堂

瑶台瑞满玉皇家，泽溥山巅与水涯。

鱼跃鸢飞函德意，天长地久演年华。

金摇巨扁双龙护，翠掩高碑一字差。

须信石顽能万古，老龟无语问莺花。

董嗣杲

董嗣杲　登城楼

登临慰两眼，不暇顾炎天。

万顷大江水，枕压城郭边。

沙际少渔鼓，岸曲纷商船。

洪波沸赤日，碧树沈苍烟。

行客迷古道，游尘眯嚣廛。

伟哉乾坤秀，聚此楼观前。

夕雨濯暑烦，便觉体欲仙。

山光已滴滴，月色何娟娟。

更深天宇净，灯火照管弦。

归去抱凉睡，梦里嗟流年。

董嗣杲

董嗣杲　登临

登临乘此暮江风，数尽南飞几字鸿。

秋水已清天更碧，晓枫未赤枣先红。

诸公轩冕留情处，万里山河拊髀中。

壮志已锁思拥衲，饱餐蔬饭想虚空。

董嗣杲

董嗣杲　登六和塔

阑槛倚云汉，身疑出上方。

乾坤一指顾，吴越两消亡。

海接空江白，山分落日黄。

伍胥遗恨在，秋草隔沙长。

董嗣杲

董嗣杲　登庾楼

重支瘦竹上危楼，凉袭纶巾羽扇秋。

天地江山风浪起，汀洲芦荻水烟浮。

谁听调夜琵琶苦，拟泛吟秋舴艋游。

唤得元规魂梦醒，何妨小作踞床留。

董嗣杲

董嗣杲　登庾楼

千年传说庾公游，远戌秋尘障两眸。

往事未知谁可语，今朝聊复此登楼。

淮山鸟去冲烟灭，楚泽帆归带日收。

閒客望穷江北晚，月明无赖几沙洲。

董嗣杲

董嗣杲　登云台

吴越山川几落晖，登临转步入云扉。

寺名曾侈天真锡，碑字空传武肃挥。

灵洞土埋攒棘掩，古台石落借松园。

龙旗鸾辂曾遮拥，有祀圆丘庆六飞。

董嗣杲

董嗣杲　抵北新桥

指出飞梁是北新，羁怀冰释返吾真。

归逢乡井心才稳，羞对湖山迹已陈。

彻钥要芟三径草，怀人空睨一汀苹。

满头残发凝霜腻，达旦梳云却爱频。

董嗣杲

董嗣杲　棣棠花

绿罗摇曳郁梅英，袅袅柔条韡韡金。

荣萼有光倾日近，仙姿无语击春深。

盛传覆弟承华喻，别纪遗恩芾木阴。

晚圃甚花堪并驾，周诗明写友于心。

董嗣杲

董嗣杲　东林寺上方塔

尘外乾坤岂易窥，上方寻胜短筇随。

病僧借榻山衣破，卧佛当门石塔危。

乱竹迸阶交密树，荒苔沿壁缠疏枝。

幅巾居士修行久，爱说浮光死战时。

董嗣杲

董嗣杲　东林寺晚步

天地聚奇观，山林负隐名。

月明僧影瘦，风定水声清。

不觉忘身世，何须问死生。

有诗难举似，真实避时英。

董嗣杲

董嗣杲　东林寺赠宜上人

幽阶苔藓翠纖纖，屐齿沾濡逐步黏。

晓涧迸泉迷杏坞，春风停雨暗茅檐。

禅高何待音声悟，诗好争传格律严。

谁浼我师重主社，社中休更外陶潛。

董嗣杲

董嗣杲　东西马塍

上城聚落界西东，业在浇畦夺化工。

接死作生滋夜雨，变红为白借春风。

几家衣食花姿异，两岸池地势同。

病叟扶锄锄晚照，前身莫是橐驼翁。

董嗣杲

董嗣杲　冬寒客怀

争锥无意志摧藏，岁晚栖然滞客房。

井臼自亲犹火食，琴书谁力谩时装。

前峰雪洗心方快，破廨风穿骨欲僵。

烧荻御寒身尚曲，有人皲瘃守边疆。

董嗣杲

董嗣杲　豆花

西风篱落草虫鸣，唤起书生啜菽心。

雨瓣霏霏成晚荚，霞英蔼蔼烁秋阴。

三年得谪非无乐，七步燃萁谩有吟。

请看种分红白色，南山南下此苗深。

董嗣杲

董嗣杲　读旧书有感

生发未燥时，朝晚将书劬。

意可掇高科，措

跻唐虞。

安知齿年壮，为计堕拙迂。

依人游四方，骨骼甚鹤舑。

孤坐苦病婴，浪走遭时拘。

哀哉踸踔踪，谁念嵇绍孤。

傍新谩利口，温故真良图。

信归简编香，字字不我诬。

饥食托饭钵，渴饮藉水盂。

聊以适吾天，贫富斯何殊。

恃书志愈坚，亟返南山隅。

归途休云遥，长宵梦西湖。

董嗣杲

董嗣杲　独客二首

独客梦中过，千愁醉里生。

秋酲谁可解，晚卧自难成。

破屋无人气，幽泉有雨声。

南窗多不掩，想像竹房清。

董嗣杲

董嗣杲　独客二首

官治寄栖冷，僧楼凝望遥。

江山延客眼，风雨聚秋宵。

荐酒蒸淮枣，烹鱼糁汉椒。

莫能谙食鼓掌，心迹转寥寥。

董嗣杲

董嗣杲　杜鹃花

树底催归咽一声，夕阳喷恨入繁英。

枝枝血染花风晚，萼萼愁开谷雨晴。

尚有春魂遗万古，岂无月色照三更。

冤红遮莫随流水，最挠天涯蜀客情。

董嗣杲

董嗣杲　杜陵至节后诗有远在剑南思洛阳句予客九江远过兴国至后忽动西湖之

杜陵曾吟至后诗，我今客远愁归迟。

蜀中想重洛阳忆，江上亦起钱塘思。

地异心同一今古，风饕雪虐共路岐。

西湖何殊灞桥趣，亟归乘兴无复疑。

董嗣杲

董嗣杲　断桥

绣毂青骢骤晚风，柳丝翠袅石阑红。

彩篙刺水停飞鷁，华表侵云截卧虹。

杖屦谁归瀛屿去，笙歌自补玉壶空。

重招张祜商新咏，不与当时藓合同。

董嗣杲

董嗣杲　对月

徒倚短窗下，月色照平地。

江头见渔舸，更欲扣舷醉。

山川蔼夕霏，菰蒲颤凉翠。

景色自纷糅，造化只儿戏。

慨叹几今古，不过荣与悴。

胸中难贮愁，万缘查弃置。

三更北风暴，顷刻天地异。

掩窗抱膝吟，欹枕不复睡。

董嗣杲

董嗣杲　发黄池与朱一夔相别情思黯如

同行谁际此心同，我去君留怅北风。

两地相分云袂远，前峰自掩雪林空。

几多遣兴怀樽俎，千万将书托燕鸿。

独过顾城湖上晚，已拚绝饮蛰孤篷。

董嗣杲

董嗣杲　翻经台

过门跬步入香林，七叶遗阴地尚灵。

曾借东山康乐手，共翻北本湼槃经。

阑腰叶拥空台赤，石罅泉通远笕青。

云掩莲花峰下座，若人演义若人听。

董嗣杲

董嗣杲　返察矶回望九华

日落返察矶，无地可卓筇。

回首池阳山，九朵金芙蓉。

溪流出港急，树色收云封。

行客快两目，欲游悔无从。

依依此时心，维舟当要冲。

山游形梦寐，梦觉听遥钟。

应有神仙居，隔此江水重。

移棹近荻港，月出霜华浓。

董嗣杲

董嗣杲　访三桥步隐者

翠竹苍松贴屋牢，屋前径狭长蓬蒿。

蒲团坐久侵肌薄，柏子焚来结气高。

山雨湿蜗腥薜荔，野烟蔽鹊损樱桃。

终期脱迹相从去，参取玄微学郑遨。

董嗣杲

董嗣杲　飞来峰

理公著脚五峰前，树石苍浮滴翠涎。

因指何年飞到此，要栖中国悟来禅。

一猿可验为灵鹫，万古无言有冷泉。

今日共知遗迹胜，隐名却自许由传。

董嗣杲

董嗣杲　分司卒至富池

疲兵喜离九江城，且报新篁长数茎。

未问主人先问竹，要分吟屋听秋声。

董嗣杲

董嗣杲　丰乐楼

莺花箫鼓绮罗丛，人在熙和境界中。

海宇三登歌化日，湖山一览醉春风。

水摇层栋青红湿，云锁危梯粉黛窗。

十里掌平都掩尽，有谁曾纪建楼功。

董嗣杲

董嗣杲　风篁岭

横陈翠葆列烟屏，联步苍林想典刑。

二老相分龙井岭，一时如过虎溪亭。

风搜贴石业篁碧，雨剥题名晕藓青。

更有涧流朝暮落，此僧不厌客来听。

董嗣杲

董嗣杲　风水僧善用期之不遇

用僧期不来，子午针头误。

沉迷负所传，老去眼隔雾。

言甘说中少，见陋遭时恶。

三椽当道架，山色翠回互。

空旷管人守，有欲绝反顾。

岂无世事非，何能日如故。

昨收松下书，欲见展心晤。

遍寻莫知踪，望极柏山路。

马荒人亦倦，酒熟秋垂暮。

浮身真是浮，参取折芦渡。

董嗣杲

董嗣杲　逢曹子敬知录三首

相逢愁醉霅溪西，老却陈思七步诗。

二十年前亲擢第，孤忠曾际穆陵知。

董嗣杲

董嗣杲　逢曹子敬知录三首

州县间关老调官，青衫敝尽只儒酴。

玉堂学士思求代，珍重春风在笔端。

董嗣杲

董嗣杲　逢曹子敬知录三首

屏气安时彼此同，此时虹焰已销空。

东君造化搀春早，看取花开自在红。

董嗣杲

董嗣杲　逢林舜举

命逢元造厄，时使壮心违。

淮海三年客，山林一布衣。

有家惟母在，无犬寄书归。

明日重阳醉，休辞上翠微。

董嗣杲

董嗣杲　佛手花

不能摩项过只园，幻作清芳与世传。

排叶爪痕分翠净，吐葩心骨耀丹妍。

但迷色界空华相，肯悟宗门直指禅。

谁汲野泉临晓浸，瓦瓶插供白衣仙。

董嗣杲

董嗣杲　芙蓉花

如馆如城几艳丛，拒霜不觉老西风。

曼卿人见骑驴去，丁度仙游按辔空。

惆怅二公皆死谶，浅深十里尚秋红。

且图席地看花醉，肯羡豪家绣褥工。

董嗣杲

董嗣杲　富池江上荡舟游望二首

江风吹得乌帽偏，江水惊秋狂拍船。

此身客远积乡梦，何日丹灵朝洞仙。

将军庙无老鸦异，罗汉院有古柏坚。

荡桨津头来往遍，北望淮云成怆然。

董嗣杲

董嗣杲　富池江上荡舟游望二首

上江落水渺莽中，入军遡水曲折通。

此镇巧当两汊路，每日饱看千帆风。

客知鼓棹白日急，人伤对镜玄发空。

荒寒殊甚只自笑，悲声绕井馀枯桐。







卷70

董嗣杲

董嗣杲　富池客中

舍舟遵陆几程来，家事身谋两未谐。

九地渺茫怜骨肉。四方轩豁畅襟怀。

雨翻茶崦春离岳，风飐监旗晓渡淮。

短景不延愁思远，只堪长醉向茅柴。

董嗣杲

董嗣杲　富池客中寄范药庄

客子惊秋易断魂，江塘落叶雨纷纷。

蔽江云势山头合，隔竹泉声屋尾分。

无日不宜閒问酒，有怀犹且强摛文。

灯窗几忆同居话，卷里新篇可得闻。

董嗣杲

董嗣杲　富池晚兴

江花迷望望，霜叶落纷纷。

翠嶂明分烧，沧江远载云。

聚舟应弭侮，营屋又屯军。

欲遂平戎捷，须将旧砚焚。

董嗣杲

董嗣杲　富池寓怀

求佚徒将意揣摩，临高又惜岁蹉跎。

隔江山秃秋烟空，入树风号夜浪多。

童子得钱思远引，邻翁借酒强高歌。

谩传客路饶孤笛，若老山村只短蓑。

董嗣杲

董嗣杲　富池镇上感怀

富池镇上土风殊，谁悯流民涸辙鱼。

樵子乞租营房住，渡官强占庙门居。

贾舟聚港传官点，鬼店扬沙托法祛。

第把沽浆招社赛，垆头还有马相如。

董嗣杲

董嗣杲　富池镇上感怀

髑髅如雪混涂泥，浪打沙填晚更凄。

烽警上流兵未解，灰寒中土客徒栖。

怀归日积思鲈切，歌凯风闻集雁齐。

忧患转深头转白，江云不障夕阳西。

董嗣杲

董嗣杲　富池镇上感怀

流民土著两纷纷，朝暮惟知射利勤。

隔县小家多钓弋，近沙虚地少耕耘。

望中红叶秋何极，直北黄云路不分。

僻处绝无佳客过，酒边安得有新闻。

董嗣杲

董嗣杲　富池镇上感怀

荒村风物几嗟吁，鬼笑陈人旅更孤。

鸦黠待船抛食饱，骨灵撑岸蚀泥枯。

酸肠百结攒年里，古镇三叉截路隅。

平漠展残斜日赤，有书无雁过西湖。

董嗣杲

董嗣杲　赋得河中之水曲

清莫清兮河中水，白莫白兮头上丝。

河清头白自千古，有身清白知为谁。

提篮采桑西城妇，容发蓬勃霜色欺。

传是长安估安女，二八嫁与东邻儿。

东邻儿郎负枭獍，别家出戌征羌夷。

沙场杳邈绝信息，应门无子难撑支。

花荣草枯知几度，日升月落常双驰。

力勤织纴活旦暮，堂前姑老心惊疑。

攒心万苦失头绪，年如逝水何能追。

不恨儿郎只恨妾，有生无分安齐眉。

西邻女儿年将笄，双髻压颈簪花枝。

金钿贴额腮凝脂，笑妾采叶愁蚕饥。

妾身薄命何暇恤，所嗟母子各天涯。

空闺誓此守清白，不愿封侯愿早归。

董嗣杲

董嗣杲　甘园

内宫园邃傍斋宫，杨柳堤南翠几重。

四面堂虚凌上界，五层塔近压中峰。

径连湖水行幽草，廊接风亭卧偃松。

邻岸御舟空望幸，深坊长日锁飞龙。

董嗣杲

董嗣杲　感兴

荒菊死石罅，小梅发岩阿。

时换物色异，雨过霜晴多。

寒乌抱枯柳，悲鸣愁网罗。

哀哀如诉人，人岂无风波。

风波久自定，静默可御魔。

同心议否臧，有酒能消磨。

不兴短生思，奈此岁月何。

掩门忽思归，睡熟闻棹歌。

董嗣杲

董嗣杲　葛公双井

仙翁洗药傍西湖，脉与灵山碧溜俱。

泉迸一枝源更异，甽分双眼味何殊。

石函霞涌沉铅汞，井屋风清转辘轳。

日日汲花朝复暮，当方曾说病人无。

董嗣杲

董嗣杲　葛岭

白云几叠翠岚重，往往疏钟出梵宫。

石骨谁人镌佛像，岭头何处觅仙翁。

楼台水月丹青地，帘幕莺花锦绣丛。

游子莫支苍竹去，风雷容易起虚空。

董嗣杲

董嗣杲　估客谣二首

浪儿重规利，半世家如寄。

千金得美人，长向船窗醉。

董嗣杲

董嗣杲　估客谣二首

溺利谁知轻，性流甚于水。

东去复西回，难将逝水比。

董嗣杲

董嗣杲　孤山

缥渺蓬莱拥翠寒，百年营取屋千间。

黄庭殿矗烟霞老，瀛屿堂幽日月閒。

水泛花阴藏辇路，墙分柳色护仙关。

林家梅塿陈家柏，万古流芳镇此山。

董嗣杲

董嗣杲　孤山路

翠微四绝载蓬瀛，柳引游人入画屏。

诗借乐天传得远，出因和靖隐来灵。

半空梁驾桥阑赤，一道腰分草界青。

妆点风光如此盛，藕花香里又三亭。

董嗣杲

董嗣杲　古柳林

几眠几醒几清明，万态风流学老成。

古翠碧连云洞杳，夕阳西卷射场平。

絮团破径应迷蝶，枝压荒墙不蔽莺。

松菊賸栽堪卜隐，苦无十亩秫田耕。

董嗣杲

董嗣杲　古意

山中有流泉，洗耳今无人。

树队互蒙密，鸟语交昏晨。

谁能观大运，达此秋与春。

生意自尔蕃，叶叶分光新。

藤蔓附女萝，兰茝披荒榛。

兴言混栖托，随迹安可伸。

悲哉倦游子，感寓徒酸辛。

荣枯了不计，老大将迫身。

潸然眼中泪，堕此衣上尘。

所耽轩裳故，殊失烟霞亲。

董嗣杲

董嗣杲　顾城

初闻春日水天迷，此际湖沙拥岸肥。

炊甑有尘籼米腐，酒坊无壁纸旗飞。

猿栖晓树青藤瘦，雀啄冬畦白菜稀。

寂寞旅怀禁得否，断腔渔笛钓船归。

董嗣杲

董嗣杲　官舍病中

古剑秋埋匣，昏钟冷压楼。

吟情临晚锐，归计待春谋。

鸡绕村墟捕，鱼空薮泽收。

敛将筋骨悴，所恃有新簄。

董嗣杲

董嗣杲　官廨凉夕醉成

湓江城里九江驿，今作分司主人宅。

我脱富池榷茶责，借住宽閒忘主客。

移栽庐山竹半百，障得西厢斜日赤。

西风摇影失半壁，梦觉只疑泥土窄。

呼酒当天聊复适，说诗正可凉风夕。

银河万顷閒琼色，旷放莫名狂太白。

留此亦好归亦得，免使向人说离拆。

月明酒醒尘绝迹，直欲骑鲸泛空碧。

董嗣杲

董嗣杲　官舟上富池二首

富池遡流上，险在登官船。

浮动不堪伏，薄命危丝悬。

枫叶舞片轻，芦花袅漪鲜。

晚景自可写，肯想涛头颠。

董嗣杲

董嗣杲　官舟上富池二首

荒舟可隘守，难供渺茫泛。

忽罹风水高，愁睹帆脚蘸。

凉薄有身纪，平白虑此隐。

闻说所侨地，昼夜演空梵。

董嗣杲

董嗣杲　广济县

云罨厅檐草拥门，荻花掠岸雪纷纷。

龙行费圣祠前雨，鸦聚甘王墓上云。

绝巘树环孤市尽，乱溪水入大江分。

邑民还有思莼兴，帘底琴声寂不闻。

董嗣杲

董嗣杲　广济县王氏山园

忧世须眉觉，耡园梦想安。

封疆南斗隘，天地北风寒。

野水通眢井，山云补蠹阑。

故乡营业堕，岁晚转艰难。

董嗣杲

董嗣杲　桂花

月地云丛花意妍，清芬曾向窦家传。

登山不愧自招隐，斫树莫名谁学仙。

香换西风埋麝腹，种分南海蕴龙涎。

玉杯甘露何从得，欲折蟾枝是几年。

董嗣杲

董嗣杲　过安庆旧城

市邑新荆棘，风沙旧路岐。

重添多少恨，可想战争时。

蟒气缠荒塔，萤光出废池。

纖纖城角草，应是得春迟。

董嗣杲

董嗣杲　过分水岭

看云忘斗峻，倚石望藤悬。

鸟背斜阳去，牛翻浅草眠。

井桐支野庙，溪水沃山田。

隔岭僧逢客，狂谈马祖禅。

董嗣杲

董嗣杲　过富池水军寨前

山暝沉晴霭，江春荡夕晖。

水从螺港下，云接鹿矶飞。

雷鼓茶船众，风旗酒店稀。

黄昏入凄怆，营屋柝声微。

董嗣杲

董嗣杲　过富池水军寨统辖姚子雄公廨略栖迟且有约同上杭京

春云冷压渡头槎，春色晴翻浦际沙。

并浴鵁鶄依水柳，成围蝴蝶舞江花。

富池军额无全籍，治邑农功有几家。

指日并驰天路去，莫挥客泪苦悲笳。

董嗣杲

董嗣杲　过林静学湖庄

宿雨初收湖水香，水边风月阑干长。

幽情多驻古松里，旧梦几空春草塘。

移竹栖鸾锺野趣，卷帘通燕怅年光。

衰残谩自恋名酒，足弱体瘦谁扶将。

董嗣杲

董嗣杲　过林口市

浮泥踏着软，危坡倩谁累。

家家翠岚压，此是林口市。

山中何清孤，聚落颇填委。

快果甘如饴，浊醪淡如水。

只是石眼泉，聊慰行子齿。

此景自献酬，此市亦清美。

纷纭趁墟者，未晓听钟起。

盛传有畸翁，韬晦翠樾里。

姓名素不闻，十载安所止。

多言风月夜，吟啸传远迩。

董嗣杲

董嗣杲　过梅根港

雨压云低雪气浑，风帆未午过梅根。

港头惊见官舟泊，野老争先掩荻门。

董嗣杲

董嗣杲　过彭蠡口

云凝入港大孤山，芦荻翻风秋夕寒。

水急乱从彭蠡出，来舟不似去舟难。

董嗣杲

董嗣杲　过蕲州

清霜染岸枫，扁舟渡蕲水。

蕲城傍新篵，无此至坚垒。

谁怜多病苦，委命空江里。

艰险已备尝，万事谨谋始。

追忆数年前，精神岂今比。

酸辛赋远游，晚泊问沙觜。

董嗣杲

董嗣杲　过琴斋

乘閒过琴斋，作意登漪岚。

棠湖漾其北，紫霄耸其南。

阑干压池芳，渌净拖柔蓝。

行人冒游尘，名利多沉酣。

尽倾沧江水，莫洗浊世贪。

出群赵家玉，吏此长子男。

台府严且明，举动百不堪。

临流自照心，谋饱无肥甘。

景物固尔佳，何暇同清谈。

买舟过柴桑，东归面无惭。

董嗣杲

董嗣杲　过新斗门感怀

绝壁凭居险，中林忆故深。

临溪扫地醉，就树摘柑吟。

打稻农初歇，餐芝客莫寻。

重来嗟未卜，过此却酸心。

董嗣杲

董嗣杲　过新桥

江城局吟思，每觉心神悄。

意行西郊旷，直渡新桥小。

香传酒垆异，枕此清溪窈。

南望元公茔，峨峨翠林杪。

宰木屯高阴，牌门灿华表。

风霜二百年，剥落几昏晓。

我来增敬心，道脉伊谁绍。

有泪盈衣巾，举头闻蜀鸟。

董嗣杲

董嗣杲　过银树

买舆过银树，水落见潦迹。

残雪闪斜照，篱落掩鱼泽。

鸟飞山意冥，雁度水光碧。

乘兴觅酒垆，荒市绝肴核。

入暮路程杳，寒皲面颊赤。

时艰人烟稀，终日涉荒僻。

岂独慨风景，亦且倦行役。

茅店投深幽，月明野田白。

董嗣杲

董嗣杲　过岳家市

鄂侯遗部曲，多岁此为农。

茅店罢残暑，松峦出乱钟。

溪流分别坞，晚色失前峰。

去去遗仙迹，苍云几万重。

董嗣杲

董嗣杲　过证道寺

证道山门旷，延僧草座禅。

不知为额始，曾记有歌传。

驿路桥梁坏，沙溪石藓填。

往来荒廨近，时可托清眠。

董嗣杲

董嗣杲　海棠花

鹦柔猩艳胜西川，有色无香意态妍。

吟令美招名友聚，眠春羞并醉妃传。

锦庄红濯垂丝雨，绣幄青笼秉烛烟。

莫待胭脂成粉去，月明便好泛金船。

董嗣杲

董嗣杲　寒泉

照胆寒泓覆有亭，此泉曾入老坡评。

八诗最得吟梅苦，一盏能消荐菊清。

不拜韬光徵士诏，却传配食水仙名。

银床响绝无人汲，墓在孤山木自荣。

董嗣杲

董嗣杲　寒食日偶出

漪岚堂下野芳晴，杨柳枝头歇雨声。

笑逐游人城外去，沙洲沽酒做清明。

董嗣杲

董嗣杲　合涧桥

危阑压定活流重，谁识钱源绕梵宫。

两涧共归桥底合，万雷莫敌水声雄。

游人移步心还恐，野衲栖禅耳欲聋。

石倚卧梁山月落，白猿一啸五峰空。

董嗣杲

董嗣杲　和靖先生墓

诏旨天颁起卧龙，首丘甘老水云东。

一联香影孤山月，两架茅茨万古风。

有鹤有童家事足，无妻无子世缘空。

清标卓绝何人继，表表仙宫陇树中。

董嗣杲

董嗣杲　和楼恪斋自述

碧树前林合，黄云百里迷。

月高溪水定，风逆漏签低。

列宿来花邑，凉秋入菊畦。

比闾回善誉，招得颂声齐。

董嗣杲

董嗣杲　和翟建大见寄

乡人谊概如公少，彭泽辞归过永兴。

合向校雠争地步，屈于监当负声称。

故家吴苑频回首，新治淮山任曲肱。

见说冱寒移足懒，只凭红粉胜扶藤。

董嗣杲

董嗣杲　荷花

天机雪锦织鲛绡，艳朵亭亭倚画桥。

无垢自全君子洁，有姿谁想六郎娇。

翠房分菂莲须褪，玉藕抽丝暑叶摇。

花里不妨呼净友，采香须棹月明桡。

董嗣杲

董嗣杲　横峰港

日落大江浒，苦无多人烟。

风湍鸣耳根，饥雁声相联。

雪止月未上，境界太古前。

天低平接水，水远遥粘天。

横峰港头栖，客子心胆悬。

四面渺不极，缆树对我船。

万虑集双鬓，顾影空自怜。

哀哉行役苦，收拾归短篇。

董嗣杲

董嗣杲　红梅花

瘦倚西冈石圃阴，玉容忽抹艳妆深。

染春应借东君手，眩眼曾疑北客心。

霞吐丰姿情脉脉，雪遗香影梦沈沈。

粥饧风景清明近，错认庐山种一林。

董嗣杲

董嗣杲　后庭花

有叶无花孰与同，繄谁指作雁来红。

翠梢润色攒秋瓣，玉树遗歌入野丛。

混迹尘泥欺落日，强颜篱落媚西风。

丽华曾洒当时泪，不把胭脂染井桐。

董嗣杲

董嗣杲　呼猿洞

此隐钟灵莫计年，此猿清啸洞门前。

当时不有胡僧唤，今日应无野迹传。

寒挂古藤申右臂，晚藏碧树忆西天。

云岩烟谷多遗种，月下三声醒客眠。

董嗣杲

董嗣杲　壶中日月与葛秋岩纳凉

身离匡庐紫翠重，壶中且寄水云踪。

故人远梦迷千里，浊酒高怀渺万钟。

台上苦吟无别事，枕前闻籁有孤松。

不知忧乐随时意，但虑荒芜钝笔锋。

董嗣杲

董嗣杲　湖山堂

彩槛雕阑倚地仙，南堂深架北堂先。

湖光十里饶春日，山色三堤合霁烟。

帘幕香传歌扇底，莺花影落酒旗边。

红尘不受斜阳压，暗逐东风入画船。

董嗣杲

董嗣杲　虎跑泉

广福山灵托兽传，甽边依约爪痕坚。

噬人难负平时口，跑地能开一掬泉。

不遇下车冯妇勇，都因脱屣性空禅。

大慈坞内腥风起，善结丛林渴饮缘。

董嗣杲

董嗣杲　怀庐山

屏心寒梦枕，屋角晓城钟。

客子几多想，庐山千万峰。

仙源云气叠，溪坂雨声重。

杨柳西门外，禅人屡此逢。

董嗣杲

董嗣杲　怀潘宰留方家峪别业

想恋西湖赏物华，清依水石结生涯。

凤凰山下泉萦草，燕子楼前雨压花。

翠枕谩欹听夜雨，朱帘閒卷望朝霞。

柳塘不遏东流住，肠断江城尚寄家。

董嗣杲

董嗣杲　槐花

此树开花簌簌黄，秋蝉鸣破雨馀凉。

发回七袠仙人黑，心落三年举子忙。

肯信植庭能根叶，谁知列树自成行。

云屯暗掩宫阴老，蜜糁龙池凤沼香。

董嗣杲

董嗣杲　还彭泽山中早发

摇落山中曙，秋气满林隈。

萤光映草头，鸟影出枝来。

残星避日尽，断霞逐风开。

空返陶潜县，终无宋玉才。

董嗣杲

董嗣杲　环碧园

绕舍晴波聚钓仙，五龙池畔柳洲前。

清虚不类侯家屋，轮奂曾资母后钱。

三面轩窗秋水观，四时箫鼓夕阳船。

揽将山北山南翠，独有黄昏得景全。

董嗣杲

董嗣杲　黄池客楼

得子相慰忍袂分，还栖黄池朱子门。

雪花著鬓久方湿，酒味裂肠空自温。

欲问笛起市楼破，不知井通河水浑。

冻尘难浣见谁说，蜗角蝇头争噬吞。

董嗣杲

董嗣杲　黄池与朱一夔偕一老商款曲连日

共客黄池镇，各从上江来。

恓惶见谈态，僦屋傍古槐。

商人接殷勤，期我不世才。

晓风吹寒江，雪意又有媒。

隔水界宣城，山路多早梅。

旅琐逢此清，问渡休徘徊。

梅梢月色佳，僧房罗酒罍。

商人亦何心，两日相追陪。

董嗣杲

董嗣杲　黄葵花

天然嫩相烁秋明，淡染鹅裳结束轻。

醉蕊强传金盏侧，赤心长向火轮倾。

四娘蹊上能无种，一点眉间自有情。

不照花根元藉叶，羡他卫足了孤生。

董嗣杲

董嗣杲　回至兴国宫望天池一簇云气中因杨道士留有赋

迎面苍峦泼黛浓，几番回首想行踪。

白云拥海文殊阁，老水屯烟圣治峰。

方别衲僧谈梦寐，又逢羽士接从容。

明朝还踏青虚路，重掬神泉听乱钟。

董嗣杲

董嗣杲　蕙花

翠叶层敷楚茝苗，谁将绮石养清标。

幽姿晴待光风转，薰草寒禁艳雪消。

一榦数蕤香不足，重栽百亩魄难招。

零陵虽是名堪托，无事因花忆晋朝。

董嗣杲

董嗣杲　霍山祠

霍家山下俨祠宫，溜水桥西透鼓钟。

古迹建平遗烈在，春风广惠命词封。

露台献社呈苍马，阴壁飞旌绘赤龙。

虮聚乞灵人散后，云街雨陌撼涛松。

董嗣杲

董嗣杲　鸡冠花

晴芳掩映宋窗曛，丑瓣攒鳞斗野云。

艳挺双头谁立异，名侪五德自为群。

丹裳浥露承秋重，赤帻临风唱晓分。

函谷关前如有此，不鸣惟恐误田文。

董嗣杲

董嗣杲　记仙女三绝

柳条金嫩不胜鸦，青粉墙边道蕴家。

燕子不来春寂寞，小窗和雨梦梨花。

董嗣杲

董嗣杲　记仙女三绝

松影侵坛琳观静，桃花流水石桥寒。

东风吹过双蝴蝶，人倚危楼第几阑。

董嗣杲

董嗣杲　记仙女三绝

屈曲阑干月半规，藕花香淡水漪漪。

分明一夜文姬梦，只有青团扇子知。

董嗣杲

董嗣杲　寄别余明远

别离临水阔，迤逦望城微。

落日犹回首，空江独自归。

遥峰攒石树，饥鸟立沙矶。

谁悯貂裘敝，还家且掩扉。

董嗣杲

董嗣杲　寄程申叔

奇才不泯扬马名，善政况著龚黄绩。

政绩才名分外荣，山林意趣无方觅。

人生富贵骨相中，何须强力争豪雄。

三光五岳蟠心胸，岁寒春色梅花风。

我有小隐傍石屋，石上几回斸黄独。

看来我已不啻足，何事攒眉劳案牍。

程子谈何不碌碌，古意今情两堪掬。

归与归与毋忍辱，同寻牧童过天竺。

董嗣杲

董嗣杲　寄韩玉玙二首

郭北下湖枕苍绿，书屋奈此五月溽。

凉台水榭自柳阴，独敛修程困羁束。

心心岩峰不得住，瀑声萦回梦不足。

世故屈折歌刺促，谁识其人美如玉。

董嗣杲

董嗣杲　寄韩玉玙二首

凉梦几回绕孤屿，想见绝得人间暑。

西湖瀛屿绿更炽，君胡为兮不安处。

信美非土固所虑，楼台近水何多阻。

自顾形羸况栖湿，未蓍共此清夜语。

董嗣杲

董嗣杲　寄湖口茶局臧尚干

酡颜探得洞玄真，老气摩霄岸角巾。

案上押批呼局吏，津头酿酒谢江神。

天寒茶课收征倍，雪霁梅吟寄驿频。

何日此来联榻语，庐山几案却无尘。

董嗣杲

董嗣杲　寄湖口张监渡

寂寞邮亭紫翠中，有怀不得远相从。

渡头几发东西棹，西角长鸣上下钟。

江晚燕鸿秋信杳，野凉桑枣绿阴重。

天空水阔云查断，收拾新诗寄兴浓。

董嗣杲

董嗣杲　寄江城口占

梦魂荡孤舟，波声塞两耳。

不眠闻管弦，方悟江城里。

董嗣杲

董嗣杲　寄江城口占

蹉跎岁事空，次第春风起。

雪消夕阳平，彻底清江水。

董嗣杲

董嗣杲　寄冷翠谷葛秋岩

入眼万欲勇舍难，岩头飘尽枫叶丹。

心憎湓浦户庭热，身入庐峰毛骨寒。

尘面只掬野泉洗，醉吟且呈泥佛看。

几多清话动人忆，梦落成围苍竹竿。

董嗣杲

董嗣杲　寄楼恪斋馆人两黄丈

四明山水秀，二老器能殊。

语剧欲流涕，吟清谩撚须。

林香传竹醉，溪影写藤枯，

愧我卑微者，无阶助远图。

董嗣杲

董嗣杲　寄庐山道士二首

才怀故里馀清梦，方说庐山得好诗。

何日与师传菊酒，剧谈浩劫未分时。

董嗣杲

董嗣杲　寄庐山道士二首

常常有约寻幽趣，汩汩无从避俗喧。

欲断世间千万事，须穷纸上五千言。

董嗣杲

董嗣杲　寄彭泽陈明府

田头遇白叟，争说长官清。

决讼如转烛，往往得其情。

高风古灵派，惠泽流花城。

荷锸遍阡陌，咸乐及时耕。

桑埂翠阴老，稻坂黄云平。

积爱发谣诵，连屋歌壤声。

春山映酒艳，秋篱挹金英。

我滞亦已久，欲往摇心旌。

有时递信音，展转思盍并。

重当买孤航，展拜陶渊明。

董嗣杲

董嗣杲　寄璹秋岩

吟穷荒此地，静极省吾生。

秋老肠丝断，江空月魄明。

松檐嗔鸟聚，竹榻梦僧清。

别后苍颜改，初逢慨暑程。

董嗣杲

董嗣杲　寄杨云静

公藉椒涂成达宦，我传草檄守清贫。

閒曹奔走徒云仕，薄俸沾濡不逮亲。

饮水曲肱无此量，解衣推食有何人。

凉风四壁蛩新咽，偏恼淹回独客身。

董嗣杲

董嗣杲　寄周堂长

回首大江秋水西，杖藜閒步菊花篱。

百年清白畒中酒，万事安危枰上棋。

梦入庄生迷蝶处，歌穷宁子饭生时。

西风徐榻独栖惯，屋枕濂溪云锦池。

董嗣杲

董嗣杲　家书不至自嘲

客愁难遏鬓华添，昼寝醒来饱黑甜。

春雨褪花粘藓屐，晚风吹燕入芦帘。

自知阙下家书断，不过城南卜肆占。

萧散形骸天分定，江城惟有醉厌厌。

董嗣杲

董嗣杲　甲戌八月初九夜武康山中洪水骤发越十日漕司檄往检涝

甲戌缠国哀，时属秋八月。

近辅馀英山，洪水中夜发。

狼藉彻旬雨，拔地殊飘忽。

滔天肆奔迸，变幻起崷崒。

徒步登县楼，浩渺沉林樾。

妖氛混泽气，势极火焰突。

绵亘山下乡，逃难想颠蹶。

晨兴雨更澍，邑屋已隉杌。

高跳空刺肠，何异睹溟渤。

飘尸不可计，可者布竹筏。

栖危或得命，其奈服食阙。

号天天不闻，不若就灭没。

瀑派裂青山，溪岸奔尸骨。

杵臼埋虚沙，蛇虺出深窟。

边方乘孔殷，糜烂事征伐。

民生不奠枕，复罹此酷罚。

隐忧非一端，国脉存如发。

检涝亦具文，民力各已竭。

岂知坐困穷，终岁常砽砽。

奉行亦漫尔，持论敢躐越。

步步涉坑堑，路梗劳舆卒。

归愁强就床，魂梦随恍惚。

董嗣杲

董嗣杲　甲戌九日和楼宰乌回寺登高

乌回何代寺，鸠唤此山晴。

心契将军约，肩摩小队行。

明年人更健，今夜月初明。

更过谯楼饮，偏垂野客情。

董嗣杲

董嗣杲　甲戌武康大水净林寺山门殿屋悉皆倒敝

仲秋秋阴合，壁落走鼯鼠。

彻宵风雨骤，平地生洲渚。

莫辨路与溪，庐舍失处所。

净林古梵屋，木佛岂得御。

当门金刚恶，兹复化何许。

方丈九旬僧，足废不能举。

徘徊想旧历，突突起沙屿。

遗关茁芝菌，卧竹压麻苧。

山民穷无告，谋食屡多阻。

三乡凡几户，竟堕鱼鳖侣。

伤痛李生迂，卷尽牌头墅。

独慨虚浮身，昏迷怯幽伫。

上流未偃戈，战血冱荆楚。

近畿天示儆，岁月不我与。

就食难下咽，酸恨彻心膂。

董嗣杲

董嗣杲　甲戌重午留越寄武康同官

湘累莫吊楚云迷，力疾喑喑客会稽。

心想同寅分席醉，身逢重午借楼栖。

今朝气象悲欢异，几种葵榴色泽齐。

水际晚凉应有赋予，藕花多处想供题。

董嗣杲

董嗣杲　江岸春日

见易园中春艳时，千朵万朵好花枝。

楼台只有提壶叫，晴雨能无蛱蝶知。

董嗣杲

董嗣杲　江城春日寓怀

丘园劳积梦，天地厌劬书。

立晚分孤鹤，跳春喜众狙。

风多醉有竹，雨久饭无蔬。

又见江西估，收苗蓄巨鱼。

董嗣杲

董嗣杲　江城怀隐

病身尚蛰灌婴城，归梦长悬醒复成。

衰鬓褵褷搀鹤瘦，安书隔阔见鸿惊。

山遥晴有侵檐色，树秃秋地撼野声。

只欲养疴求退静，栖迟泉石适归情。

董嗣杲

董嗣杲　江城口号二首

定江军门拥云气，庐山面目长相朝。

阃臣所持止一恕，墙壁何恨粘歌谣。

董嗣杲

董嗣杲　江城口号二首

此郡境有彭泽县，渊明曾遗晋时踪。

三径莫知在何处，且抚官圃千尺松。

董嗣杲

董嗣杲　江城忆游庐山逢隐者

饭馀睡相魔，啜茶即退舍。

支藜强窥园，试此双不借。

逐胜思秋初，曾命庐山驾。

飞瀑醒心眼，流派从空下。

狂欲诛茅依，可使不知夏。

披襟纳西风，溪风荡虚榭。

凭阑眺夐绝，极望大田稼。

韬光有畸士，相逢顿生讶。

遗踪扣地主，颇觉倦邀迓。

失言徒自咎，其实非予诈。

山居俗事简，难律世情嚇。

归栖公宇净，颜发苦衰谢。

家遥二千里，托兴相慰藉。

因晤隐者讷，天性两难亚。

初非钓虚名，又非求善价。

束缚全孤贞，老欲就閒暇。

约备斯人心，执一不易化。

眺此五峰云，矍然发悲咤。

企脚北窗坐，月漏松叶架。

无眠亲短檠，怀孤嫉遥夜。

董嗣杲

董嗣杲　江城与秋岩同赋

江柳青青暗古津，悲歌不独是商人。

愁生独醉重关晚，梦破相思故国春。

声迹衰迟难应世，山林枯朽易全身。

归期渺邈徒怀想，怨鸟花梢叫月频。

董嗣杲

董嗣杲　江村二首

荒村雨过炊烟收，谁击月下篱根舟。

风叶半夜摐摐响，老犬独吠空江秋。

董嗣杲

董嗣杲　江村二首

秋声月色饶江云，携壶相呼有近邻。

今宵拚得借榻睡，此时共作无怀民。

董嗣杲

董嗣杲　江湖伟观

倚空窗户不曾扃，两眼风烟障翠屏。

西子艳分晴雨倦，伍胥魂激浪涛腥。

鼓箫咽晚难无酒，花柳争春别有亭。

恨掩四时歌舞去，古祠寒玉几竿青。

董嗣杲

董嗣杲　江上晚眺

江北西风高，江南新酒熟。

长笛吹梅花，月色满营屋。

董嗣杲

董嗣杲　江上晚眺

得酒终日醉，都忘醒后愁。

往来狂走马，直过皖山头。

董嗣杲

董嗣杲　江墅秋晚

秋林不可寄，九月已寒风。

鸿雁云呼远，蝇蚊雨洗空。

篱花荒正色，岸蓼卧枯丛。

别浦栖渔隐，何期共短篷。

董嗣杲

董嗣杲　江行遇风

风急难开船，高浪泼银屋。

下水辄畏之，病篙舌愈缩。

商人货物重，久谙风信熟。

我舟轻抵叶，帆破无完幅。

归心劈箭忙，傍晚犹颠狂。

忽将絮帽披，沙头寻酒坊。

欲滞两三宵，船上无赢粮。

转晴赖晓霜，中夜祈彼苍。

董嗣杲

董嗣杲　江州寒食

殊乡寒食亦风柔，桃李在香掩燕楼。

周子墓头谁拜扫，岳家园里自嬉游。

云连阃节旌旗暗，水泛商船鼓笛浮。

江国日长饶客思，不知何事阻归谋。

董嗣杲

董嗣杲　江州税亭清坐

西郭江头坐午前，春汀裂笛出商船。

才晴旅舍湔裙雨，未晚军营发爨烟。

泥饮自知人共厌，思归相视眼徒穿。

征亭逢著田间老，又说今朝损额钱。

董嗣杲

董嗣杲　江州重午二首

晴光绕砌看葵倾，独恨无文吊屈平。

梅溽润衣身体倦，竹风入牖梦魂清。

良辰美景须臾事，往古来今节序情。

不信沧江传竞渡，彩旗画鼓闹西城。

董嗣杲

董嗣杲　江州重午二首

蒲节殊乡借楚夸，绕城社鼓不停挝。

争歌神曲羞溪藻，遥送瘟船滚浪花。

世上莫非儿戏事，江头无奈客思家。

西湖今夜笙歌月，凉拥红莲灿落霞。

董嗣杲

董嗣杲　将军教场墓

阅武场开傍古松，忽惊尘起废墙东。

黑蜂飞毒归锄下，白骨通灵入梦中。

花草地宽千骑勇，鼓鼙声撼一坏空。

若钱若马讹传久，难觅埋铭证异同。

董嗣杲

董嗣杲　接泥渡头再遇雪

几涉沙汀与水村，几看云物幻乾坤。

渡头冲雪哦诗老，船尾乘风破酒昏。

未晚橹声先傍岸，乍晴江色远侵门。

白鸥无数西飞急，鸣落淮山不见痕。

董嗣杲

董嗣杲　洁牲谢响应龙庙予不及往

龙宫蕴特异，精祷通万灵。

昭著二百年，锡封专朝廷。

去年偕宰公，投诚涕欲零。

驱车入松扉，雨势如建瓴。

仰高迓灵盼，云敛不暂停。

烟沉瀑声凉，分坐瀑外亭。

从兹感佑助，争谓胸百铭。

治任亦已速，洁谢资芳馨。

缄素展真忱，要终寄冥冥。

愿恢溥济功，致此百里宁。

夜披东堂集，孤灯炯深青。

朗诵神之聪，壁落山鬼听。

董嗣杲

董嗣杲　巾子山

岌页山形丑莫收，傍湖独整傲春秋。

几株乌桕无根在，一幅华阳有样留。

寒日霜乾还掠额，晓天岚重且遮头。

东篱漉酒人知得，醒立风前不可求。

董嗣杲

董嗣杲　金灯花

弱瓣坚须灿野光，成丛灼灼斗丹妆。

风葩净蕴商天艳，霞朵轻摇月夜凉。

沈透柔柯难受雨，冷零嫩叶不禁霜。

通明可使书窗透，肯拾秋萤聚作囊。

董嗣杲

董嗣杲　金凤花

花仙五色自迎逢，翅翼翔霞湿翠笼。

娇萃九苞攒露萼，秀离丹穴舞秋风。

埋丛还绕萧台胜，绚彩应怀舜殿空。

曾见毗陵遗便面，善描开谢不相同。

董嗣杲

董嗣杲　金沙花

暖倚青墙揉紫绵，绛葩淡染露花鲜。

花遗颜色只如此，名借酴醾得并传。

伴直自应留故事，谩栽聊可殿春妍。

年年满架东风艳，梦断词林视草仙。

董嗣杲

董嗣杲　金沙井

沙漾金星涌活泉，虚堂龙染德馨悬。

朱绳汲冷梅林外，翠甽围凉桂洞前。

石鼎煮茶非异事，井阑镌字是何年。

西南云拥仙人屋，品酌今谁想乐天。

董嗣杲

董嗣杲　锦带花

忍见柔枝缀彩英，愁围未解又清明。

茸茸叠萼萦春梦，袅袅长条击别情。

有样谩传居士制，无香徒滓海仙名。

文臣服色开时验，次第妖娆织不成。

董嗣杲

董嗣杲　槿花

仿佛戎葵劲且柔，托名日及叹生浮。

苦怜相态无多艳，空缀郊原度一秋。

红澡暮零篱□上，翠深凉过屋山头。

风英掩映枯茅把，勾引行人觅酒流。

董嗣杲

董嗣杲　近苦多故坐病乏药

江郊雪冱莫知津，客泪双垂怅此身。

魔障在前无妄想，饥寒随处肯言贫。

畏途日有风波恐，病骨时需药石频。

屏息支吾心已扰，眼前谋绝故乡亲。

董嗣杲

董嗣杲　镜禅人欲归灵隐

袈裟裹定老禅翁，云隔家乡是几重，

两面庐山曾遍览，三生天竺会相逢。

摇凉竹箑收江羽，醒困茶瓯沦建龙。

午借客床寻偃息，不知身在紫霄峰。

董嗣杲

董嗣杲　九江易帅遂得尽游郡斋

郡吏东征迓衮衣，不知郡圃掩芳扉。

樱桃熟处香山识，杨柳栽时靖节归。

壁帖嵌尘钟鼎碎，楼歌压市管弦飞。

庐山面目清如此，几客登临几夕晖。

董嗣杲

董嗣杲　九江驿纪梦歌

西风吹净汀洲明，萧萧雨荻霜芦声。

江山幻出琉璃屏，谁歌谪传琵琶行。

三更月满十二城，梦超弱水登蓬瀛。

九派水，九叠山，

水水山山锦四环。绿罢玄猿守朱关，

雪鹤舞影石台乾。瑶树琪花不可攀，

花上结子千岁悭。花子昏落鱼鳞斑，

践幽济胜清肺肝。回首空睨双云鬟，

萝香点渍衣袂寒。不觉罡风吹倒还，

琼跳璧溅鸣珊珊。

董嗣杲

董嗣杲　九里松

开元刺史擅清风，九日亲栽夹道松。

屋顶自生涛浪势，根头谁觅茯苓踪。

行春桥掩云千态，一字门封翠几重。

人讶金填吴说笔，不知此笔遇高宗。

董嗣杲

董嗣杲　九日留彭泽

牢击扁舟在树根，依然风物晋时村。

几年思采东篱菊，此际狂倾北海樽。

野鹤离群翔碧落，江鸿排字入黄昏。

有人若学渊明隐，五柳萧疏静掩门。

董嗣杲

董嗣杲　九月十五日有感

浔阳江上看明月，月落孤眠百感生。

十二年前如昨日，竹斋曾醉凤箫声。

董嗣杲

董嗣杲　酒边见烧各赋一体

淮山烧色起，阴剥应期约。

开辟界限定，蠹根不藉钁。

焦枯烬无踪，艳阳春有脚。

爆烈狐兔竮，惊迫魍魉烁。

尖危腾斜烁，汊角迸横焯。

死卉沸沉烟，游云避浮虐。

入夜光尤皎，逮晓焮自若。

蛰虫潜穴散，猛虎奔渊跃。

势欲凌虚霄，倏忽风掠绰。

荧荧断续见，江流飏昭灼。

青黄数宵陨，何在事采斸。

远客诧希遇，俯仰发叹噱。

斗杓指东寅，天公又斩削。

霜气逼衾重，对眠向溪阁。

董嗣杲

董嗣杲　酒边写兴别陈石泉

强求斗升禄，三年困山城。

覉栖不敢恨，眼为溪山明。

上借台府宽，下遂吟啸情。

束装待航归，积霖咽秋声。

排忧步园径，难舍曲折清。

东望气郁葱，绿槐冒飞甍。

缅怀交际欢，嚬笑阳春生。

求田役梦魂，投老归此耕。

愿心尚渺茫，别酒那忍倾。

归步故林月，寄梅坚斯盟。

董嗣杲

董嗣杲　酒边忆去年苦病

发誓游四方，言归多自责。

秋高风浪险，怀家万山隔。

江北与江西，梦寐困行役。

去年病褵褷，客死亦何惜。

心空病自退，药裹谩山积。

今日秋又深，谁念饥冻逼。

只幸健于酒，酒尽从堕帻。

醒来听谈空，鸟啼晚峰碧。

董嗣杲

董嗣杲　菊花

篱东佳友手曾删，莫把南山醒眼看。

荒径可供元亮采，落英惟许屈平餐。

艳钟金气中分晚，香袅清霜独傲寒。

谁插满头开笑口，翠微亭北倚阑干。

董嗣杲

董嗣杲　橘花

对花怀母望云心，不见围棋隐者寻。

晚径风清香更醉，小亭月满艳能侵。

千林翠幄千英雪，一点琼苞一颗金。

莫问封侯惟问酒，泛杯摘蕊寄情深。

董嗣杲

董嗣杲　聚八仙花

密团粉腻翠枝擎，乱碾铢衣降紫冥。

揉雪谩为春晚殿，御风应负饮中灵。

蒂占琼瓣轻如蝶，心袅金丛灿若星。

谁指凌波姑射醉，有人眠月可曾醒。

董嗣杲

董嗣杲　聚景园

銮铃遗响辇遗踪，万景曾经聚此中。

寺宇有名基址散，君王无逸讌游空。

桥昏柳浪龙舟雨，亭冷花光雉扇风。

台沼已无春又老，万年枝上夕阳红。

董嗣杲

董嗣杲　钧天曲

圆丘崇且高，广汉清且浅。

元祀播鼓钟，严褅列瑚琏。

天酒泻琪花，遵此奉常典。

恩流昭感通，报称示丰腆。

鹤鸣集霞台，凤曳翔云辇。

已际天人和，八表清尘卷。

董嗣杲

董嗣杲　客次狂吟

野服支离号散仙，望晴閒倚柁楼前。

江山风月多寻酒，芦荻汀洲几泊船。

水路愁疑孤障雁，野庐清隔雨溪烟。

来春不负筇枝去，杨柳桥西听管弦。

董嗣杲

董嗣杲　客寄写兴

平生负奇崛，语出见肝膈。

栖栖离故巢，乃作富池客。

僧廊搘瘦竹，苦吟自相索。

不恨春雨横，但恨春怀窄。

百花艳阳吐，枝叶未鲜泽。

芳草极茸茸，迷尽旧辙迹。

浮云蔽江树，急浪涉津石。

掩窗引绿樽，暖此身寒瘠。

董嗣杲

董嗣杲　客江城归期尚阻

晴坂桑麻绿，春溪苹藻香。

家林方歉岁，身纪且殊乡。

澒洞时机密，淹留日计长。

此生归造物，不必殢行藏。

董嗣杲

董嗣杲　客久

衣裳敝尽客游阑，三月江城雨更寒。

小店有翁赊酒易，名园无主看花难。

驱驰尘土身千里，荏苒光阴指一弹。

种种旧愁归杜宇，青山碧树带愁看。

董嗣杲

董嗣杲　客久

身孤犹落叶，客久向饷英。

少睡夜逾悄，多闻心更清。

县楼讹漏点，雨市杂溪声。

海上仙槎在，思乘几凝情。

董嗣杲

董嗣杲　客居余明远来访

风浪而今自忍闻，尚甘客隐大江濆。

酒家债负将偿足，诗境情怀任醉分。

爱睡有魔销碗茗，遣闲无事对炉熏。

梧桐井畔敲门处，问字何人访子云。

董嗣杲

董嗣杲　客来得邻人携酒共饮

我无肤寸能，强颜榷茶课。

若是玉川子，见之生馋唾。

客来无可款，谈空面壁坐。

雷声绕枯肠，啜茶宁忍饿。

邻翁好奇甚，携酒为我过。

醉我我客共，随觉诗胆大。

云烟灿盈幅，意远不可和。

客去忘羁愁，寒灯照高卧。

董嗣杲

董嗣杲　客寓即事

树头梅豆小，水际荻茅鲜。

老客携名酒，顽胥纳俸钱。

喜寻临晚兴，恨入惜春联。

不似西湖乐，东风荡画船。

董嗣杲

董嗣杲　客寓邻家有园尝欲过之不可得

形容淹白昼，意向落清樽。

客榻犹移雨，邻园自掩门。

秋高江一色，风起月多痕。

忽忽孤生感，真难薄俗论。

董嗣杲

董嗣杲　客寓无眠信口赋秋感

赤枫又积灌城头，如此江山不掩愁。

青眼无人同乐岁，白头有句独悲秋。

词章全拙知谁信，身世多虞谩自谋。

篱角黄花消正色，北风更急莫登楼。

董嗣杲

董嗣杲　客约游山久未践盟

居安怀蔀屋，处约客雄藩。

风日山川媚，城池草木蕃。

花时贫久减，春醉约多番。

顾我留情极，怜君苦事繁。

董嗣杲

董嗣杲　客滞

粹容成槁木，浮迹类流萍。

天地春明净，江山晚晦冥。

花芒环野茜，柳桁接檐青。

淹滞知何事，思归梦短亭。

董嗣杲

董嗣杲　客中怀西湖二首

一日无诗气还浊，百年有限身更孱。

西湖多少好风月，何时买屋安萧閒。

董嗣杲

董嗣杲　客中怀西湖二首

閒多便可赋诗健，客少应能减酒豪。

风雪六桥入图画，此身可并南山高。

董嗣杲

董嗣杲　客中拟游庐山

依违春梦破，悲壮晓鸡鸣。

旅舍邻淮士，家书附递兵。

东风吹浦树，落月下江城。

办取游山具，天池听水声。

董嗣杲

董嗣杲　苦寒

阴崖月馀雪未消，春入富池江上遥。

寒林万木绝枝叶，终日强欲收堕樵。

古屋羁人鬓萧萧，三冬暖曲无炭烧。

掘地作炉煨榾柮，如此为官徒折腰。

董嗣杲

董嗣杲　葵花

缠粉花心吐腻英，根柔叶绉簇娉娗。

锦窠绣窟攒风日，绛节华旌列户庭。

五色种遗吴地秀，独醒人耀楚江灵。

年年重午家家有，桃桃菖蒲共一瓶。

董嗣杲

董嗣杲　蜡梅花

刚条簇簇冻蝇封，劲叶将零傲此冬。

磬口种奇英可嚼，檀心香烈蒂初鎔。

根依阳地春风透，瓶倚晴窗日气浓。

一样黄昏疏影处，悬知水月不相容。

董嗣杲

董嗣杲　兰花

芳友幽栖九畹阴，花柔叶劲怯深寻。

谢家毓取阶庭秀，屈子纫归泽国吟。

百奔混林尊异种，一清传世绝同心。

身悝风露甘修洁，谁托斯馨欲援琴。

董嗣杲

董嗣杲　乐天竹阁

此君玉立此楼空，不复幽眠想白公。

百尺有檐侵碧落，千竿无语足清风。

阑尖亭影流渔屋，龛面祠香托佛宫。

石琢端平丞相记，都归宝庆守臣功。

董嗣杲

董嗣杲　雷峰

五极浮屠透泬寥，黄皮园上梵坊遥。

当时雷就家曾弃，前代皇妃迹已销。

铃带水风传古衕，灯分山月照长桥。

根基自广云层减，拥肿难供画笔描。

董嗣杲

董嗣杲　冷翠阁与秋岩同赋

笑携琴册上崑崙，分坐溪头藓石根。

崖树有霜飞老叶，野泉无雨落秋痕。

几番閒借樵人屐，何许追寻隐者门。

多种杏花依此住，要知董奉得仍孙。

董嗣杲

董嗣杲　冷翠谷看瀑二首

闻得西岩窦，高飞直下泉。

贫奇曾结屋，接润可通田。

晚竹侵云老，凉蔬摘雨鲜。

野猿常抱子，饲食下松颠。

董嗣杲

董嗣杲　冷翠谷看瀑二首

清啸谷音答，閒眠松阴便。

山林微暑退，钟鼓远风传。

足茧忧羸仆，身轻羡散仙。

乍暄思午盥，喜际石根泉。

董嗣杲

董嗣杲　冷翠谷口占

乱山蔽天尽，丛涧绕山流。

茅屋冷欲压，今日方中秋。

董嗣杲

董嗣杲　冷翠谷口占

谷深谁吟诗，吟惹白猿听。

万景虚空生，风微涧光定。

董嗣杲

董嗣杲　冷翠谷口占

我来寻幽奇，破屋枕木末。

向阳窗不关，川僧补直裰。

董嗣杲

董嗣杲　冷翠谷口占

苍童负诗箧，百钱挂杖头。

何当倩画手，画我庐山游。

董嗣杲

董嗣杲　冷泉亭

小朵峰前玉镜寒，几回倚杖听潺湲。

箕公饮涧非凡水，慧理呼猿是此山。

亭角静依金刹古，树身凉卧石阑閒。

无因可洗人间热，时御清风照影还。

董嗣杲

董嗣杲　梨花

办取看花沽酒钱，素肌娇怯冷笼烟。

愁遗弟子离园日，泪尽宫妃过驿年。

缟夜露零啼恨湿，扶春雪压洗妆妍。

秋千院落清明近，绝艳能期月黑天。

董嗣杲

董嗣杲　离湋源口即事

悠悠漾漾泛烟篷，两耳听彻江声空。

水步涉历休折柳，晴宵又泊湋源口。

何待月上淮山头，黄昏更好寻泊休。

红糟酿鱼可荐酒，剧饮谁能尽五斗。

斗斜月出夜已分，江声人语寂无闻。

惜无苏仙共此快，独自吹箫离巡砦。

董嗣杲

董嗣杲　离江城遇雪

头上同云密布饶，湓江门外揖华镳。

舟穿苦竹黄芦去，帽任回风急雪飘。

踪迹几年怀玉石，江山一夜变琼瑶。

旁人莫讶吟穷返，慷慨殊胜过灞桥。

董嗣杲

董嗣杲　李花二首

宜繁宜远九标新，花露能仙雨点频。

传姓老聃因指树，过门方朔验呼人。

苇绡缟月明偷夜，练帨当风静撚春。

实荐冰盆传种去，莫教鑽破核中仁。

董嗣杲

董嗣杲　李花二首

嘉李繁相倚，园林淡泊春。

齐纨翦衣薄，吴伫下机新。

色与晴光乱，香和露气匀。

望中皆玉树，环堵不为贫。

董嗣杲

董嗣杲　李勉之摄广济尉

我滞湓城每自怜，相逢相倚杖头钱。

盍簪愁想年穷夜，览镜羞称壮士年。

萱草满阶堪寿母，梅花绕屋可名仙。

近家何往非安地，又买槃塘对岸船。

董嗣杲

董嗣杲　李正将病归

从军传勇略，信脚困行间。

病废羞长剑，秋归见故山。

镜中双鬓改，众里一身还。

风雪沉昏夜，犹思戌散关。

董嗣杲

董嗣杲　理公岩

西来识得此云根，终此云根护法门。

由晋尚传斯语在，到今休想旧岩存。

天开教观香灯盛，人仰胡僧相貌尊。

行果芟教荆棘尽，分明只手破沉昏。

董嗣杲

董嗣杲　厉屏山祠

漪岚堂北县楼东，香火新标旧令功。

此地岂知钟鼓乐，月明如水藕池空。

董嗣杲

董嗣杲　莲花塘

啼烟禽鸟役羁魂，又泊寒崖近水村。

暗谷霭深迷树迹，败塘水涸见莲根。

自收堕叶投官店，谁缚枯藤锁庙门。

浊酒不浇寒极恨，几程陡入醉乾坤。

董嗣杲

董嗣杲　炼丹井

稚川曾此倒灵瓢，阑上银床压甽腰。

丹气腾空知几转，神光射屋起中宵。

有茶可品春煎细，何疾能治晓汲遥。

万古仙踪应不泯，辘轳声落病僧寮。

董嗣杲

董嗣杲　楝花

吹将二十四番愁，锦样群芳逐急流。

风信到花春自往，霜华着子晚谁收。

树攒密萼屯阴重。瓣落高枝缀藓稠。

霞外曾传香醉咏，莺莺未啭舌应柔。

董嗣杲

董嗣杲　蓼花

瘦叶浮根傍柳矶，水天秋色夕阳时。

晶晶红染累垂糁，袅袅凉摇软弱枝。

挼汗自能为酒母，托名谁制作风宜。

花开只熨渔翁眼，可奈渔翁醉不知。

董嗣杲

董嗣杲　林檎花

树枝高坠展霞绡，妆点清明景物饶。

帖上幸联青李字，花头不似海棠娇。

英英褪雨新红淡，瓣瓣零风蝶粉绡。

光景无多成实易，冰奁催荐泛凉桡。

董嗣杲

董嗣杲　灵隐天竺寺门

画栋朱檐暴虎蹲，乱钟穿翠掩朝昏。

去来所得无多衲，觉悟何曾有二门。

山鸟山花应自若，佛心佛法与谁论。

风埃几换行人鬓，博士元公扁却存。

董嗣杲

董嗣杲　凌霄花

根苗着土干柔纖，依附青松度岁年。

彤蕊有时承雨露，苍藤无赖拂云烟。

艳欹偷醉斜阳里，体弱愁缠立石颠。

翠飐红英高百尺，藏春坞上忆坡仙。

董嗣杲

董嗣杲　菱花

珠团绿锦趁晴摊，凉荫龟鱼六月寒。

背日开花非芡比，荒年收实当蔬餐。

一方锦里消清暑，五瓣阑干俯碧澜。

漠漠水天谁唱晚，苕溪翠展夕阳残。

董嗣杲

董嗣杲　刘妃墓

佛庐增耀石人眠，莫谓思陵雨偏。

宠断自空蝴蝶梦，魂归犹咽凤凰泉。

碑趺蚀翠埋荒土，楼栱涂丹落废砖。

主祭有谁今若此，此时出色想无氈。

董嗣杲

董嗣杲　刘合舍迁居山中

玉粒荣途税驾难，遁栖山屋乐颜簟。

写梅当画同谁赏，采菊成粮独自餐。

五字诗成消兴晚，半缻酒熟抵秋寒。

太空月色清如洗，多向疏林缺处看。

董嗣杲

董嗣杲　留分司衙

往为几苦浪涛惊，尘役而今亦懒营。

雪积墙腰连屋莹，日涵城影接江平。

市楼有酒晴旗小，宾馆无人夜榻清。

孤坐搜吟难造妙，霜风吹月纸窗明。

董嗣杲

董嗣杲　留江城

灌城眠食叹羁身，凭晓偏惊索镜心。

南纪山川秋望远，西湖风月夜怀深。

功名鬼妒投机罕，诗酒天嗔绝侣寻。

陈迹自应迟料事，断鸿信杳况云阴。

董嗣杲

董嗣杲　留江城将还富池

吟断悲秋字，愁归饯腊筵。

天荒鹏路绝，水落雁汀悬。

白羽沈邮箭，沧江负钓船。

投閒须有日，处顺且添年。

董嗣杲

董嗣杲　留九宫山封道士饭因赠

菜本苖苖剪青玉，馔成浇饭填清腹。

孤鹤出自九宫山，双眸如鹘步如鹿。

我闻深谷少得盐，食淡眠幽体已仙。

轩轩意趣神气全，中寿亦过八十年。

董嗣杲

董嗣杲　留兴国宫怀城中友人

拜章坛下桂花清，客子看山眼更醒。

万竹梳风凉透碧，乱峰收雨晓争青。

城中佳客还相忆，月下幽泉政好听。

谁肯结茅邻远社，白家犹有旧池亭。

董嗣杲

董嗣杲　柳花

翠丝窣地裹晴绵，三月春空灞岸烟。

四下叶蕃如吐雪，一随风起欲漫天。

池心直作浮萍化，墄齿多将缺藓填。

恨落夕阳亭榭晚，趁蜂趁蝶扑秋千。

董嗣杲

董嗣杲　六一泉

离别孤山十八年，重来忍见讲堂泉。

当时同出师门下，今日多伤井屋前。

取重欧公名有自，肯教勤老迹空传。

此铭此意留千古，凿石为庵不可眠。

董嗣杲

董嗣杲　龙泓洞

葛翁行满赤乌年，丹灶离披已绝烟，

龙在此泓谁可见，路通别邑自相传。

头雷雨遗神火，岩腹莓苔带海涎。

董嗣杲　龙井

腥攒石缝瀑花多，还有龙神蛰此窠。

通海浅深山不语，随潮长落水无波。

谩传方士遗丹在，不奈潜鳞吐雾何。

时雨愆期无验处，几番雷火爇松柯。

董嗣杲

董嗣杲　庐山道中

叠叠苍峦别是天，往来即是地行仙。

拨云峰底落红雨，冷翠谷中浮紫烟。

树色净依山色古，樵声清共瀑声传。

远公不作渊明醉，结社徒然怀白莲。

董嗣杲

董嗣杲　庐山道中

偶呼邻稚携竹杖，试入仙窟寻桃源。

日斜小憩冷翠谷，惊散挂树黄黑猿。

董嗣杲

董嗣杲　庐山杂兴二首

钟声警征人，顿省巡溪步。

转盼失路头，红日生黄雾。

看松乘西风，荡此林影趣。

古翠扑面老，肯放所历住。

幽聆采樵怨，薄言向谁诉。

且复栖野店，低头解芒屦。

董嗣杲

董嗣杲　庐山杂兴二首

新桥迤逦去，胜迹遗仙佛。

想像名胜游，题字尚仿佛。

失笑我仆痡，偃息松郁郁。

绝景借云掩，野香趁风拂。

看山意自消，令人厌簪绂。

随意幽行清，无缘逢俗物。

董嗣杲

董嗣杲　庐山折桂一枝

风露木叶飞，崖谷清气足。

不知月中花，几番破粟玉。

深岩得秋易，香味真绝俗。

幽人领此妙，况寄虎溪曲。

花放怯衣单，只叹岁时促。

折来浸瓦瓶，夜赏欠醽醲。

董嗣杲

董嗣杲　庐山中即事二首

树密攒烟霭，泉甘护土田。

妆严仙佛遍，呵护鬼神专。

莲社招无地，桃源别有天。

万峰空削玉，纷绝构三椽。

董嗣杲

董嗣杲　庐山中即事二首

听泉聊解带，望塔谩驱车。

山屋潜花犬，沙溪泛叶鱼。

野僧朝自碓，牧子夜犹耡。

风景浑生意，尘劳尽扫除。

董嗣杲

董嗣杲　庐山中闻桂香忆游茅山时梦中游桂花下

我游三茅山，月下丹光丽。

梦驾翠蝩车，凉云拥金袂。

两耳波浪透，广漠不可际。

犹记抟扶摇，乘风曾问帝。

今秋游匡庐，身有飞举势。

凌虚裹白云，白云镇相卫。

毛发极森竦，草木露华缀。

飞泉涌潮响，真可涤昏滞。

向来句曲行，有遇抑何锐。

岂知凡骨癯，不能于彼蜕。

西风催此游，破我梦浮世。

衣襟被月香，苍岩折丹桂。

董嗣杲

董嗣杲　芦花

冗花焦叶袅风漪，乱展江乡白渺瀰。

两岸水枯鸥宿处，一天雪衮雁衔时。

羌儿削管吹边远，淮俗编帘障屋危。

岂特絮氈堪御冻，津头拾取作薪炊。

董嗣杲

董嗣杲　录秋日藁因写客况寄王倅昆仲仲亦曾任衡倅

富池羁客吟穷秋，吟成写出还包羞。

王家兄弟领此幽，识迈子瞻与子由。

欲织寒江无机收，两眼远睨边烽楼。

前时水颓岸不修，今日云族蒙荒洲。

洲上秃树叶不留，丹缬都渍泥涂浮。

烧薪晚煮云子柔，方才落斧鸣潮头。

欲填饥腹消客愁，饱时熟睡迷庄周。

蝴蝶梦破嗟年流，不解俯首寻茶瓯。

飞鸿整阵声何遒，忆君金玉孰可侔。

自期雪夜访君游，乘兴肯逊山阴舟。

董嗣杲

董嗣杲　旅次感怀

乱眼悲人事，追程老客颜。

鼍鸣风鼓浪，雁断日衔出。

此际尘劳混，吾生赋予悭。

吟联朝晚积，负得贺囊还。

董嗣杲

董嗣杲　落梧

梧叶几片飞，三日西风急。

新月冷银床，床下孤螀泣。

董嗣杲

董嗣杲　马头渡

几回问渡野阴浓，趁早相呼舣短篷。

千里晚沈鸿翼信，片帆凉卸马头风。

官坊酒浊秋旗破，客店人荒晚釜空。

量取异乡愁几斛，只须倾泻锦囊中。

董嗣杲

董嗣杲　玛瑙坡

支径逶迤混碧苔，树根接水没蒿莱。

两坡截路棋分处，何日经人斧凿来。

谁说异光迷草野，要知遗迹等尘埃。

孤山瓦砾曾闻道，寄语贪夫莫狼猜。

董嗣杲

董嗣杲　麦花

轻化细细复猗猗，何止青荧秀两枝。

万顷雪光抽夏日，一天翠浪弄秋时。

暖风覆野看摇燕，晨气笼晴想韵鹂。

有实可祈催食麨，昼长村疃不攒眉。

董嗣杲

董嗣杲　满替在眼即景赋二首

野分霜信薄，溪落雨痕乾。

僻邑催冬早，遥林积暝寒。

鸡栖隐坏壁，鹤老恋空关。

烛下哀筝发，楼头送漏残。

董嗣杲

董嗣杲　满替在眼即景赋二首

菊向篱阴老，松连石影交。

山梨寒脱树，溪鸟晚投巢。

欲把肩舆卸，先将手版抛。

是时柴户月，任客带吟敲。

董嗣杲

董嗣杲　漫兴二首

倚竹欹巾望远天，脱鞋自在取高眠。

无情岁月催双鬓，有样文章委少年。

吟卷乱抛幽枕畔，客床寒对短灯前。

沈迷谩想华胥乐，还有痴儿鄙孝先。

董嗣杲

董嗣杲　漫兴二首

浮名浮利有传讹，薏苡囊疑马伏波。

镜里鬓毛谙世故，笔头诗句答樵歌。

风穿树秃寒林浅，月展江空夜浪多。

脱病欲归归便得，花家鱼港自烟蓑。

董嗣杲

董嗣杲　梅根港欲泊不泊其况可想

梅港绝梅根，渺莽芦与荻。

芦荻摇北风，正逢霜雪激。

岸津只两家，泥草落四壁。

何人舟欲进，想惧少遮羃。

我舟强来依，无故此涉历。

所嗟浮寄人，见舟甚仇敌。

其说自和易，举柱累梳剔。

舟子自高骞，呼月吹短笛。

同行更迂旷，索瓶倒馀沥。

浑忘值危途，去住尚怵惕。

胆消羁思苦，此际谁拯溺。

悭囊纵有金，斗升何处糴。

董嗣杲

董嗣杲　梅花

水光月色最相宜，独结空林岁晚期。

万国春回先有信，孤山人往绝无诗。

吟风海鹤眠清影，敲雪村童认老枝。

举世只知调鼎贵，玄机谁向静中规。

董嗣杲

董嗣杲　梅坡园

墙拥双扉锁锦窝，溪声不敌树声多。

谁家种麦曾名岭，今日寻梅且陟坡。

万厦栋梁巢燕雀，四山风日养松萝。

园丁自饱栽花利，月给杨家得几何。

董嗣杲

董嗣杲　蒙叟悟禅人俗舍在湖口县予留江城闻其归省且有书贶因寄二首

要识閒栖彼此轻，平江浪远暮帆晴。

青春晚处羁怀恶，白发生时老眼明。

花落无心寻笑傲，客乡有日苦逢迎。

云包尚寄双锺下，若过吾庐只半程。

董嗣杲

董嗣杲　蒙叟悟禅人俗舍在湖口县予留江城闻其归省且有书贶因寄二首

富池归去欲相从，几想苍云碧树东。

夜月庾楼怀抱在，春风陶径梦魂通。

前峰路断锄犂少，古渡征苛网罟空。

难语数年牢落恨，千林如海夕阳红。

董嗣杲

董嗣杲　密友花

此花谁谓结朋悭，点染繁枝怯手删。

丛矮暗埋晴径秀，刺多横接露篱间。

野香雨浥遗春态，茜艳风梢取醉颜。

情似酒浓甘倚附，不教疏远晚芳閒。

董嗣杲

董嗣杲　妙智庵洞

梵庵云隔洞高虚，傍路阴森树几株。

石室跨空山骨碎，林风掠地土痕枯。

两亭沦俗秋偏畅，六月披襟暑欲无。

如此岩墙难此立，有人编入职方图。

董嗣杲

董嗣杲　妙智寺

空凉妙智寺，经始卧遗碑。

白日有精魅，长年无住持。

雨淋泥灶坏，草迸石炉欹。

才入庐峰界，天风逐步随。

董嗣杲

董嗣杲　妙智寺明上人他适因得一游

主僧何所往，閒客自来游。

山阜秋棱劲，村塍稻把稠。

落乌攒梵庑，腥鸽堕经楼。

借鼎烹茶去，无人说赵州。

董嗣杲

董嗣杲　茉莉花

雪缀柔枝冷未融，暗销尘境暑威隆。

根从海国分灵种，花逐仙娥下蕊宫。

珠络香悬风紧处，玉壶人在月明中。

直须第四番开过，都洒秋愁落翠丛。

董嗣杲

董嗣杲　陌上二首

水花粘稚蛙，野菜恋残蝶。

麦岐苦薄收，青黄两不接。

董嗣杲

董嗣杲　陌上二首

恨鹃啼桑颠，丑妇泪如洗。

手中捻银丝，阶头博红米。

董嗣杲

董嗣杲　牡丹花

大花香透已春过，莫妙春工点染多。

蜀地锦机裁色样，洛阳土脉蕴中和。

牙牌有字分奇品，金屋无人续艳歌。

明月天津桥上晚，一声不柰杜鹃何。

董嗣杲

董嗣杲　木笔花

始开已落谩芳菲，暗写东皇几夕晖。

傍树谁矜火焰异，对花自感壮年非。

红脂含蒂长枝劲，紫粉粘蕤老叶肥。

名占辛夷播方册，诗豪惟许少陵挥。

董嗣杲

董嗣杲　木兰花

弄粉调红抹野姿，寂寥谁抱远书思。

妆凝彩日含朱粉，艳染光霞拆紫丝。

守戌自知身是女，发祥谁见树生芝。

晚桡歌断何人望，遗得天随醉后诗。

董嗣杲

董嗣杲　木香花

斗雪轻微吐粉蕤，同开结约是酴醾。

玉英递韵埋深叶，檀蕊分姿袅别枝。

无力可延春色住，有方曾著药名遗。

花空风转薰弦院，红柱棚欹{上艹下憂}乱垂。

董嗣杲

董嗣杲　南高峰塔

谁舍尘身石漫巅，浮屠突兀拂霄躔。

方隅端拱明离位，梯级高营石晋年。

土穴有龙嘘重雾，草庵无衲坐空禅。

虚危直视烟霞路，镗韔风铃到处传。

董嗣杲

董嗣杲　南屏山

南有屏山掩翠扉，齐云亭子漫寻基。

雨淋米老琴台字，火烈温公易卦碑。

回首金鱼谁抚槛，销魂白骨自污池。

春风不管游人老，愁落朝昏戌鼓悲。

董嗣杲

董嗣杲　南天竺花

粉红朵子不胜簪，何日移根鹫岭深。

碎颗绿攒知暑过，乐枝红透得霜侵。

凉分细叶犹张盖，秀结枯条可架禽。

忆着花开花谢处，假山亭畔石池阴。







卷71

董嗣杲

董嗣杲　拟古

海上采珠人，惟视夜光吐。

携持以为珍，美价重合浦。

异哉足照乘，殷勤献明主。

远物奈不宝，弃之犹粪土。

董嗣杲

董嗣杲　拟古

河汉金气老，海月光陆离。

蟠蟀鸣我床，声声有馀悲。

美人天之涯，言旋杳无期。

西风吹脱叶，抚时伤所思。

董嗣杲

董嗣杲　鸟窠

松顶巢成亦甚危，元和禅此太和归。

比丘随处心传异，刺史游山礼谒稀。

铭志土侵无几字，塔亭雨坏有孤扉。

一空四十年间梦，定业门前鹊自飞。

董嗣杲

董嗣杲　徘徊花

叠萼黄心紫瓣柔，秾薰粉腻入香篝。

应知上苑清和转，聊为东皇款曲□。

拂拂靓香遗片异，鳞鳞刺叶矮丛抽。

夜长还有人空度，花里相延月一钩。

董嗣杲

董嗣杲　枇杷花

种接他枝宿土乾，花开抵得北风寒。

蛹须负雪疑蜂蛰，毛叶粘霜若蝟攒。

蕤破极冬悬蜡蒂，果收初夏摘金丸。

冻香便觉饴如蜜，树掩卢村月色宽。

董嗣杲

董嗣杲　琵琶亭

艰难罹歉岁，寂寞向他州。

分绝青云上，家遥沧海头。

空江荡寒月，枯苇积荒洲。

不奈谯城角，呜呜吹乱愁。

董嗣杲

董嗣杲　贫游

厄贫作客嗟不辰，栖危更觉怀家频。

接泥渡头漫簇云，飞雪成块打倒人。

隔江黄梅山嶙峋，莫障疆场风沙尘。

巴河未放船出津，岁晚客子多苦辛。

伊谁急利行移新，茶引濡滞太不仁。

书生枉困千金身，呕尽心力无由伸。

乾坤误我此行役，徒然梦想南山宅。

庐阜要穷仙佛迹，须将姓字磨崖石。

春风春日春酒碧，说却俗务劳双屐。

携耡賸采白云薇，只欲了此心愿归。

董嗣杲

董嗣杲　苹花

花明五出绣汀洲，自在沉沉自在浮。

古有楚童谣可信，今无越女采为羞。

江清得实谁能剖，风起虚根不复留。

晚向水乡回野棹，一规西日落湖州。

董嗣杲

董嗣杲　瓶蕉花

鹅项窑壶翠干是，就中琼卉袅清寒。

暑天流影澄方沼，尘眼迷丛倚曲栏。

几叶但知青尾掉，数蕤易觉粉香残。

西风枝上无多雨，留傍花台当画看。

董嗣杲

董嗣杲　蕲城晚泊值雪

雁声哀怨极淮天，际晚惊呼雪打船。

古驿鱼稀谁撒网，虚沙马过自随鞭。

人烟顽犷空多智，形胜丘墟又几年。

龙眼肌头风浪恶，今宵归兴此方坚。

董嗣杲

董嗣杲　荠花

挑根择叶古墙阴，雨后青腴有客寻。

又见开花如雪处，不知遍野已春深。

山殽难入膏粱味，冰室偏钟采撷心。

荼苦回甘谁识取，周诗历历播微吟。

董嗣杲

董嗣杲　牵牛花

篱笆雨过晚阳红，碧衬秋空点染工。

河鼓星高钟异卉，铢衣烟靓袅西风。

香挼茜彩涂姜色，蔓引凉姿入豆丛。

为蕊尚犹分黑白，此花岂与易羊同。

董嗣杲

董嗣杲　钱清观禾

落叶清江路，秋行适古心。

井田秦法变，河海禹功深。

鸥浴蒹葭影，牛眠桑柘阴。

谁怜浪游客，独倚断蓬吟。

董嗣杲

董嗣杲　乾会圣节赐宴

瑞霭薰风遍赤墀，共歌随佛下生时。

报班立笋嵩呼远，接宴簪花拜舞迟。

联坐不矜朝士贵，缀员深愧醴曹卑。

山中雨露恩荣溥，赋得三宫万寿诗。

董嗣杲

董嗣杲　蔷薇花

接夏连春秀可夸，东山云月满谁家。

浪埋纖刺翻晴锦，绡缀柔条熨暮霞。

海外有瓶还贮水，亭前无洞可藏花。

多年不拆黄封酒，莫向樽前说梦华。

董嗣杲

董嗣杲　清明日怀孤山

身寄湓城岁月奔，远怀仙苑自乾坤。

梅林有影吟魂在，陈柏无枝古意存。

独客此时思上塿，孤山今日定开门。

西江不似西湖上，处处酬春把酒樽。

董嗣杲

董嗣杲　清明日晚阴

踚伏性易屈，口强心无主。

今日届清明，此身客湓浦。

花草各自芳，谁能问园圃。

客怀值佳时，冶游有何睹。

江头风飏花，天际云兴雨。

阴冱叹时迁，集条燕羞舞。

世故堕煎熬，乡愁渺终古。

柳色西湖隄，初更尚箫鼓。

董嗣杲

董嗣杲　清穆乡农户

山峭回峰紧，场空得雨忙。

赤枫溪觜立，白草渡头荒。

寒市虚声隘，秋畴喜气扬。

野舂连屋响，瑞入雪匙香。

董嗣杲

董嗣杲　清虚闲步有询吴灵耀近履者

晚风吹山空，闲步策藜杖。

纡从砂涧头，行过崖石上。

庵门耀金碧，中觉天地旷。

神泉夜光灿，禽鸟互酬唱。

黄冠扣閒趣，发语知不妄。

因拈故人迹，流辈所钦向。

我答亦附会，不想失宜当。

随口诚卒然，聊纪客中况。

董嗣杲

董嗣杲　清夜偶成

东林与西林，只有矮墙隔。

远永共家风，各自立茅棘。

我游难尽兴，入眼眩金碧。

孤塔插空斜，万树屯云窄。

香炉拥烟紫，莲花照亭白。

未闻海潮音，多时坐饥迫。

淮僧心胆粗，迎送勤朝夕。

疾趋谓有礼，健论本无益。

谁夸绝俗高，反事望尘役。

逆料达者性，冥心灭踪迹。

日西乱鸟啼，俯仰阅今昔。

清游未遽返，忍冷坐寒石。

董嗣杲

董嗣杲　琼花

后土花呈绝世祥，瑶姿琪艳著惟扬。

一株独擅无双誉，六月重开有异香。

描作画图尊地产，酿成花露敌天浆。

朱阑几曲围丛树，珠络悬虚翠凤翔。

董嗣杲

董嗣杲　秋凉怀归三首

清幽自足倚绳床，雨过浮云敛八荒。

雄郭西风鸣夜籁，太虚凉夜泻秋光。

槐花缀粉粘苔砌，桂子飘香入草堂。

倦卧不知身是客，残灯欲灭泣寒螀。

董嗣杲

董嗣杲　秋凉怀归三首

风凉赢得四肢清，泛寄谁知去就轻。

临水有亭秋更净，对花无酒月空明。

雁行愁落荒汀远，梧叶寒填露井平。

独绕曲廊心汗漫，附书千里述羁情。

董嗣杲

董嗣杲　秋凉怀归三首

元龙减尽旧时豪，尚落湓江枕怒涛。

月下听歌情浩荡，灯前支病发萧骚。

少年偶负投机愧，今日徒工煮字劳。

归兴已浓秋思壮，垂虹亭上问三高。

董嗣杲

董嗣杲　秋岩入城后寄

心知沈迹堕，耳熟旧诗夸。

返照僧归寺，西风客忆家。

微寒侵病骨，新梦惜年华。

独坐无聊赖，沿篱看菊花。

董嗣杲

董嗣杲　秋岩自山中见约

九江驿里见春风，几度怀清隔晓钟。

思白有人伤柳色，依刘无地感萍踪。

半生力学羞长剑，两载心期信短筇。

九叠屏高有标致，远公相约则吾从。

董嗣杲

董嗣杲　秋夜

秋堂初霁短檠凉，堂外风帘减旧香。

萤火正流孤溆焰，閒来坐觉二更长。

董嗣杲

董嗣杲　秋夜对雨

对月飞觞往事休，胡床寂寞瘐公楼。

西风解使蛩专夜，长日能无酒送愁。

新雁阵分离塞徼，残萤火死落汀流。

醉来独卧梧窗下，静听胡琴拨怨秋。

董嗣杲

董嗣杲　秋夜冥客歌

宾从齐声歌提壶，有酒在樽殽在厨。

秋高广寒桂子落，时零金粟成泥涂。

秋空月露炯冰玉，情深莫出南山屋。

自驻南山持酒户，愁人惊糁陶家菊。

花枝易空人易老，人生安得无丑好。

只须傲兀醉乾坤，人老花空如电扫。

董嗣杲

董嗣杲　曲水亭

竹色松阴翠浪浮，春风吹落涧声幽。

古亭当路空凉透，溪水循盘散漫流。

茧纸叙诗年几换，羽觞传酒禊重修。

晴岚四掩鸣琴杳，如在稽山道上游。

董嗣杲

董嗣杲　壬戌闰重九客中写梦

今日闰月九，重新做重阳。

东篱賸有花，金黄熨晚香。

大江东下处，其地为柴桑。

靖节馀真祠，祠下荆棘荒。

想像义熙年，此老醉花傍。

寄情付傲睨，有句哀三良。

我思前月九，菊蕾初含芳。

萸气却绽烈，登高苦雨妨。

闰延花盛开，东曦荡晴光。

绕径行已匝，倦去憩竹床。

远梦入无何，随云还故乡。

故乡馀故园，境净浩莫量。

仰睇南峰松，俯引北海觞。

小亭俯溪南，溪声流宫商。

两年身不到，此时梦欲狂。

梦归转无益，梦觉生悲伤。

浮生能几度，客久空回肠。

醒来日已午，寻醉歌沧浪。

江鲜可斫鱠，笑引杯行长。

夕晖不相知，眩眼投西冈。

欢情亦云暂，旅困空相望。

月出照瘐楼，思归转徬徨。

董嗣杲

董嗣杲　壬戌元日二首

青灯挑雨晓光凝，岁律回壬万象新。

心上痛怀松里友，客中忍视茗山春。

谁横烟竹惊孤旅，自饮屠苏笑八神。

折起朝衣羞老去，驱车犹冒路岐尘。

董嗣杲

董嗣杲　壬戌元日二首

万里东风起楚皋，流年只染鬓萧骚。

富池江口听春雨，昭勇楼心看雪涛。

薄俗苦无公可论，全身惟有隐方高。

故山猿鹤应相笑，抗走殊乡实自劳。

董嗣杲

董嗣杲　入东林寺

晴向过溪亭下留，拂碑慨想晋时流。

云生古树茑萝雨，风卷修廊松竹秋。

登阁冷知山扑面，照池凉觉水澄眸。

捻香礼遍远公墓，僧舍乞茶谈赵州。

董嗣杲

董嗣杲　入贵池逢张秀夫

风姿欣邂逅，彼此略寒暄。

为客那知老，相看不忍言。

湖鱼朝上市，驿鼠夜穿垣。

共尔添贫病，攒眉说故园。

董嗣杲

董嗣杲　入庐山

断陇横溪出酒旗，乘疲小憩晚阴时。

幽林合翠痕痕净，远瀑飞琼派派奇。

水迥起风传鹳垤，村荒入夕见鸡埘。

竹间谁拂农家壁，觅写如今夜醉诗。

董嗣杲

董嗣杲　入庐山感兴

古翠深中拥紫烟，幽行先酌石溪泉。

未能耕野安愚分，且乐游山趁壮年。

五色在前难障碍，连镳来此可留连。

杏花林里閒风月，况有宗人演地仙。

董嗣杲

董嗣杲　入寓双泉寺

大江沙岸虚，几寸水痕落。

萧萧双泉寺，佛像剥丹雘。

纸轮转晴鼓，灰塔断风铎。

残僧极荒怠，深得酒中乐。

西风客子来，栖暂得矮阁。

开窗望村疃，四下尘漠漠。

人烟极零星，鸡犬更萧索。

自罹开庆扰，景况恍如昨。

周章见世态，雕瘵叹民瘼。

梵呗忽传声，饱饭且藜藿。

董嗣杲

董嗣杲　瑞香花

春沁幽花透骨清，矮窠殊迈百芳馨。

紫英四出醉娇粉，绿萼千攒簇巧丁。

自覆薰笼须闭户，谁栽锦伞都当庭。

昼眠不用熏沈水，梦落庐山九叠屏。

董嗣杲

董嗣杲　三贤祠

东坡政绩踵香山，梅下韬光独养閒。

一样清风无异代，三公遗像有生颜。

竹亭画鹤衔芝老，石鼎蟠蛛炷柏悭。

摘取吟联分扁隶，英游时驾碧云还。

董嗣杲

董嗣杲　散水花

的皪繁英贴翠鞭，流波拂影自牵连。

柔条袅画粘琼靥，小叶抽春垒玉钿。

冷艳远疑冰剪处，秾华低灿月明天。

莫欺露奔云丛乱，暗引迷香采蝶眠。

董嗣杲

董嗣杲　山茶花

老树苍枝翠子乾，烂红搀向雪晴看。

绿攒劲叶身边刺，金凝纖须腹内丹。

鹤顶剪开霞瓣暖，骊珠遗下日芒寒。

几多名品中州有，染透春风十二阑。

董嗣杲

董嗣杲　山城

骤暄试单衣，出城看荒圃。

满径郁纖茸，药苗青可数。

篱花渐吐艳，艳盛如织组。

人烟聚营屋，随事历勤苦。

春沙落飞鸟，春水上层蒲。

行子晚未憇，贫樵出深坞。

孤生真蜉蝣，顷刻即终古。

归途多上灯，沽店半扃户。

董嗣杲

董嗣杲　山丹花

知是何峰秀所钟，曾因手种得仙翁。

暑须怯袅粘金穗，凉瓣嗔封迸柿红。

扑卖有声传寂昼，幽妍无力借薰风。

窑瓶插满清香烈，欹枕探吟鄙鹿葱。

董嗣杲

董嗣杲　山礬花

万花开遍郑花明，风堕纖纖萼频□。

小白挼香传七里，繁英筛雪饯三春。

无言甘作凌波弟，有意端凝老子身。

叶染嫩黄成色易，苔阶积糁总归尘。

董嗣杲

董嗣杲　山行

山路本无雨，雾滃露点湿。

脚滑几欲缩，举步真如絷。

剉过万千山，云磴莫计级。

更多仙泉甘，潭深绝绠汲。

力疲骨节酸，远眺空伫立。

旷怀无与言，付与诗收拾。

董嗣杲

董嗣杲　删旧稿感赋

少年嗜吟如嗜蜜，诸公奇之有奇质。

学荒志旷不自量，躐登将坛多所嫉。

薄游六朝废兴处，远慨疆场分离日。

江草江花幻缜密，下字如缚禅家律。

吁嗟旧存无二三，侧近所取不偿失。

因知嫉者岂轻易，敛尽浮华能就实。

趣入空玄须正传，趣得于心暗如漆。

搜剔造化鬼神凭，天孙云锦可织出。

客寄多时转萧瑟，趁取风寒写旷逸。

九江五峰金翠湿，风月悉归三寸笔。

董嗣杲

董嗣杲　芍药花

花中近侍盛江都，艳朵低攒意态殊。

白传词工谁续得，刘郎谱在可修无。

翻阶媚雨娇红软，压砌迎风醉粉腴。

二十四桥春事老，而今难觅玉盘盂。

董嗣杲

董嗣杲　生意堂三首

画堂清傍水南桥，烟气如炊掩紫霄。

十二阑干成独倚，橹声风隔大江遥。

董嗣杲

董嗣杲　生意堂三首

江天饶雾未能开，閒拉孤筇睨九垓。

红日破阴晴色转，庐山如洗入堂来。

董嗣杲

董嗣杲　生意堂三首

絮花挼雪小桥寒，浑是苏堤柳下看。

愁去不知春袖湿，晚风吹雨入阑干。

董嗣杲

董嗣杲　胜景园

名花袅袅草纖纖，台榭随幽邃胜添。

十样结亭环水树，一碑述记卧风檐。

梅关桥落停{槴邑换睘}钥，射圃楼空失垛帘。

向日相传谁学吠，村庄毕竟出沽帘。

董嗣杲

董嗣杲　石佛庵

南峰云堕屋梁危，异迹曾遗广顺时。

脚影行镌岩石涧，头陀老守草庵欹。

几年香火传朝晚，万谷烟霞拥路岐。

半掩风扉钟又响，风霜皴尽砌街碑。

董嗣杲

董嗣杲　石函桥

函开函闭管年丰，白傅能方夏禹功。

湖石记埋泥藓里，斗门字蚀水花中。

犁平阡陌犹春雨，船载笙歌自晚风。

遍倚暮阑怀古往，月明无奈瀑声空。

董嗣杲

董嗣杲　石榴花

猩巾绉折亚枝红，独现精神万绿中。

带种归来传博望，动人咏处想荆公。

独风绛彩逃春艳，萦火朱房烁暑空。

别有盆窠培埴异，深黄浅碧不相同。

董嗣杲

董嗣杲　石笋峰

异种休参玉版禅，崭然一角立层巅。

远尖自抱云根壮，叠藓谁疑雨箨缠。

梦里三生空过眼，胸中千亩谩流涎。

此龙难入宁僧谱，出土摩霄是几年。

董嗣杲

董嗣杲　石屋

云梁烟栋翠嵚崯，五百痴人谩饰金。

屋顶谁增华阁重，石头自拥白云深。

钟声透谷泉分响，鬼力支空雨聚阴。

无废无兴无启闭，老僧不动一心生。

董嗣杲

董嗣杲　石竹花

矮丛平翦海霞鲜，乱撒东风紫锦钱。

露沈翠抽春节嫩，烟枰绣蹙绛绡圆。

土阶晔晔摇芳泽，山舍英英吐秀妍。

秋色易花谁得见，何时容得麝香眠。

董嗣杲

董嗣杲　暑夜露饮

夜步闲阶长，月出照独立。

御暑借杯酌，便欲和月吸。

野童笑不已，散发风露袭。

浮生弹指顷，能几寻胜集。

何当脱尘垢，江湖负蓑笠。

心知临渊翁，岂在得鱼急。

浩歌沧浪吟，续此思雅什。

相从苦无人，眼睨星河湿。

董嗣杲

董嗣杲　暑中访平山坦上人

遥遥殊积入山心，勇涉湖西且解襟。

当暑行松探古迹，追凉踏藓入晴林。

信知净境无三伏，犹幸悭囊有几金。

白酒青衣随所遇，此来只为此僧寻。

董嗣杲

董嗣杲　暑中客怀

飘蓬于此趣何迂，破却牢愁是酒壶。

世上利名休羡有，胸中丘壑不应无。

秋侵客鬓从添白，春满侯门亦谩朱。

无地追凉身坐甑，藕花多处忆西湖。

董嗣杲

董嗣杲　暑中宴张穆父第

席地莫禁流汗体，阴阴竹树埋虚堂。

夜分几传逡巡酒，暑甚一沃沆瀣浆。

不听哀弦知兴逸，才舒清簟觉心凉。

青瓜碧李凝冰齿，万萼南花吹湿香。

董嗣杲

董嗣杲　水荭花

问花忆别向秋江，清占花丛白鸟双。

落日袅愁归钓岸，薰风吹艳入船窗。

情迷洲渚根无蒂，名寄闾阎曲有腔。

寒露拉摧浮脆尽，断矶绝岸出枯椿。

董嗣杲

董嗣杲　水乐洞

篵园裹寺接山椒，如此经营岂一朝。

两洞倚云空锁钥，乱泉激雨想箫韶。

树埋院落关门邃，石罨亭台栈路遥。

白发聋僧扶旧额，金莲又长玉渊苗。

董嗣杲

董嗣杲　水退小园散步时垂替感赋

移来菊本已成丛，潦退园篱失笑空。

梦蝶自应知境幻，问牛谁谓可年丰。

渺茫天地浮秋水，寂压溪山截暮虹。

蛩咽莫禁莎砌湿，万愁愁付酒杯中。

董嗣杲

董嗣杲　水仙庙

云翘雨佩有遗仙，香火宁随世代迁。

庙始大同年纪著，额颁乾化敕碑镌。

凤閒露辇荒瑶草，龙湿秋衣翦玉莲。

隄上创新谁述记，却无门外一泓泉。

董嗣杲

董嗣杲　水月园

园门当路掩清华，乔木灵根裹翠霞。

地拥楼台齐葛岭，天分香影傍林家。

中兴勋将曾营业，外邸王孙且看花。

月色水光三十里，何人来此泛仙槎。

董嗣杲

董嗣杲　思归

秋老江城起戌尘，山收西日掩云津。

留连光景多无酒，挽仰风埃独有身。

旷野雁填遗阵阔，虚沙船发落痕新。

故园松菊犹三迳，梦过烟霞水石邻。

董嗣杲

董嗣杲　思隐二首

岌页愁城不可攻，三年心事入秋空。

虚名已出诸公右，往事都归一笑中。

植杖耘田思北墅，补炉煮药老西风。

临归自照凉池影，不与初来面目同。

董嗣杲

董嗣杲　思隐二首

梦落家村野屋矶，欲治生事与心违。

偃禾雨久溪声改，采菊人归鬓色非。

灌圃肯差陈仲子，登山莫逊谢玄晖。

从今举步防轻蹈，更演潛书急掩扉。

董嗣杲

董嗣杲　四安乘舟上安吉州

日出雪意消，云敛万山紫。

水步发船人，相竞更填委。

驰担苦多虞，买渡须谨始。

向来受摧挫，至今失料理。

溪南树阴开，沙上鸿声起。

独行良辛苦，淹留叹行李。

寘恨复怜生，归欤安坎止。

奔程入湖城，渺茫东门水。

董嗣杲

董嗣杲　四安舟上

复添三叹处，回泊四安时。

野市人言犷，官坊酒味醨。

聚船要价重，涤釜待粮迟。

客况那通遣，终身厌路岐。

董嗣杲

董嗣杲　松花

肪花簌簌缀茸茸，谁觌长生欲此逢。

黄雪凝钗资雾滃，翠虬吐汞借雪封。

酿浆可问通仙醉，捻饼须知渍蜜供。

飘砌忍看僧扫去，异香蹑取茯苓踪。

董嗣杲

董嗣杲　送矩上人

单悬淮楚寺，裓染岁时尘。

踏雪归何处，看云悟此身。

三乘新见性，一钵晚随人。

江北萧条甚，还期莫待春。

董嗣杲

董嗣杲　送李制属入蜀

君从甬水来，我弃西湖走。

共入九江城，又客富池久。

相照道义心，不数胶漆友。

所嗟迹漂萍，每为世味诱。

云何忽舍我，仓卒举别酒。

风霜七千里，勇往胆如斗。

遡流几换舟，大紧上峡口。

谁谓此程迂，机会谅非偶。

功名快着力，岂暇殢株守。

西陲江山程，大阃人物薮。

不日胆略舒，金印落吾手。

此别不胜难，临别忍回首。

继此旅中交，如君不复有。

有笑凭江楼，折赠江头柳。

董嗣杲

董嗣杲　送刘汉老过芜湖

歌傅制锦久，乐得袖琴过。

浙客量盐少，淮商贩药多。

随灯游晚市，沽酒隔昏河。

才见江豚起，东风又碧波。

董嗣杲

董嗣杲　送刘统辖自黄冈归光州

偃武身还老，还家计未非。

贫依山寨住，喜访竹楼归。

度陇书鸿少，翻场战马肥。

月明羞北望，谁撷故园薇。

董嗣杲

董嗣杲　送陆明府归嘉禾

尘杂莫湔游宦非，端忧何暇寓琴徽。

孝先便腹尚嘲懒，元亮折腰须问归。

所惧弃官乡曲笑，不思献策庙堂稀。

义和市尾渔舟聚，独乐披裘坐钓矶。

董嗣杲

董嗣杲　送史制机之鄂州

宿戌供王事，膏车趱客程。

折荣湓浦柳，行色武昌城。

借卬科边饷，巡江点骑兵。

忧时心更切，满望邑尘清

董嗣杲

董嗣杲　送徐性初归隆兴

岁华须鬓里，行色水云中。

南径寒花在，西山落叶空。

别怜今夜酒，歌续古人风。

归隐东湖上，忘机狎钓翁。

董嗣杲

董嗣杲　送越人姚日章游淮

气宇凌虹驾海长，薄游感慨旧封疆。

家邻贺老千秋观，袖有曾公一瓣香。

遍走江湖谙客况，快吟风雪过淮乡。

井蛙我且安愚分，未卜何时共酒觞。

董嗣杲

董嗣杲　送张子秀入京

玉立当归香案傍，平时高论凛秋霜。

锦囊自富惊人语，宝剑犹埋断佞光。

雨外雷声随地起，江头虹气接天长。

有谟入告需时用，未忍将身学子房。

董嗣杲

董嗣杲　苏公堤

青红一线界沙堤，日日香风逐马蹄。

三月桃花无浪起，六桥柳色有莺啼。

官亭飞盖春相接，酒舍收旗晚自迷。

游子岂知坡老意，两山长拥夕阳西。

董嗣杲

董嗣杲　素馨

负得刘王侍女称，何年钟作塿魂英。

月娥暗吐温柔态，海国元标悉茗名。

翠髻云鬟争点缀，风香露屑斗轻盈。

分明削就梅花雪，谁在瑶台醉月明。

董嗣杲

董嗣杲　素馨花

负得刘王侍女称，何年钟作塿魂英。

月娥暗吐温柔态，海国元标悉茗名。

翠髻云鬟争点缀，风香露屑斗轻盈。

分明削就梅花雪，谁在瑶台醉月明。

董嗣杲

董嗣杲　宿嘉兴新城市

泛秋入禾乡，钝舟无期程。

西风吹官河，其壤惟新城。

云围畎亩遍，星零聚落盈。

前畈出顽犷，有可敌无勍。

梵坊名能仁，能向乖幽情。

房房市药富，涤面尘不婴。

习俗困促迫，意度无专征。

市沽更漓甚，不堪客子倾。

偕行得佳士，共此秋榻清。

未晚急掩扉，屡贻暴客惊。

董嗣杲

董嗣杲　宿九江驿

孤灯花烬糁竓台，古驿凉扉傍月开。

数事支持愁外去，十年憔翠梦中来。

董嗣杲

董嗣杲　宿清虚庵二首

拨云峰下拨云亭，万竹凝秋列画屏。

皇甫真人遗业在，满林寒叶佛灯青。

董嗣杲

董嗣杲　宿清虚庵二首

来此看云内欲仙，竹窗秋雾蓊炉烟。

西风正满溪头树，直送寒声到枕前。

董嗣杲

董嗣杲　宿雄江统制衙

往分莲社供，归向草庐眠。

山寨差更鼓，春江走战船。

风光随处别，鬓影倩谁怜。

花柳西湖曲，招邀忆去年。

董嗣杲

董嗣杲　宿浔阳馆

病身归束缚，枫叶见飘零。

云淡秋星白，天遥戌火青。

旧盟无处续，閒梦有时灵。

月色江声里，愁多酒易醒。

董嗣杲

董嗣杲　太平兴国宫

旌幢龙虎卫，台殿鼓钟浮。

水乱浑疑雨，山深只见秋。

九天严采访元老主焚修。得禄安萧散，

前身几世修。

董嗣杲

董嗣杲　棠梨湖

西城转地有湖光，矮矮荆榛出土冈。

俎豆零星传野哭，舳舻联络急边防。

夹壕杨柳犹秋色，贴屋桃花自晚妆。

芳草不除生意在，此名谁命谩华堂。

董嗣杲

董嗣杲　韬光庵

悟得师禅隐此林，谩传难下碧天吟。

巢沟坞上人无迹，云月堂前树有阴。

家弃蜀乡年岁远，身潛洛寺屋庐深。

死生托得香山去，可遂西来一片心。

董嗣杲

董嗣杲　桃花

占取韶光二月时，妒红深溅谩成蹊。

暗销春恨含烟薄，靓落晨妆受雨低。

忆树自伤前度种，见花谁想去年题。

武陵源上风光异，引得渔翁过此溪。

董嗣杲

董嗣杲　藤花

蒙葺紫结秀蕤明，远讶霞铺彩凤轻。

碎影照溪羞晚悴，烂香蔓壑藉春荣。

蔓如谀佞依权势，色比空华易死生。

花落水流儴沈约，至今故客号馀英。

董嗣杲

董嗣杲　题蔡主簿小园

聒耳禽声细，澄颜池景浮。

襟怀犹徼塞，松竹自林丘。

剪韭疏畦阔，分兰贴石幽。

吟笺满芸架，闲乐野僧留。

董嗣杲

董嗣杲　题城山道人庵

官俸胥方给，山殽市可需。

雨多沙碛失，桥断路程迂。

古树声何壮，秋萍迹已枯。

病身惭到此，有愧竹筇扶。

山晖丹气紫，路隐翠林香。

野道依城社，山童执纪网。

田高秋敛薄，溪曲夜湍长。

谇语令人倦，蚍蜉肯自量。

董嗣杲

董嗣杲　题大赛山中人家

课孙课子业桑麻，最喜无人识故家。

八口日支资地力，一头雪色感年华。

甜瓜苦过王戎李，古木枯如博望槎。

岂得不谙培植性，又思寻客学餐霞。

董嗣杲

董嗣杲　题方用卿书屋壁

野云埋壁晚，城树掩江春。

门巷人烟古，云山屋宅新。

悲歌陶此世，尘土污吾身。

无地堪挑荠，殊乖晚膳真。

董嗣杲

董嗣杲　题江州天庆观

隘寺鼓钟透，殊庭瑞庆垂。

上清唐塑像，正一汉遗师。

经录青城派，楼台紫极基。

尧天跻寿域，羽佩有威仪。

董嗣杲

董嗣杲　题冷翠谷道者庵

万计千谋浊世纷，莲花峰下寂无闻。

丹泉漱冷齿凝雪，翠谷虚凌身入云。

藤杖卓苔防险峻，石炉炷柏起氤氲。

独游独宿露寒夜，绝顶想多秋几分。

董嗣杲

董嗣杲　题濂溪书院

远径溪流水自圆，光风霁月渺无边。

窗前生意休除草，堂上清风独爱莲。

万古共知归有极，一尘不染见先天。

未知涵味其中者，谁是元翁得正传。

董嗣杲

董嗣杲　题意香壁

养生肯羡葛洪砂，醒困还评陆羽茶。

溪上揽云归酒屋，雨中看瀑忆樵家。

时时禽鸟鸣心曲，岁岁风霜趱鬓华。

窗户生香还有意，夕阳红皱石榴花。

董嗣杲

董嗣杲　题意香壁

朱户编帘掩，花颠览镜羞。

酒多无客过，茶尽有僧留。

世虑经心久，花时撚指休。

悦生怜浊骨，愧死混清流。

董嗣杲

董嗣杲　题园堂壁

廨扉临水掩，世路入山穷。

暑谢晚尤炽，秋高凉未通。

莲香霞沼废，竹角月楼空。

天地机难测，山林志少同。

董嗣杲

董嗣杲　天池寺

吴说天池两字真，梵坊突兀鼓钟声。

圣灯逐夜朝文阁，雷火何年损相轮。

足下有云如隔世，眼前无地可容尘。

追严不枉祠忠定，招得吟僧作主人。

董嗣杲

董嗣杲　天池寺晚步

傍通锦绣谷，上接铁船峰。

月出龙潭净，风虚佛屋重。

四维天象朗，孤阁野云封。

收得天灯叶，荧荧却绝踪。

董嗣杲

董嗣杲　天池寺夜与主僧觉翁圆上共坐谈浯溪山水之胜信笔因赠长句

空云驾我登天池，江山秋渺无津涯。

涉溪蓦栈借杖藜，光景体认裁诗。

峥嵘寺门窝风低，塔铃喧风际天吹。

方丈轩槛供毗尼，老僧喜气扬须眉。

浮屠名纪主簿题，偶拈椽笔书年时。

秋棱初劲树叶飞，蜀锦糁缀斜阳枝。

文殊阁上爇香迟，天灯荧煌放者谁，

暗中拾取怀袖携。一灯一叶光陆离，

千古此奇不可知。独此阑干纳此奇，

月落泉响松籁迷。畏寒趺坐身如痴，

觉禅论健能祛疑。伤今悼古涕交颐，

自矜夙抱山水资。曾为浯溪强住持，

浯溪溪上波渺瀰。波涛冲撞天宝碑，

寺门废圮日就衰。急拾断碣分龟支，

二水分景犹纷披。浮踪又向庐山羁，

残骸未散挈钵栖。所至殊忍吊迹遗，

浯溪谁究稔祸妃。有唐立见宗社危，

陵庙弃掷奔峨嵋。最苦杜陵嗟流移，

元郎颂公雅可裨。大书纪勒中兴辞，

读之愤悱生栖悲。平生未采湘江蓠，

闻此幽妍空心期。觉翁泥古多发挥，

逆知流辈莫我追。回思太史过浯溪，

曾有野僧相追随。傥如觉翁能投机，

太史肯以庸目之。夜寒灯花糁台欹，

无酒可涤吟肠饥。推窗下望夕烽微，

东西天地犹旌旗。

董嗣杲

董嗣杲　天池寺忆雪屋韶上人

惠诗传驿旧，立雪想师遥。

一别此山去，清风不可招。

经窗云半掩，石塔水偏朝。

托迹今三宿，伊谁共寂寥。

董嗣杲

董嗣杲　天池晚眺二首

古塔寒擎夕照红，泉声涌海入虚空。

分明九十九峰翠，都在天池窗眼中。

董嗣杲

董嗣杲　天池晚眺二首

天灯逢夜涉江危，直绕文殊阁上飞。

暗里试将衫袖裹，只馀树叶几星归。

董嗣杲

董嗣杲　天竺观音

木异难侪众木淹，刻成慈相孔仁谦。

真珠璎珞鸳鸯殿，白玉屏风悲翠帘。

晴雨祷祈随感召，香灯炽盛极庄严。

镇山宝聚田庐黄广，灵贶弥彰一百签。

董嗣杲

董嗣杲　跳珠轩

溪流稳信竹龙驱，声绕阑虚入耳孤。

此窍可消诸念妄，一丸长跃半空珠。

挂瓢舀水应知味，就壁龛碑不用趺。

谁谓佛灵占有验，殆于儿戏果何殊。

董嗣杲

董嗣杲　桐花

清明疏雨洗芳天，烂积霞英涨晓暄。

香蔼路阴埋古井，枝缠瓦影接颓垣。

琴村鼓舜无遗调，圭叶封唐岂戏言。

此本自云花自委，丛生树子堕秋原。

董嗣杲

董嗣杲　铜陵县废寺

铜官山下梵坊欹，谁为昭明太子悲。

鹤去不归松下柱，龟埋空负草间碑。

谁言象教无销歇，自剖鸿蒙有乱离。

独倚倾墙望淮水，残僧绝影立移时。

董嗣杲

董嗣杲　酴醾花

韵友相送春已遒，翦琼肌骨更娇柔。

画屏缭绕无风展，酒畒丰腴有味留。

云洞悬枝疑雪蛹，雨墙引蔓走烟虬。

年年压倒看承架，又费山翁斫竹修。

董嗣杲

董嗣杲　晚泊烽火矶

野阴远阁雪风乾，向暮维舟水色寒。

火号荧荧今夜烛，因知江北报平安。

董嗣杲

董嗣杲　晚步卷雪楼基上

客中避尘喧，惟寻幽夐憩。

扶行趁斜日，晚色荡沙际。

渔湖尽数罟，营利若聚蚋。

水退江岸落，天寒民屋敝。

万景眩朝暮，聊足供疑睇。

雪翻虚空涛，吐气嫉吞噬。

临江旧有楼，兴吴谁此誓。

云树掩荒基，灵乌趁船祭。

董嗣杲

董嗣杲　晚过陈峰廨酒边怀旧

相过失喜晚炊香，同坐閒曹况味长。

江日下山云半赤，淮柑离土叶全黄。

殊乡酒味聊濡口，吊古诗章易刺肠。

忆得旧邀梅院醉，万灯环锦阁新装。

董嗣杲

董嗣杲　晚过张分司园

偶乘意度过东邻，芳艳多情媚柳津。

欢笑直邀云际月，酣歌狂惜雨馀春。

亭台花木销官酒，城郭风烟老客身。

回首庐山图画里，不知愁落软红尘。

董嗣杲

董嗣杲　晚立接泥渡边

逍遥行乐立西风，多听秋声耳欲聋。

供世难分心力异，浮家易感古今同。

小花糁渡遗晴蓼，碎叶填津积冷枫。

博望有槎撑不去，岸头横卧树心空。

董嗣杲

董嗣杲　晚晴

空庭断履迹，江色摇篱门。

夕阳雨忽收，晴意回乾坤。

水零鸥鹭光，烟淡芦苇痕。

远客此栖迟，敢昧元造恩。

青衫避骨癯，白发笑镜昏。

向来期婴鳞，今委荒池村。

眼枯莫制泪，梦破多惊魂。

读书不得力，乃如泛萍根。

出门且散步，殊觉身可尊。

时卷亦时舍，天定理自存。

难忘怀土思，百年徒声吞。

徘徊月魄吐，呼灯倒清樽。

董嗣杲

董嗣杲　万年枝花

此种何奇等寿椿，吹香时借好风频。

细花当暑飞黄玉，密叶屯阴侍紫宸。

深樾暗埋巢鹊乳，纖蕤乱缀网蛛尘。

岁寒重结青青子，培拥皇基不老春。

董嗣杲

董嗣杲　王倅寄弟富池酒边述兴

竹亭难障隔淮尘，补种疏花几树春。

若忆六龙南渡日，到今我亦是流民。

董嗣杲

董嗣杲　畏风

病骨怯风寒，懒纵江头步。

江头归船多，奈我未得渡。

自知年尚壮，颜发就衰暮。

南峰山庐在，窗户掩高树。

猿鹤想凄黯，应笑我出误。

欲退未有由，欲进且无路。

何当探仙源，多织游山屦。

顾影忽伤怜，难缚岁月住。

董嗣杲

董嗣杲　闻笛

凄凄吹笛裂寒云，羁客难禁醒坐闻。

声逐逝波流不断，月明吹老戌回军。

董嗣杲

董嗣杲　闻笛

四海水尚浅，孤城愁更深。

船上何人笛，吹入芦花林。

董嗣杲

董嗣杲　闻笛

吹腔不识愁，愁耳偏闻吹。

月明吹更苦，泪洒降羌儿。

董嗣杲

董嗣杲　闻雁有感

雁声入泬寥，节节传哀音。

哀音不可听，听之感中襟。

客从远方来，幽忧久攒心。

始为饥寒谋，今无可栖林。

浮林抹电如，休计升与沉。

奈此口体累，议者何铄金。

为客亦良苦，愁见积叶深。

壮气归消磨，羸病力不任。

狂走拥虚器，空卧庐山阴。

蒙头难御风，煮尽石鼎葠。

何时理晴竿，把钓花溪浔。

思归未可归，床蛩自纵吟。

董嗣杲

董嗣杲　闻赵芳洲已归武康梅廨

归来慰我思，山畴稻田熟。

雨骤不终朝，水退出平陆。

梅庐暮色黯，欲入足尚缩。

月地举深杯，杯光泛纖菊。

灯明不藉辉，来去绝惭恧。

所恨怀宝迷，失计资薄禄。

鄙人更旷纵，肯作阮途哭。

有时得亲书，多是不再读。

董嗣杲

董嗣杲　乌栖曲

绿阴凉透城头树，月明正照乌栖处。

黄昏角起吹晴云，乌欲啼愁愁夜分。

夜分湖波幻绝境，境绝月漾玻瓈冷。

栖乌忽过别枝栖，何人采莲移舴艋。

董嗣杲

董嗣杲　吴李制属同寓富池双泉寺畏寒索饮因写真愫

秋扇已弃物，寒衣还催装。

偃息觉寒侵，客况入渺茫。

宿痬不时作，难恃筋力强。

畏热亦畏寒，北固人之常。

今此露寒初，畏缩尤周章。

共君蛰寺楼，雨话几对床。

布褐莫禁风，芒鞋莫抵霜。

无聊思往时，意惬交秋凉。

散发醉瑶台，濯足歌沧浪。

悲凉所不识，安知有摧伤。

邻家浊酒香，邻僧不住尝。

亟沽两畁罎，连倒浇酸肠。

敌寒固尚赊，姑遣秋宵长。

少年挽不来，乌兔有底忙。

董嗣杲

董嗣杲　芜湖

规规安利欲，扰扰竞光阴。

男邑濒江尾，商家截市心。

炎凉难洗荡，风月易招寻。

见说圩田熟，欣逢节序临。

董嗣杲

董嗣杲　芜湖县

云墙风柂舣江湄，客寄何心听是非。

国课转亏商旅瘠，县官频易吏胥肥。

花迷夜市灯初合，柳匝寒田水自围。

今古通津离别地，晓沙晴日出蟬矶。

董嗣杲

董嗣杲　五丈观音

海国风涛拥万寻，此身何翅直千金。

涉波直现昂藏相，结屋还坚报施心。

圆得诸方传转智，幸存一半有观音。

阴廊谁立苔碑在，只载三朝法驾临。

董嗣杲

董嗣杲　午睡

茶灶烟沉午睡迟，故山云远思依依。

桑麻得雨侵檐长，燕誉临风掠水飞。

簪帽无花徒绕砌，探瓶有粟且扃扉。

翔空何处胎仙唳，华表当年识令威。

董嗣杲

董嗣杲　午睡中怀约山游

苏州藤枕蕲州簟，更着洪州蝉翼扇。

高卧西窗风外榻，栩栩羲皇梦中见。

客寄无聊归未易，搜吟搅得酸肠遍。

莼香鲈肥自相忆，季鹰肯羡洛阳掾。

为客不似家居好，身老江湖已云倦。

要盟东林远法师，白家池上泉珠溅。

听泉坐石且幽寻，收拾胜迹归吟卷。

我欲往游志已坚，只恐同游心易变。

董嗣杲

董嗣杲　午阴坐清足轩

云过秋天乱擘絮，风透秋窗遗剪刀。

客衣难禁如此候，离家失侣徒呼号。

肌骨癯然病易入，况复加以思虑劳。

行来行往失神隽，蛰此何殊悬壁猱。

莎底促织声更苦，唧唧唧唧声转高。

阑槛谩尔寄清足，石阶半落埋蓬蒿。

无人洗竹起荒翳，脆竿蠹叶缠薜荔。

繁阴不密绝午梦，安得清风袭襟袂。

摧残其来亦已久，心欲扶植茫无计。

钩帘痴坐空搔首，直睨秋云割新霁。

云卷云舒天自空，风生风止窗且闭。

未暇冥搜清足吟，邻园老鹤传孤唳。

董嗣杲

董嗣杲　武康防风王庙前入西乡山中旷游归看邑志偶成

苕溪直西山嶙峋，莫干矗空参北辰。

荒村去县未甚远，日落将尽埋红轮。

覉人憩此醉徒御，僻壤曾际神禹巡。

敝祠古木质拥肿，色泥痴塑防风身。

遥遥石径险如栈，芒屦掣足移换频。

狂贪游历不顾倦，肯因巇巑嗟迷津。

锦卷要演江海思，拍塞景物描天真。

偶繙邑志宁讹舛，下笔希古今无人。

董嗣杲

董嗣杲　武康附夜航入京

今晚后溪风色顺，暑威未肯回凉信。

独泛官河雨气收，野林鸦落归无阵。

听钟摇出港汊重，新塘光现横空龙。

松头暝破月色吐，油云散尽回千峰。

董嗣杲

董嗣杲　武康姓丁人号生魂神合邑骚动

世降多淫祀，时荒扇盗区。

妖丁肆荒诞，结甲走昏愚。

揭帜营祠庙，椎锣誷市衢。

大夫清似水，勦绝莫踟蹰。

董嗣杲

董嗣杲　武康邑俗

邑俗尚巫诞，谒力营鼎俎。

无方绝此幻，举口辄辄龉。

衰世无真儒，反欲构室处。

顾我暂尔栖，信得子不语。

董嗣杲

董嗣杲　武康邑俗

官廨俯官溪，溪流极清泚。

鱼游值天阴，竞指龙光起。

古祠偶相邻，愚徒望风靡。

我欲照衰颜，且展阑干倚。

董嗣杲

董嗣杲　武康邑中刘王庙

水围聚落蔼藤缠，灵纪金刀祀典专。

碑语谁非年月误，神功自托道途传。

三乡捐廪祈多福，百里斋香卜有年。

争怪野云头上起，村村先欲雨公田。

董嗣杲

董嗣杲　夕憩西林寺诗

忆发德化门，饱看屏风叠。

五峰自孱绝，两脚谁登蹑。

山高白日暗，溪断清泉接。

閒倚迸崖松，静踏粘露叶。

珠台势巍巍，玉斗光烨烨。

撞钟警三生，听禽愁百折。

圣峰足眺望，禅观宜妥帖。

高蹈忘俗缘，迥处离尘劫。

废塔任敧仄，古碣尚岌页。

归询打碑人，摹向斋壁贴。

董嗣杲

董嗣杲　西风

大江西风三日起，激起怒涛三万里。

客子口噤悄无语，纵有高楼危莫倚。

楼前秃树剩几叶，更有咽蝉埋叶里。

大船小船不见影，冲沙入峡苍黄舣。

偶笼窄衫上冈头，茫茫莫辨天与水。

浪花旋舞山岳迸，鳞鳞白露江豚齿。

乾坤浩渺昏八极，秋高伟事无过此。

正愁梧上凤栖空，谁传水底蛟斗死。

董嗣杲

董嗣杲　西湖道院

名祠相接启殊庭，巧对南屏万叠青。

深院冷侵云砌竹，虚舟閒载锦池萍。

廊头道士书符简，门外游人挈酒瓶。

分坐夕阳斜背水，鼓箫于此最宜听。

董嗣杲

董嗣杲　西林桥

水竹云山拱画图，因怀唤渡想东都。

雨遗晴蝬衔西照，风遏春船入里湖，

阑曲只供游子凭，林间今有隐人无。

董嗣杲

董嗣杲　西林寺

地分连寺树，迳掩隔墙苔。

破屋无僧住，深秋有客来。

号猿归秃树，饥鸟立香台。

恝永当年塔，阴云拨不开。

董嗣杲

董嗣杲　西溪

渔樵耕牧自成村，就屋编篱古意存。

出坞野云多曲折。过桥溪水半清浑。

一逢白壁书香社，几见朱阑障墓门。

董嗣杲

董嗣杲　西兴道中二首

无马可租冲晓去，有筇堪策趁晴行。

初程便是萧山县，喷火榴花两岸明。

董嗣杲

董嗣杲　西兴道中二首

狂走断贻猿鹤笑，醉吟忽感岁时迁。

野桥流水湘路，欲撷莼丝饭午前。

董嗣杲

董嗣杲　溪村晚步即事二首

溪岚欑翳入窗空，最恼悲秋病疟翁。

三日不行亭北路，谁将丹缬染乔枫。

董嗣杲

董嗣杲　溪村晚步即事二首

小策盘旋草舍东，东西拾穗走儿童。

村家閒有秋收处，愁语酣歌自不同。

董嗣杲

董嗣杲　戏酬李勉之留江州怀琴窗之什

当时两别惜分双，客了三吴客九江。

何处挥金曾驻马，此身怀宝尚迷邦。

水流岁月添新恨，尘扑箫弦失旧腔。

柳下燕楼风雨外，梦魂多绕唾茸窗。

董嗣杲

董嗣杲　下江

下江值云簇，水色透沙清。

挂席风势烈，两岸无人行。

野市门多关，久绝鸡犬声。

时势驱之然，茫昧嗟予生。

兴怀孤山人，种梅千古名。

浮荣梦幻耳，世事春云轻。

邻船羞小鲜，佐以红酒烹。

欣然暖曲身，慨此奔走情。

退省毋悠悠，进寸徒营营。

拄笏看西山，归来有时成。

董嗣杲

董嗣杲　下彭泽

江气瀰漫接楚浮，潘郎双鬓不禁秋。

欲浇靖节荒祠酒，附得沙头贾客舟。

董嗣杲

董嗣杲　先得楼

潋滟澄波漾彩椽，柳丝量绊俊游鞭。

傍湖莫厌官楼小，得月无如此地先。

迎榜书生空绛帐，抱琴才子沃金船。

壶天萧爽人人醉，雪色屏风画谪仙。

董嗣杲

董嗣杲　先贤祠

列仙始祖许箕公，上国尊贤典礼隆。

三十九人裁信史，百千万祀纪清风。

衣冠文物流传盛，花柳亭台曲折通。

镜水在先祠越隐，如今彼此可称雄。

董嗣杲

董嗣杲　县斋东堂盆荷著花楼恪斋约客赏之时葛秋岩作草圣和席间韵二首

酸辛莫甚此时心，忍过琴厅散客襟。

万竹静涵空翠杳，孤莲愁吐妒红深。

岫云有信投林晚，溪雾无根涨郭阴。

谁草数行鸦蚓墨，东堂古壁遇知音。

董嗣杲

董嗣杲　县斋东堂盆荷著花楼恪斋约客赏之时葛秋岩作草圣和席间韵二首

帘底陪清傍两年，愁城篵得许能坚。

诗章罢咏犹评画，管乐沈声却得蝉。

花县无心听夜漏，英溪有日罢归船。

敲窗更苦西风急，又揽閒情伴葛仙。

董嗣杲

董嗣杲　香林

日月岩头古翠埋，绵云深隔洞门开。

苍藤随石无根活，灵杞何年有种栽。

气凝野烟疑麝过，暖熏山雨误蜂来。

空亭谁领幽芬坐，云鹤同行损绿苔。

董嗣杲

董嗣杲　蟬矶

蟬矶耸拔大江东，枭能害人时所恶。

或谓水沃石上来，以浇易蟬本无据。

前对三山削遥翠，左望邑庐如栉布。

政和观额颁宁渊，青墩月出寒沙暮。

仙屋周遭二十间，常容苦行挂单住。

于湖题字迹已湮，拍矶只有风涛怒。

下观转经送轮藏，若徒自希檀施顾。

饱饮临江望此矶，此水终身不曾渡。

青鞋寻胜亦痛快，斜阳迅如箭锋度。

蒲帆挂起只瞬息，顷刻便舣芜湖步。

破舟可弃迹可安，邑桥官店暂寻寓。

酾酒叹歌谢江灵，高眺月江足诗句。

董嗣杲

董嗣杲　小步晚兴

板桥孤渡险，草屋四檐穿。

远客感新月，短髭伤壮年。

水篱微雪冱，天宇列星悬。

无地寻朋好，归情托七弦。

董嗣杲

董嗣杲　小孤山

小孤隶舒州，谁将峭崖削。

一尖漾浩渺，藤萝缀璎珞。

绿簊裹山胁，白浪沸山脚。

向背千万态，浑不假镌凿。

危亭嵌空搆，四绝屯烟幕。

几点沤浮现，灭没鸥自若。

庙额锡惠济，轩窗辉丹雘。

夫人象服严，香灯闲疏箔。

风露展幽扃，震撼陵虚阁。

朱方金焦奇，莫敌此开拓。

来时棹扁舟，两岸成巨壑。

所历焉能穷，怀抱徒尔忀　。

未临不测渊，胸次先陨获。

西偏磨崖上，吟句大手作。

一来一归兴，其尚由来各。

志旷谁推许，恐贻世所薄。

穷冬水欴￡缩，期傍洲沙泊。

岂料风更横，飞帆随岸掠。

遂令搜吟怀，汲井苦无索。

影浪讹彭郎，祠南颜有怍。

相对隔津远，知拥何封爵。

颠船泛涛巅，何异踚屈蠖。

埋篷且斟觚，失喜免酬酢。

明月水禽飞，不奈栖鹘搏。

董嗣杲

董嗣杲　小新堤

添篵湖堤种柳条，行春路截九松腰。

直看西日归三竺，平接南山第五桥。

曲院岸通沙涧浅，桃溪寺接石津遥。

游人从此言旋便，不受回舟著相招。

董嗣杲

董嗣杲　晓出西门问程庐山回怀云翁

谁楼罢传角，将启东方明。

我欲披野衣，西出湓江城。

整屐休迟回，径作匡庐行。

是时凉云阁，茅屋鸡互鸣。

萧萧篱落破，已递机杼声。

沿回且多趣，仰睇山峥嵘。

湛露著草木，秋色何光荣。

云树漏初曦，小立伤前程。

岩翁乐高褰，因知跋涉情。

盘兹翠阁深，自照泉影清。

听猿步荒寂，乳窦百怪呈。

屏障互隐见，松竹相回萦。

兼怀知己多，此际莫合并。

萝阴匝道周，野卉难辨名。

聊从兰若留，危阑压飞甍。

丘垅入怅望，牛羊践榛荆。

人生如浮沤，失壮良可惊。

及时不济胜，老去怀不平。

瞭然看山眼，山意争邀迎。

穷崖由此探，大笑长江横。

董嗣杲

董嗣杲　谢村

暮役朝行此可停，临平山色入船青。

烟竓惨淡多逃户，泥井虚圆有废亭。

贫衲施茶营屋小，老渔曝网绕篱腥。

客怀久困飘萧里，风撼枯桐不可听。

董嗣杲

董嗣杲　辛酉富池元宵写怀二首

七年交春七日强，蒙蒙春雨吞江乡。

此夕莫知是元夕，地炉埋伏身犹僵。

鼓箫声绝想景物，灯火焰短如寻常。

逢辰往往思济胜，此际何异栖幽荒。

推窗且畏江风恶，风柔却忆沙河塘。

一竿星点富池庙，随炙随灭无精光。

董嗣杲

董嗣杲　辛酉富池元宵写怀二首

江南江北那识春，况此寄镇埋烟尘。

卑栖客官困垄断，无故污此金玉身。

浊醪自醉复自解，空恨梗政吏不仁。

忽传街鼓聚嬉戏，两株枯柴插烛银。

涂抹脂粉破涕泪，觅酒献笑酬佳辰。

震摇荒市官不嗔，传是黄梅县西人。

董嗣杲

董嗣杲　新桥上岸

雨阴忽收霁，云气失闭封。

才转横里港，西睨南北峰。

似慰畸人归，天亦开喜容。

万僝与万僽，销铄无留踪。

近京村舍盛，年丰多尧农。

门户饾饤新，团坘傲穷冬。

北城入望迩，瑞霭何葱龙。

败笔亟收拾，不须写心胸。

入关至急需，衣断须先缝。

南山故业在，此去羞迎逢。

董嗣杲

董嗣杲　新桥遇秋岩

出郭看山眼便醒，故人相值说云萍。

了翁屋后晚烟碧，茂叔阡头秋草青。

绝壑雨过溪水响，高峰月上谷云停。

鸟巾漉酒菊花店，醉拣陶诗书纸屏。

董嗣杲

董嗣杲　行兴国宫前市中

聚落风物古，环住神仙麓。

鱼盐无多腥，蔬茹有馀馥。

彼此通有无，朝昏事樵牧。

罢市不待晚，饱听溪声熟。

扶携醉山醪，醉去观飞瀑。

斯人甘悠悠，其识不碌碌。

生来分已定，痛抚时光速。

容我寻梯媒，横溪结吟屋。

董嗣杲

董嗣杲　杏花

太极林中碎锦堆，花仙曾识探花回。

自知坛上弦歌乐，谁想轩前羯鼓催。

烟撚湿须攒绮绣，露零醉脸削琼瑰。

野行觅酒无童指，拟拾遗仁作药媒。

董嗣杲

董嗣杲　萱草花

娇含丹粉映池台，忧岂能忘俗谩猜。

曹植颂传天上去，嵇康种满舍前来。

鹿葱谁验宜男谶，凤首犹寻别种栽。

浩有苦怀偏忆母，从今不把北堂开。

董嗣杲

董嗣杲　悬空草花

小绳挂起小壶擎，欲透青冥梦未成。

百卉绷中凉色进，丹丝重下暑尘清。

纖蕤承雨无多艳，拳石围泉不满漒。

生意可撩书眼净，分明偷命寄檐楹。

董嗣杲

董嗣杲　雪后

雪后江面净，客子不畏寒。

掀篷篷上坐，静见天地宽。

风平势未减，小舟荡渺漫。

万里莹无波，琼树幻翠峦。

大江此胜概，景与心会难。

须臾世界殊，月拥白玉槃。

凡身寄广漠，酒杯不可乾。

严冱何能禁，醉眠更已残。

董嗣杲

董嗣杲　雪江讲堂

索居占得藕花风，几字头衔迥不同。

乌帽染纱裁一幅，锦囊分卷集群公。

湖光长日侵皋座，竹箨多时积鹤笼。

击柳吟驴何处去，想应乘雪钓江空。

董嗣杲

董嗣杲　雪阻李家渡

迹寄邮程冒冷云，病身染透客衣尘。

欹倾茅店清眠雪，想像梅村远醉春。

樵子独还衣卸湿，篙人相告酒赊频。

荒鸡唱断天将曙，快解孤篷野渡滨。

董嗣杲

董嗣杲　浔阳馆边泛小舟夷犹沙浦中遇翟伟大舟过

沽来官亭酒，艳流胜琥珀。

高歌大江上，聊以信所适。

借舟喜逢君，春沙涵润泽。

傍沙得鲜鮰，过似河鲀白。

斫鱠搜姜椒。食枯鄙肴核。

浮阳下峰迅，晚风撼渔碛。

深洲卸帆处，闻角易丧魄。

津吏量水痕，两夜长三尺。

董嗣杲

浔阳馆晚步

独下閒阶信杖行，虚空万籁挟秋声。

天连淮树千章暗，月照庐峰九叠明。

旧信传讹寒雁过，短生催老晓鸡鸣。

可忧何止心头事，戌接荆流尚甲兵。

董嗣杲

董嗣杲　烟霞洞

万色无如叠翠何，何僧镌像屹嵯峨。

山屏晴掩牌门杳，风钥阴封梵屋多。

象落鼻形悬洞右，佛垂手迹寄岩阿。

灯辉金碧琉璃碗，暗掩僧房络薜萝。

董嗣杲

董嗣杲　胭脂菊花

绿蒂黄心簇绛英，何时负取旱莲名。

预知荒径非全盛，先吐芳葩破独清。

篱落趙填空有艳，风霜风槁却无情。

红嫣香绝谁伤旱，难结柴桑处士盟。

董嗣杲

董嗣杲　杨梅坞

仙子遗丹满瑞峰，累累疑与荔枝同。

金波传种移根异，火齐烧空满坞红。

鹤顶分丸凝晓露，猩唇结颗缀薰风。

曩时若解包茆贡，一骑星驰入汉宫。

董嗣杲

董嗣杲　野望

过午浮阴掩石台，疾风掠草散狂埃。

江豚吹皱空江浪，远见淮云卷雨来。

董嗣杲

董嗣杲　夜泊富池

望穷破寺楼，趁月沙岸泊。

更深河汉淡，砧杵出篱落。

凄然不得睡，俄顷风作恶。

遥程已不计，心胆尚陨获。

移舟傍深缆，稳借今宵托。

不须叹邅回，所苦在离索。

知身寄何处，只得呼樽酌。

波涛晓方定，掀篷卸空橐。

托目祠宇新，榱桷灿丹垩。

共指甘王灵，古墓出林薄。

董嗣杲

董嗣杲　夜宴赠筝妓

方响琵琶借当家，十三弦上雁行斜。

雨筵合出残春曲，愁扫屏风满地花。

董嗣杲

董嗣杲　夜坐

西原阴接树，东浦暝沉篱。

月落溪沙走，星飞岸柳移。

鲜萤萦浅草，幽鸟择深枝。

背水中宵坐，愁多病莫支。

董嗣杲

董嗣杲　夜坐

秋清道院空，更筹受风掩。

二更看斜河，湿却万星点。

董嗣杲

董嗣杲　夜坐东林寺

晚云敛尽鹤声迟，万木号空夜景移。

三笑亭前山月上，却如身在冷泉时。

董嗣杲

董嗣杲　依光堂

尘凝黼座忆垂衣，今日湖波锦四围。

灵毓紫芝三秀远，光开绿玉片金辉。

松窗自掩空莲社，石榻相朝卧柳枝。

半卷珠帘看落景，鼓箫长送画船归。

董嗣杲

董嗣杲　吟客枉访酒边走笔以赠

读书无灵时易过，剩得此身寄寒饿。

浮议徒然强雌黄，孤生已拚蚁旋磨。

江湖说诗在处多，字不堪煮诗奈何。

不若将军氈帐醉，儿郎帐里传羌歌。

归寻种秫安愚分，微名微利天所靳。

长沮桀溺隐者欤，耦耕曾答仲由问。

浊世悲欢无歇时，公事不了归痴儿。

胸蟠今古何足恃，得醉且醉莫须疑。

酒边说诗真是赘，说诗断是败人意。

醉入羲昊洪荒前，消取霎时邯郸睡。

岁年宁免驱尘劳，劳不成功亦滔滔。

终须侪入千百众，坐对柏烟穿布袍。

董嗣杲

董嗣杲　淫祀

水泛牌头五里亭，尚留破庙压空坰。

松萝阴覆鸦群怪，里社声传土偶灵。

幡袅欹竿三丈赤，溪分荒藻数丛青。

头陀强解愚夫卜，瓶缶花香带肉腥。

董嗣杲

董嗣杲　银树

银树驿桥废，征车难久停。

月沉孤店柳，雪掩败舟萍。

野冢明荒燐，山田出断铭。

甫能投宿去，历历过邮铃。

董嗣杲

董嗣杲　银树道上

银林驿路雪离披，行迹茫茫自苦悲。

不忍早梅经细雨，却欣折竹压枯篱。

身嫌出陆肩舆破，足涉沿溪口岸迟。

荒店无人尘满釜，岂堪独力任晨炊。

董嗣杲

董嗣杲　银树道上客怀

舟绝顾城湖，始知泊银树。

脚夫亟装担，顿足跋涉惧。

水行困弊舟，陆出藉芒屦。

望远有异观，山水陶兴趣。

太息足力疲，趁程眠日暮。

高价租蹇驴，意欲代吾步。

破舆不忍登，恐负看山眼。

遥程入荒夐，栈道践{山蹇}{山產}。

蹇载亦徒劳，登顿资笑莞。

气馁不足苏，只得仰酒盏。

暂免极寒侵，围春想歌板。

何当位经纶，尽把凹凸划。

董嗣杲

董嗣杲　饮黄池朱友龙舍

换舟入里港，那惧江风横。

今夕月色朗，天下呈圆镜。

小舣蕃庶乡，夜灯万星映。

倏逢可人情，立论不失正。

挥毫喜相誉，笔势自遒劲。

酒壶不住汤，斟酌各取性。

不强亦不辞，此醉颇入圣。

江行苦波劫，到此昿相庆。

岂知接谈笑，春生绝嚣竞。

宾筵接几夜，肴馔抑何盛。

酒酣月更明，拭眼万境净。

清叹慰旅琐，四体都忘病。

怪我当此时，吻噤绝啸咏。

夜影横窗殊，窗外梅花靓。

董嗣杲

董嗣杲　饮王倅宅

聚散有定数，悲叹能几年。

年年塞鸿来，叶落霜满天。

黄昏疾儿閒，强勉陪秋筵。

岁月流水外，江湖短灯前。

载聆金玉清，未信造物偏。

济胜亦罕逢，思归心谩悬。

情深转眷峦，不语却自怜。

我尽今日醉，拚得三昼眠。

董嗣杲

董嗣杲　罂粟花

红白花开委暮尘，野粮能疗野居贫。

长腰可抵丰年米，苍玉难资食肉人。

石钵柳槌研乳细，春苗秋实荐香新。

马前见此羁怀恶，强饭应钟万里身。

董嗣杲

董嗣杲　迎春花

破寒乘暖迓东皇，簇定刚条烂熳黄。

野艳飘摇金誉嫩，露丛勾引蜜蜂狂。

万千花事从头起，九十韶光有底忙。

岁岁阳和先占取，等閒排日趱群芳。

董嗣杲

董嗣杲　涌金池

一道香沟压郭西，粉墙低护石阶危。

短碑数尺镌何字，清泰三年凿此池。

桥市浣衣无空处，庙门卖卜有灵时。

碧桃自趁东流水，暗老春光水不知。

董嗣杲

董嗣杲　涌泉

山腰溜脉出遥峰，隔断西湖翠几重。

叠甽漫依僧刹久，煎茶曾入翰林供。

亭心覆雨涂丹凤，石口濡云喷玉龙。

何日星驰天使绝，不知谁利湼槃宗。

董嗣杲

董嗣杲　由京买航还武康夜泊中途因醉晓还邑中摭实有赋

上船且偃卧，月出揽衣起。

周览郊原旷，肆毒暑未已。

河汉水色净，身寄图画里。

幽情苦跋涉，未克安所止。

忆荡西湖舟，白莲弄清泚。

歌声透夜响，钜丽瀛蓬比。

景绝四无人，风摇六桥水。

今如梦中觉，乍离官河觜。

板桥馀店灯，酒旗三尺纸。

狂来发兴深，野航暂时舣。

崖凉胜埋篷，独信桥阑倚。

倏然想归程，便迟二十里。

醉眼忘离津，风顺差可喜。

入邑日已高，不掩罍之耻。

因感孤生浮，若此能几耳。

董嗣杲

董嗣杲　游东林寺

庐山白云拥，绝似兜罗绵。

覆得丑好尽，何啻万万千。

东林香炉峰，生在寺门前。

山阴土脉润，草木鸣秋妍。

意行梵庑旷，单下谁栖禅。

主僧淮东秀，眉目棱棱然。

谈尘自高蹈，往往来著边。

我游欲结社，有愧远师莲。

草堂流水环，遗像俨乐天。

西风号万杉，趺坐青石颠。

野老喜我陪，谈吟超极玄。

上方僧谩多，多结粥饭缘。

方且局诸妄，焉得安三椽。

浮生忘有家，妙句知无传。

尘垢送短日，风霜侵颓年。

斜阳透西树，独支竹筇坚。

钟鸣拟寻睡，酒至流馋涎。

月上三笑亭，醉听渔家眠。

董嗣杲

董嗣杲　游冷翠谷

急流漱乱石，石色白齿齿。

瞥见水色浑，篱头过山麂。

董嗣杲

董嗣杲　游盘塘山后废寺

前生修行来，见山入骨贪。

自昔盛缁流，无处无精蓝。

大风起江头，吹我菊帽簪。

景物日自殊，登顿我所甘。

青红夕阳光，隐约埋空岚。

矮松冷尘屋，暗灯明破龛。

好月亦爱人，离云印寒潭。

诗壁不待题，禅偈不在谈。

还须蜕浮尘，投林结莎庵。

平安火一烽，愁可宽江南。

董嗣杲

董嗣杲　游蛇岗岭庵

游历贪行入暮惊，蛇岗岭北衲庵清。

西风扫叶秋初劲，野火烧空晓尚明。

尘役未能抛白日，仙家不独有青城。

借眠熟睡全无梦，服了黄精体自轻。

董嗣杲

董嗣杲　游赵提干园

有亭可洗心，亟应招呼命。

蠹叶下井枯，空江鼓风劲。

幸藉贤主人，寻胜愁尽屏。

平生性不污，惟喜眼界净。

笑睨斑竹林，金商递声应。

古桂香何迟，黄花色最正。

何当过栗里，把酒酹陶令。

行矣又他适，孱质莫任病。

酒酣喜索句，鬓改羞对镜。

寒蛩咽青莎，难制客泪迸。

董嗣杲

董嗣杲　又过妙智寺后因赋

我貌甚癯棘，极爱山林住。

才说庐山去，不惮葺芒屦。

郁怀得少解，动脚即健步。

谁言多岌业，堂堂大驿路。

万景山渺莽，旷游惬心慕。

荒坊偶小憩，周览入薄暮。

西隅壁灰净，半堵若缣素。

方此欲题名，已触野僧怒。

董嗣杲

董嗣杲　又憩西林寺有乘马人来同宿

孤凭水阁坐斜曛，七极浮屠压暝氛。

慧永祠空依晋树，率更碑古宿唐云。

自听远鹤情偏逸，谁策羸骖趣不群。

同向西林卸行橐，溪风摵摵叶纷纷。

董嗣杲

董嗣杲　予辛酉春哭钟松岩于馀杭灵溪壬戌春于江州马头渡得家问知田耕月亦

去春哭钟子，奔走馀杭路。

今春哭田生，栖迟九江渡。

在家在客中，两友两春讣。

伊谁夺天年，有天不可籲。

老泪无由制，立见眼隔雾。

风晴江气暖，日夕山色暮。

仿佛怀清扬，同游散幽步。

百年屈指顷，浮生草头露。

凭高悄无人，我鬓亦非故。

何当归西湖，往拜二公墓。

董嗣杲

董嗣杲　余明远订游庐山

清谈得子夜已中，彼此历叙平生穷。

知子曾为四明客，亦曾献赋明光宫。

万人海里不相逢，狂游却向江城同。

寻盟要采庐山杞，香炉峰顶烟生紫。

便从山北过山南，趁取春光攒桃李。

洗心涤虑先漱齿，况是天下第一水。

董嗣杲

董嗣杲　渔郎

儒者困章句，负抱希圣贤。

披缁谈虚空，要悟西方禅。

仙人说金丹，飞步学长年。

三者亦何心，不过寿所传。

争如打鱼人，心契太古前。

万事绝无想，生计归小船。

晴逐白鸥去，夜傍黄芦眠。

青莎纫短衣，备在风雨先。

得鱼不上岸，博酒不博钱。

相牵醉妻儿，短笛吹空烟。

桃源共楚泽，枉为时所怜。

行路苦信脚，负载多趙肩。

夕阳下西山，水云渺无边。

我欲从之游，浩歌乐其天。

董嗣杲

董嗣杲　与葛秋岩小园看月

回峰月魄上，照我方壶寒。

轩窗绝四掩，流光压空阑。

凉袭荷沼幽，阴写竹迳乾。

远泉助清思，佩声何珊珊。

啼鸟寂无闻，何枝能择安。

空青闪虚碧，纖翳莫可干。

有酒此不斟，徒坐夜漏残。

相逢此时快，瞠目终宵看。

董嗣杲

董嗣杲　与徐税过淮民家市果

寒水落沙洲，随地营送年。

徐卿邀我行，远渡呼脚船。

荒津绝鸡犬，断篱掩人烟。

柑梨土民收，饤坐风味全。

及公出酒瓯，提篮寘我前。

甘香种子异，脆腻色泽妍。

定价随语准，质直何其坚。

淮乡习俗纯，处士亦如然。

閒历慨流离，百丑皆可怜。

抚机奈失时，彼此嗟华颠。

酒酣饫此快，哀歌地炉边。

携归备晚需，雪片蒙江天。

董嗣杲

董嗣杲　羽觞飞上苑

日色荡晓香尘起，上苑春融锦屏里。

蕙枝小叶攒石台，桃英乱糁浮池水。

鳞波皱云展翠绡，羽幰逐风飒珠履。

骝飞步褭蹀躞高，杯行声度提壶美。

提壶朝暮啼芳阴，啼尽东君脉脉心。

螭球流影晚阳浅，兽協喷香淑景深。

灵鼍鼓曲肯停调，绿蚁漾艳争欢斟。

醉情得向芳辰畅，香车回碾银蟾沈。

董嗣杲

董嗣杲　雨泊蕲州岸下

连日雨滞留，孤舟坐寂历。

自量迂亦甚，托人寻竹笛。

展转耗音绝，失笑何陷溺。

无计遣羁怀，倾壶倒馀沥。

小醉自不恶，篷窗未收滴。

天阴鹤忽鸣，何时离赤壁。

狂疑明月出，移舟出芦荻。

浩歌苏仙吟，破此夜寥閴。

董嗣杲

董嗣杲　雨窗夜感

风窗停暑雨，竹簟展寒波。

酒醒乾坤小，林昏鸟誉多。

凉堂喧管钥，秋戌淬弓戈。

殊感征行苦，悲蛩咽楚莎。

董嗣杲

董嗣杲　雨后

一雨收残暑，新凉夜顿添。

秋声满落叶，虫语傍虚檐。

衰疾便高卧，游程叹久淹。

山林虽寂寞，亦足养吾恬。

董嗣杲

董嗣杲　雨凉

客中贫莫支，万事付不理。

今秋易觉寒，雨意犹未止。

青青梧桐树，蠹叶浮井水。

秋来未为久，俗尘已披靡。

夜分无眠处，西风裂窗纸。

茸裘蚤关心，奈为病躯使。

云开天宇净，晴霞散馀绮。

却扇披野衣，出门扣知己。

董嗣杲

董嗣杲　雨饮无肴

昿见岁律更，不觉春醉厌。

都来九十日，多被风雨占。

鸣鸠肯停唤，谁测阴晴验。

欲问陌上花，花枝无绝艳。

东风吹柳烟，羃绿波潋滟。

客子痴不归，挂壁羞琴剑。

独有游山盟，未能得断念。

夜饮叹百拙，饤坐果肴欠。

董嗣杲

董嗣杲　雨中宿洞霄

青青九锁山，步步听潺湲。

雨重精神倦，云深意绪閒。

禽声依石树，泉溜出岩关。

落落仙踪在，何能见大还。

董嗣杲

董嗣杲　玉岑

云掩风林万窍号，慧因桥畔息方袍。

秦郎閒濯溪头足，许老清挥石上毫。

玉出何年迷草莽，教传异域想波涛。

山门翠拥山岚润，一道光芒月正高。







卷72

董嗣杲

董嗣杲　玉壶园

莫问南漪与玉壶，杜鹃还更试花无。

坡仙一顾吟空老，地主频更景不殊。

船出断桥春溆远，钟传萧寺晚楼孤。

山明水秀轩扉敞，落日渔歌过里湖。

董嗣杲

董嗣杲　玉莲堂

仙根曾就华峰移，净引湘波出浴妃。

龙护先皇三字在，燕居旧尹一清非。

风檐摇影凉姿媚，月槛迷香冷艳肥。

平展水天菱唱远，竹山苍翠自成围。

董嗣杲

董嗣杲　玉泉

南齐事迹已销沉，曾立苔碑记古今。

一老出泉犹抚掌，此僧演法欲传心。

树头龙过家家雨，池面鱼游尾尾金。

行客不须閒照影，要知泽物溥春霖。

董嗣杲

董嗣杲　玉绣球花

净碾寒琼色瓣妍，冷阴围才压枝圆。

锦梭风飏鸳鸯结，翠幄云攒蛱蝶眠。

眩夜似悬绡帐底。抛春如在彩竿前。

眼明万绿清和处，未数花中聚八仙。

董嗣杲

董嗣杲　玉绣球花

芳妍独殿绿阴阑，几簇流琼拥髻鬟。

攒粉倚风摇舞地，妒晴抛日透飞关。

蝶魂春聚苍枝顶，雪片寒团翠幄间。

花压露梢如许重，有瓶难插懒能攀。

董嗣杲

董嗣杲　玉绣球花

洁身自拥翠枝寒，遗得春魂寄素颜。

夜月曳光凝绝径，晚风抛影入空关。

几团白云能娇腻，五色流苏只等闲。

宛似恋香蝴蝶乱，绿阴深处不飞还。

董嗣杲

董嗣杲　玉簪花

石砌秋新展绿衣，绿衣凉矗嫩琼飞。

低抽叶面几丛矮，高丛花头二寸肥。

月下自矜明艳盛，坛边谁认堕翘非。

午风扫净青蝇止，还有清香眩落晖。

董嗣杲

董嗣杲　郁李子花

劲条馥卉冒仙莇，殿取东皇艳杏开。

茜瓣吐须凝露态，白英粘萼晕春腮。

自知此树无人指，谁问他蹊有种栽。

插取瓦瓶聊补空，不期粗俗误蜂来。

董嗣杲

董嗣杲　欲附蒲海云制干舟归

江上楼高暝树连，壮游空慨禹山川。

客中问醉当秋晚，梦里怀归在燕先。

水送流年遗楚恨，风吹残雪上吴颠。

几番谩附鳞鸿便，不若相依买去船。

董嗣杲

董嗣杲　欲脱榷司东归

担尾心期有破琴，绝怜无地觅知音。

形神怯冷犹迎客，风雨催春亟治任。

眼落牛羊沙渡远，情凝江汉寺楼深。

津津谁染鹅黄柳，想可挨排醉绿阴。

董嗣杲

董嗣杲　寓城一首

推枕萦残梦，开窗扫积尘。

病深难御酒，贫极莫依人。

野树依山暗，春林受雨新。

晨兴閒整履，休惜看花频。

董嗣杲

董嗣杲　寓富池双泉寺三首

蛰龙潜介入寒泓，极目沧江浪不生。

沙渡解舟人语众，淮山纵火烧风鸣。

身栖萧寺蓬窗久，雪压槃塘草店明。

莫说此为孤陋地，白云流水助吟情。

董嗣杲

董嗣杲　寓富池双泉寺三首

丹枫叶叶委江塘，旅况空馀古锦囊。

阙下有家劳梦寐，灯前无酒遣荒凉。

陈踪浮泛栖僧舍，往事消磨落客床。

世态自应酬酢懒，已拚双鬓受年光。

董嗣杲

董嗣杲　寓富池双泉寺三首

晚来抱懒炙孤灯，临水禅楼独自登，

鸟道草深云宛宛，鱼湖波定月澄澄。

诗联呈佛方堪读，俗语污人不可应。

归隐南峰峰下宅，纵谈今日岂无僧。

董嗣杲

董嗣杲　寓江州分司衙随笔五首

街声崇墉隔，畏客陶诗兴。

枯梅三两株，僪有枝条剩。

斜晖卧竹棚，叠藓覆石磴。

始来觊联属，久去归蹭蹬。

万丈庐山高，苦恨无楼凭。

此时坐宽凉，忘却船如甑。

董嗣杲

董嗣杲　寓江州分司衙随笔五首

官榷采山利，朝廷责办重。

敛散各有司，设置不为冗。

商人突如来，责去不旋踵。

閒时不养恬，且绝追胥恐。

独慨无依人，心迹徒距踊。

何人干共二，望蜀觊光宠。

董嗣杲

董嗣杲　寓江州分司衙随笔五首

閒中望庐阜，棱层翠如栉。

所恨身重累，莫学飞举术。

远眺晓云障，横截山半出。

其下瞰苍流，其上烁红日。

奇谲千万状，云行自徐疾。

江风忽西吹，云气转头失。

董嗣杲

董嗣杲　寓江州分司衙随笔五首

前忧将尽捐，后虑方觉夥。

举动必有碍，侧近类鳖跛。

但知就酸吟，不悔为计左。

秋令向老去，甘困樊笼锁。

愁境畏风波，慵捩秋江柁。

四顾无可寻，白日醉白堕。

董嗣杲

董嗣杲　寓江州分司衙随笔五首

掀帘掣吾肘，偶牵衫袖裂。

腐缕积汗垢，欲纫向谁说。

忙起易衣披。不暇惜叠雪。

试新反相恼，转觉身触热。

天凉日渐深，装寒逼时节。

身章素不尚，临事转添拙。

董嗣杲

董嗣杲　寓江州西城

奔忙梦落富池程，归托蘧庐恋灌城。

有石醉乘新月坐，无家吟逐乱云行。

衣遗母线寒针在，烧起公山晚阵鸣。

邻屋酒香堪洗恨，拟栽松菊俲渊明。

董嗣杲

董嗣杲　元宵怀乡二首

万宇灯辉敛暗尘，几年醉赏禁街春。

良宵独宿双泉寺，负了吟风啸月身。

董嗣杲

董嗣杲　元宵怀乡二首

难觅围香醉玉仙，短灯油冻梗孤眠。

清河坊里灯宵月，负却东风已两年。

董嗣杲

董嗣杲　约余明远

静极占鸦鹊，閒来弃简书。

风停思晚醉，泥软便春耡。

透屋哀歌切，怀人吉梦疏。

馀樽须共倒，莫惜过吾庐。

董嗣杲

董嗣杲　月丹花

朱砂炼碗质轻盈，知是蟾宫几杵成。

槁蒂秀钟天种艳，碾光辉映御袍荣。

叶沿绿刺星星劲，心结黄芽粟粟明。

皓魄正圆花正丽，相看无语说长生。

董嗣杲

董嗣杲　月季花

谢了还开肯悟空，一年三十六旬中。

相看谁有长春艳，莫道花无百日红。

酡脸倚娇承舞雪，瘦枝扶力借柔风。

四时常吐芳姿媚，人老那能与此同。

董嗣杲

董嗣杲　岳鄂王墓

将军魂梦绕旌旃，偃月谋成尚忍言。

一旦风波谁左袒，八陵荆棘自中原。

更无雁带边头信，惟有天知地下冤。

郁郁栖霞霞外树，墓门不掩鹳巢喧。

董嗣杲

董嗣杲　岳园醉宿二首

荼醾叶暗石床平，醉倚池台午影清。

洗酌更尝桑落味，推窗忍听栗留声。

能仁寺里塔孤立，见易园中人独行。

此地酬春谁得共，东方月上酒船横。

董嗣杲

董嗣杲　岳园醉宿二首

名园独步欲谁群，午醉醒时坐夕曛。

暝色移花侵几暗，野香带酒隔窗闻。

远山翠蓊春初老，落月弦消夜已分。

杜宇苦催濡滞客，晓愁相并落归云。

董嗣杲

董嗣杲　越城步月不知子城已闭因托宿赵义斋宅

晚步初月高，忘却子城闭。

客楼枕新荷，几夜香袭袂。

羸骸奔走倦，不拟尚凝滞。

白面佳少年，塞途莫胜计。

低颜谢许可，不甘暗拭涕。

穷迫傍人篱，傍篱车奴隶。

。风采就衰惫，

心孔转昏翳。见舟思江湖，

怀隐睨松桂。故人立霄汉，

敢诧平生契。兹时进退难，

假宿义斋第。官桥醉尉多，

大惧获重戾。徘徊益羁愁，

愈痛乏边际。谗毁那能免，

失拥文侯篲。身如被酒酣，

心类垂旒缀。嗟嗟文不续，

有学谩经济。逆行且倒施，

犹幸舌未敝。月西黯蓬莱，

城乌声更厉。借榻逢可人，

度夜等匏击。履险复自笑，

汩没信此世。愿逢阳明仙，

餐霞度千岁。

董嗣杲

董嗣杲　越城客中

暑滋衣袖苦逢迎，濡滞连旬梦亦惊。

奔走泥涂谁送死，浮沉光景自怜生。

鸦穿晚照栖公馆，龙挟晴云入子城。

乱试法歌攒碧落，无端新月客窗明。

董嗣杲

董嗣杲　越上

海色连云气，登临晚不同。

越山齐北斗，秦树起西风。

灯火官桥暗，笙歌店市空。

小楼无梦里，谁此种梧桐。

董嗣杲

董嗣杲　云洞园

下湖营圃藉元勋，景色天然曲折分。

水脉窨花通活港，洞基垒石走空云。

千间大厦归春梦，一撮危亭纳夕曛。

扁画自悬碑自压，当年何事立孤坟。

董嗣杲

董嗣杲　再逢黄山矶上老叟

过此未几还问归，归时又眺黄山矶。

不如矶上钓鱼父，雪霁扶藜行夕晖。

董嗣杲

董嗣杲　早泊江城三首

俗务脱始轻，病体自然愈。

今朝泊船早，消摇大江浒。

前林青芒回，众芳锦唇吐。

庐山知几峰，閒背晓星数。

董嗣杲

董嗣杲　早泊江城三首

下江逢好春，入城赏新霁。

千花春有机，四望天无际。

老篙不语还，晦迹得少憇。

登览且穷探，岂顾跋涉滞。

董嗣杲

董嗣杲　早泊江城三首

归栖藉知旧，相视绝秦越。

无言叹生浮，尘鞅磨岁月。

数时苦驰鹜，百计学休歇。

芒鞋起庐峰，掀泥挑笋蕨。

董嗣杲

董嗣杲　枣花

香落衣巾靡靡中，花垂碧涧不流冬。

易开易落催成子，谁采谁收怕见红。

种有万林绵北地，诗传八月剥西风。

千株可等侯千哀悼，安邑曾收结实功。

董嗣杲

董嗣杲　赠封禺山翁

鹁鸪鸣雨鹤吟风，可羡山中白发翁。

百事不闻天地闭，四窗常见水烟空。

春时聚社寻屠伯，晴昼科书授学童。

此外惟知安分去，鹿门真隐略相同。

董嗣杲

董嗣杲　赠葛秋岩

云翁独栖冷翠谷，三月不出令人疑。

圆通老僧远相报，病中忍冻更忍饥。

董嗣杲

董嗣杲　赠归客

囊橐依然负，烟波豁尔游。

穷秋多雨水，归棹几汀洲。

舣月无言坐，听梧不解愁。

退耕应在念，肯向客途留。

董嗣杲

董嗣杲　赠圭上人

几年参四教，孤影托三衣。

自识閒机了，谁甘苦行归。

秋藤溪水活，雨叶寺墙肥。

觉得真如处，空房不掩扉。

董嗣杲

董嗣杲　赠接泥渡下李巡检

一官坐渡头，事简多是閒。

口口说庙灵，祭赛纷强顽。

逐日享餶馀，赢得酡客颜。

江风吹不散，借此资身孱。

俸钱给不多，悔离禁卫班。

妻子号寒饥，语下嗟间关。

俊代尚迩遥，掷珓卜善还。

随时了应酬，惟恨得酒悭。

董嗣杲

董嗣杲　赠莲花洞僧二首

山枯叶落晴纷纷，莲花洞前流水分。

流水自送夕阳去，洞上白猿啼白云。

董嗣杲

董嗣杲　赠莲花洞僧二首

老僧眉毛霜争妍，重补袈裟防雪天。

閒看青山忙看水，庵门不掩今几年。

董嗣杲

董嗣杲　赠罗汉院志远上人

披缁受业在淮南，不觉流年七十三。

罗汉院中馀古柏，将军坟上落枯杉。

缠绵宿病逢奇药，收拾颓年坐破龛。

自说旧栖真佛境，罗田山里毒龙潭。

董嗣杲

董嗣杲　赠天池寺觉翁圆上人

单起浯溪寺，禅栖主簿峰。

收诗入顽石，礼塔趁昏钟。

好古心何癖，观空语更慵。

觉翁才觉处，明月出孤松。

董嗣杲

董嗣杲　赠萧炼师公弼

吾家阿京爱公弼，吾家泽兄敬公弼。

半生梦与公弼游，岂意相逢在今日。

春风和气见眉宇，玉壶冰鉴藏胸臆。

人间万事君自知，未必君材人尽识。

苏门水木无纖埃，闻君家近公和台。

仙家近日多官府，黄帽青鞋归去来。

董嗣杲

董嗣杲　乍归信笔写兴二首

閒抛南峰云，狂泛西江苇。

眠食思故栖，吹灯任山鬼。

董嗣杲

董嗣杲　乍归信笔写兴二首

身绝一毫荣，胆落几回醉。

难忘踏霜茅，忍冻吟冷翠。

董嗣杲

董嗣杲　乍热

树禽苦叫不如归，午睡醒时已落晖。

新暑渐回身尚客，此无黄葛可裁衣。

董嗣杲

董嗣杲　招铁镜明上人同舟入京

蓬麻冒日气，舟过风递香。

香气入晚秀，月色迷官塘。

此时同载僧，眉上生毫光。

心镜不待磨，一碧眩四方。

遂此终夕安，推篷睇渺茫。

凌晨泊北津，分手各自忙。

追随游径山，奈何吏鞅妨。

何时重聚首，叙我歌河梁。

世缘苦聚散，人事多短长。

兴言偶及尔，不觉耿中肠。

薰风荡柳烟，吹面无多凉。

晨曦晒屋裂，独恨冲尘黄。

董嗣杲

董嗣杲　赵南康可斋篵屋武康孟保园池乔木极有思致东野故庐藉以表出感古伤

东游英溪英，妙寄寒苦诗。

里社今有井，谁构亭覆之。

想彼异代贤，孤标夺葳蕤。

可斋出帝胄，结庐探幽奇。

分符庐山阳，归葺园与池。

高怀敦薄俗，万象共眇窥。

惟怜时不与，舟壑忽夜移。

身世付永摈，逸驾沦西驰。

我此偶窃稍，荏苒垂三期。

两获憩绝境，真与浮世遗。

牵裾古木底，洗屐官溪湄。

想像贞曜公，沦落长安时。

壮心侔元造，沥思抽肝脾。

衰谢入硬语，难以好爵縻。

此乡所自出，指点馀芳茨。

相去五百年，随胜营诗词。

清扬藉发挥，昧者迷藩篱。

孟公能归欤，赵侯今已而。

罢酒闻清弹，眼在空涕洟。

孰能经始初，欲绵无穷期。

再传至斯荒，旷望逝水悲。

丘壑漫独存，岂不重尔思。

拘情失寝处，触事逢乖离。

无端菊帽破，不管西风吹。

挽仰兴替间，惟馀鸥鹭知。

心遥岁年遒，行将谢尘羁。

我穷吟更穷，逐农亦已疲。

有愧快士志，名盛位任卑。

制愁游学官，弗读国朴碑。

四顾云树苍，雅道谁扶持。

董嗣杲

董嗣杲　真珠泉

泉光四散骇猿猱，迸起平池点滴高。

谁欲斗量徒积梦，人将瓶汲肯辞劳。

声随夜雨穿疏箔，名逐春风入小槽。

别有雷峰峰下圃，一泓埋没在蓬蒿。

董嗣杲

董嗣杲　栀子花

玉瓣凉丛拥翠烟，南薰池阁灿云仙。

芳林园里谁曾赏，檐卜坊中自可禅。

明艳倚娇攒六出，净香乘烈袅孤妍。

风霜成实秋原晚，付与华灯作样传。

董嗣杲

董嗣杲　中伏

五世单丁家，在家亦如客。

悲欢恼客抱，每恨江海窄。

今日初伏过，浴出易絺綌。

树头来禽熟，隔水不可摘。

明年西湖去，凉云簪藉白。

此时且健饭，宁耐朱炎赫。

淮童少解事，醉拾西瓜擘。

强笑领其真，寓吟自成癖。

董嗣杲

董嗣杲　忠勇庙

才接军符便起程，此行要并铁山名。

孤忠解得孤城急，一勇判来一死轻。

堂屋依湖空柳色，庙门当路枕松声。

丈夫对著褒荣曲，誓挽天河洗甲兵。

董嗣杲

董嗣杲　重泊杨港

交石夹头栖落鸿，卸桅强饭伤飘蓬。

隔洲渔屋披乱草，入港客舟维古枫。

际晚望断风帘矗，才晴洗得雪林空。

旧侨野寺重寻懒，回眺炊烟摇苇丛。

董嗣杲

董嗣杲　重过清虚庵

绝境惟闻天籁音，山游重缀壁龛吟。

春生仙畒新簄酒，尘锁书床旧调琴。

丹井月空梧积满，瑶台雨渍藓埋深。

明朝襩被归城市，万叠苍峦有梦寻。

董嗣杲

董嗣杲　重荣桧

一株苍桧卧龙身，受得隋朝雨露深。

地下仙根将换骨，人间劫火不烧心。

死条节节蕃春信，生意枝枝蓊翠阴。

此木岂知魂可返，争传咒水出丛林。

董嗣杲

董嗣杲　重入东林寺

雁门市里梵坊通，整理重登兴未穷。

双剑风高云气压，五杉阁峻水声空。

欲抛世网离尘境，要扣禅机演祖风。

况有昔贤遗迹处，白家池上白莲中。

董嗣杲

董嗣杲　重叹

心知天地厌羁留，痴坐忘言不点头。

活脱世间泥塑样，痴贻江表陆沉羞。

思仙廨竹招苍凤，学老溪梅缚翠虬。

岁晚说归何所待，厚颜安足耻时流。

董嗣杲

董嗣杲　重游东林

溪水涵天影，山云趁屐声。

信缘重一到，流梦入三生。

瀑势翻空远，林阴障雨平。

炉峰闲览胜，思附远公名。

董嗣杲

董嗣杲　重游能仁寺

古寺踞城为甲刹，巍峨殿阁矗江云。

香烟昏壁沿廊黑，砖塔喧铃彻郡闻。

白日僧归春更静，清明鬼哭夜初分。

住持羞接闲人话，要访时官杜广文。

董嗣杲

董嗣杲　重游清虚庵

夏初曾历此，信宿强舍去。

及其还城中，旅琐若羁驭。

凉秋复过时，又坐题诗处。

黄冠苦相佞，往往多过誉。

且谓笔力遒，真得鬼神助。

但将虚名污不具实眼觑。顾予欲栖止，

未有抛茅据。难忘整屐游，

赢得寘浮虑。地旷寘仙源，

野步岂宜遽。且须穷嵌岩，

何在事啖茹。只酌神泉清，

垢净不待滤。拨云峰下石，

晚霁且箕踞。

董嗣杲

董嗣杲　重约游山

江州庐山阴，万象蕴奇秘。

笑扶鬼面行，趁云步幽邃。

虎迹过溪明，龙气蟠松翠。

香炉紫烟合，灿若金布地。

诸佛妙庄严，千灯烛魑魅。

向来远法师，绝识具圣智。

白莲曾结社，今古想标致。

客子徒仰高，可望不可企。

山头日落易，木阴混清閟。

野禽叫瀑顶，预知夜无寐。

怀抱挹仙芬，欲将世情弃。

斯游会重寻，直待凉风至。

董嗣杲

董嗣杲　舟泊蕲城下

秋芜埋戌雨，暮荻卷壕风。

御侮弓刀利，扬威鼓角雄。

云连淮树暗，月透汉营空。

捩柁资遐眺，兴衰自古同。

董嗣杲

董嗣杲　舟出西门

扁舟冒冷雨，初出安定门。

天开水墨图，浓淡迷湖村。

渔板閧白昼，庙钟撞黄昏。

客船行虚明，天净水不浑。

向行数十程，万愁谁与论。

去家幸已近，方信萍无根。

湖歌发夜分，歡乃惊梦魂。

江行两月馀，不负惟酒樽。

董嗣杲

董嗣杲　舟次示朱友龙

雪花侵鬓转栖栖，身寄篷窗醉似泥。

荻港水寒鸥聚远，芜湖山近雁飞低。

客舟泊夜秋无奈，社鼓催春梦欲迷。

津岸喜登无可语，不堪明日各东西。

董嗣杲

董嗣杲　舟发

万愁聚眼底，城下登江船。

江穷渺渺如，身堕栖栖然。

初来情颇浓，既去情尤牵。

纵目入虚空，顺济皆由天。

回思发程艰，时刻多迍邅。

本无镇浮能，意者造物怜。

造物相始终，百岁亦可延。

风花鼓雪霰，飞舞帆幅前。

未行风还严，既离浪更颠。

薄命亦何辜，动自罗惊弦。

逢人不须说，徒招讥孤骞。

醉歌赤壁游，遐眺追坡仙。

董嗣杲

董嗣杲　舟归富池纪怀

风月幽情藉绿樽，奔驰水陆最无根。

官舟独载年穷雪，社鼓相迎晚泊村。

到岸茶商期又失，怀家莼客眼添昏。

烟芜不断休回首，心迹从谁逐节论。

董嗣杲

董嗣杲　舟过彭泽

柳移彭泽县，江泛木兰桡。

远水初凝暮，青山独去遥。

沙明回断雁，月黑起寒潮。

爱酒侔元亮，而今懒折腰。

董嗣杲

董嗣杲　舟上感兴

饭时发雷江，倏已泊东流。

南北两岸雪，荡此无根舟。

远山失翠眉，近山生白头。

冻极方徯晴，云冱含雨羞。

尘境那得见，泛此如瀛洲。

宿惊恍未定，醉疑此难留。

落日漏微光，光暝无限愁。

风厉万水立，舟子惟搔头。

慷慨触潛抱，行止负隐忧。

志士亦徒苦，俗竖多不侔。

天公酿雪甚，八荒元气浮。

无语坐舟尾，景与年俱遒。

乱眼逐胜去，奔迸少自由。

风烟下江异，髯边渍霜稠。

馀樽侑登临，惜无水际楼。

董嗣杲

董嗣杲　舟上食菜粥甚美

莫望池口浪接天，羁怀沉迷衾枕前。

老船荡雪橹声涩，破釜煮粥蔬味便。

烟锁淮俗子城下，风生野坊僧树巅。

懒能登岸蹑寒屐，因数杖头无百钱。

董嗣杲

董嗣杲　舟上晚望庾楼

大江雪月灿，维舟略无惮。

天地开画图，付与快士看。

几声塞北鸿，千里江南岸。

篷窗引醉吟，搔首待平旦。

董嗣杲

董嗣杲　舟上晚望庾楼

每依小港泊，地名莫能审。

才逢江面宽，岂顾风色凛。

眺空强禁寒，破浪可痛饮。

醉极忍冻眠，涛声拍孤枕。

董嗣杲

董嗣杲　舟上晚望庾楼

风顺掠口岸，直觉市声沸。

转瞬西门高，晚色羃江气。

醉诵琵琶行，寄兴岂无谓。

撼摇黄芦津，谁知此风味。

董嗣杲

董嗣杲　舟上晚望庾楼

跨城作州治，阴晴巧变幻。

庐峰翠色老，逐日供远盼。

白云擘碎绵，随地卷舒惯。

春先紫烟楼，梅花雪前绽。

董嗣杲

董嗣杲　舟上望九华山

雪残半积阳山矶，大江云涌涛头飞。

九峰不受夕晖掩，杜牧一亭空翠微。

董嗣杲

董嗣杲　舟宿湖口

汀沙如雪水无声，舟倚蒹葭雁不惊。

霜气隔篷才数尺，斗杓插地已三更。

抛书枕畔怜儿子，看剑镫前慨友生。

尚有乘桴无限意，催人摇橹转江城。

董嗣杲

董嗣杲　舟宿湖口

长年人海混潮声，水宿荒凉却夜惊。

月照空巢乌绕树，风吹短草雁知更。

要观此地秋涛壮，更待明年春水生。

不比蜃楼多变见，彩云初日拥层城。

董嗣杲

董嗣杲　舟行不及游九华

下水风帆势若浮，雪深且向贵池留。

两三渔艇有歌送，咫尺仙家无分游。

剑削山棱云气直，镜涵江影日光流。

神驰杜牧题诗处，客里光阴别是愁。

董嗣杲

董嗣杲　舟中对月

过峡水不清，浑浊甚他处。

今朝喜得晴，看月莫犹豫。

尽力掀篷开，净着两眼觑。

月色更婀娜，炯然洗积虑。

前矶水冲撞，传若小滟滪。

令人厌水程，惟祝江灵助。

天地境界古，恨无槁梧据。

馀樽就手沥，适口乏啖茹。

嗫嚅味自佳，不须劳举箸。

醒去掩篷眼，零落故衾絮。

呼天招仙游，同学列子御。

傥转北头风，稳涉芜湖去。

董嗣杲

董嗣杲　周孚与高伯庸同游王氏庵归而闾丘仲诗至因次韵贻显庵主以纪一时事

寂寞城西寺，重来已素秋。

未霜芳草合，欲雨暮云稠。

浊酒羸方戒，新诗困复休。

翻然会心处，烟径有归牛。

董嗣杲

董嗣杲　周孚与高伯庸同游王氏庵归而闾丘仲诗至因次韵贻显庵主以纪一时事

法水堪湔垢，僧庐自辟尘。

饭炊云子熟，茶泛乳花匀。

草草情何厚，匆匆迹易陈。

他年辋川上，为画两纶巾。

董嗣杲

董嗣杲　朱槿花

朝开暮落自篱头，此种南来翠叶稠。

辇致一壶舒数艳，时当三伏眩双眸。

麝香藤畔遗丹碗，叶莉窠边吐绵球。

凉月在天天似水，深红独照满堂秋。

董嗣杲

董嗣杲　装伯弜周先生手泽

桐溪恩上人，留遗盈束纸。

初疑龙蛇奋，不敢傲睨视。

呜呼汶阳翁，父子传心旨。

手泽落世间，枯尽几砚水。

言言关世运，字字穷物理。

悲风飒双鬓，涕泪挥不止。

思超汉魏高，人可晋唐似。

逸态出天然，凛若对英峙。

此时吟啸者，趺荡何可比。

卷舒手不停，光芒射梙几。

下取防六丁，急寘空谷里。

董嗣杲

董嗣杲　拙寄

岑寂风烟异，荒寒梦寐危。

择交贫可久，为吏拙难医。

大阃粮艘上，孤营竹笛悲。

快沽桑落酒，浇此满怀诗。

董嗣杲

董嗣杲　紫荆花

繁蕊粘条簇茜尘，挨墙傍壁烁荒榛。

风传兄弟知何乐，雨喷精神老此春。

眼底叶窗枝有艳，根头花盛树无身。

野草芳若省枯易，肯厌游蜂来蜜频。

董嗣杲

董嗣杲　紫微花

枝干无皮皐有身，朱房翠户演精神。

星垣光射开花地，纶阁香侵视草臣。

肘肘紫蕤飞烈日，心心黄粟舞晴尘。

何从借取麻姑爪，莫厌爬搔此树频。

董嗣杲

董嗣杲　自曹家沙风中抛江危甚抵铜陵县

朔风吹沙昏，聚落风物蕃。

剧邑此寄治，零星数军屯。

奸狡纷雁鹜，生殖丰鸡豚。

猎子事兵仗，儒家扃荜门。

时闻读书声，句读失讨论。

小舟泊洲虚，入市市不喧。

何年弓戈戕，睹此惊心魂。

百里馀几户，谁肆科调繁。

邑令率以摄，凋瘵真难言。

俊佐觅幕檄，不洗部民冤。

气象日益靡，莅政几触藩。

野老采野果，倚篱喂病孙。

逢客乃靳吝，出语妄自尊。

细故起叱咤，徒御嗤蛮村。

失笑向此适，窒忿思倒樽。

云簇天冱寒，有酒无从温。

劳生愁万端，不语将虱扪。

深虞弱缆腐，浮寄芦荻根。

铜陵只隔江，起砱帆若奔。

既涉庸自悔，死生归乾坤。

董嗣杲

董嗣杲　自富池江入兴国军港留三日归回舟捷甚摭实写意

互此未入郡，入郡由别港。

不意好奇人，黄堂争说项。

说项非所私，况无适时资。

驱驰靡所惮，重苦登览悲。

开庆扰攘后，民力未通透。

如斯斗底郡，俗习因仍陋。

只今良二千，恳恻出心田。

耕桑匝原野，谣颂周市廛。

遡舟走麾下，容光托假借。

坐卧寄酸吟，转首已三夜。

将行慰我深，语语吐直心。

发笑酌我酒，垂情饷我金。

平生慨可至，毋若此急义。

忍违离荒津，陆行且无地。

秋寒筋骨疲，风雨更厄之。

病亦坐酒困，乐在遇己知。

下水浩然涉，出港何其捷。

及门只霎时，不想无吏接。

董嗣杲

董嗣杲　自接泥渡再还富池

接泥当有渡，截水欲无梁。

白日风声恶，沧波鹭点凉。

閒身缠暑痬，故里报秋荒。

渺渺孤生托，浑如堕絮忙。

董嗣杲

董嗣杲　自武康入京随即渡越

意杳轩中坐，坐见新竹长。

病夫欲寻睡，不禁竹气凉。

昏昏度白日，神倦慵举觞。

偶然探吟处，谁谓醒为狂。

扶行壶中天，草树含夕光。

雨桥荷柄闹，亭亭云锦张。

中有窈窕质，忽透洛妃妆。

引领不忍去，水风递幽香。

檐梢鹊啑啑，戒我租夜航。

我生尚未了，何地安韬藏。

宵程促登津，食息何皇皇。

郭南待朝渡，西陵晚苍茫。

董嗣杲

董嗣杲　自兴国军治出富池

澒洞尘沙迹寄浮，霜茅风棘断堽头。

几家白酒山城暮，一穗青烽野戌秋。

战马向年荒此垒，羁鸿今夜宿何洲。

扁舟直下寒江口，不见甘王卷雪楼。

董嗣杲

董嗣杲　棕榈花

碧玉轮张万叶阴，一皮一节笋抽金。

胚成黄穗如鱼子，朵作珠花出树心。

蜜渍可驰千里远，种收不待早春深。

蜀人事佛营精馔，遗得坡仙食木吟。

董嗣杲

董嗣杲　总宜园

望极湖变幻奇秒，万千光景自纷披。

妙分西子争妍态，绝想东坡得句时。

柳径曲埋兜率寺，花阴直接放生池。

内官爱展亭台去，尽付年华与酒戾。

董嗣杲

董嗣杲　阻风击舟

避风急投港，港狭水如线。

沙头虎迹多，此是铜陵县。

乱山号枯松，长风舞寒霰。

饥凫宿荒畈，小雁带飞箭。

废刹撞破钟，催科走邮传，

娼家编棘门，村饰无钗钏。

日纳抱酒钱，夜陪县官宴。

有身怅此生，又复堕贫贱。

荒谯更点差，信步空阶遍。

未昏行人绝，月色汤江面。

啜尽茶叶苦，不与愁魔战。

托兴入短歌，聊以记吾见。

董嗣杲

董嗣杲　醉后登黄池港舟

大江胜绝此无俦，不省荒寒醉酒楼。

秉烛尚嫌杯数窄，换舟便觉橹声柔。

山连青意为仙塿，池接黄名是逆流。

僵卧莫知身纪堕，岸南灯火属宣州。

董嗣杲

董嗣杲　坐病不赴姚总统席夜闻乐声因寄

精神疲夜漏，弦管沸秋筵。

想醉黄花下，谁歌翠幙前。

病身空羡酒，愁耳爱听泉。

月转羁窗破，萧萧照客眠。
