花神三妙传 - (明)不题撰人
　白生锦娘佳会
　白生琼姐佳会
　三妙寄情唱和
　白生奇姐佳会
　四美连床夜雨
　庆节上寿会饮
　凉亭水阁风流
　玉碗卜缔姻缘
　锦娘割股救亲
　奇姐临难死节
　碧梧双凤和鸣












花神三妙传 - (明)不题撰人







版权信息


花神三妙传

〔明〕不题撰人　著

简体中文版　中华传世珍藏古典文库

©艺雅出版社 2017

本书版权为艺雅出版社所有。

EAN 4057664099037

最后修订：2017年12月15日

出版品牌：艺雅出版社

出版公司：e-artnow s.r.o.

地　　址：Za sidlistem 2148/22, Prague - 14300, Czech Republic

邮　　箱：eartpress@gmail.com

本书已经过仔细校对，然而如有疏漏不足之处，恳请各位专家读者给予反馈意见，以便日后及时修订与更新版本。





花神三妙传





花神三妙传


至正辛西三月暮春，花发名园，一段异香来绣户；鸟啼绿树，数声娇韵入画堂。正是修日良辰，风光雅丽；浴沂佳候，人物繁华。时兵寇荡我郊原，乡人荐居城邑。纷纷雾杂，皆贵显之王孙；济济云从，悉英豪之国士。

江南俊杰白姓讳景云，字天启，别号潢源者，崇文学士裔孙，荆州别驾公子也。雅抱与春风并畅，丰姿及秋水同清。正弱冠之年，列黉宫之选，抱骑龙之伟志，负倚马之雄才。乘此明媚朔朝，独步乌山绝顶，吟诗一首曰：

玉树迎风舞，枝枝射汉宫；

余襟犹染翠，飞袖想绫红。

海阔龙吟水，山高凤下空；

瑶天罗绮阁，独上聘阆风。

于是登书云之台，入凌虚之阁。适有三姬在庙赛祷明神，绝色佳人，世间罕有。温朱颜以顶礼，露皓齿而陈词。一姬衣素练者，年约十九余龄，色赛三千宫貌，身披素服，首戴碧花，盖西子之淡妆，正文君之新寡；愁眉娇蹙，淡映春云，雅态幽闲，光凝秋水，乃敛躬以下拜，愿超化夫亡人。一姬衣绿者，容足倾城，年登十七，华髻饰玲珑珠玉，绿袍杂雅丽莺花，露绽锦之绛裙，恍新妆之飞燕；轻移莲步深深拜，微启朱唇款款言；盖为亲宦游，愿长途多庆，一姬衣紫者，年可登乎十五，容尤丽于二妹，一点唇朱，即樱桃之久熟；双描眉秀，疑御柳之新钩；金莲步步流金，玉指纤纤露玉；再拜且笑，无祝无言，白生门外视久，而不能定情，突入参神，祈谐所愿，三姬见其进之遽也，各以扇掩面而笑焉。生遂致恭，姬亦答礼。

姬各退，生尾随。乃知衣素练者，赵富贾第四女名锦娘。世居乌山，严父先逝，锦适于郑，半载夫亡，附母寡居，兹将二纪也。衣绿绡者，李少府长女，名琼姐。父任辰州，念母年老，留琼于家奉事祖母也。衣紫罗者，中督府参军次女，名奇姐。父卒于宦，母已荣封，家资甚殷，下唯幼弟。时琼、奇居远城外，因避寇借居赵家，与锦娘为姨表之亲，故朝夕相与盘桓者也。三姬见生之丰采，有顾盼情。白生见姬之芳颜，有留恋意。既知所在，遂策于心，因僦赵之左屋附居，乃得与三姬为邻。

赵女微知生委曲之情，而春心已动。白生既得附赵女之室，而逸兴遄飞，因吟长短句一首云：

十分春色蝶浮沉，锦花含笑值千金；

琼枝戛玉扬奇音，雅调大堤恣狂吟。

艳丽芙蓉动君心。动君心，何时赏；

愿作比翼附连枝，有朝飞绕巫山峰。

于时投刺比邻，结拜赵母，遂缔锦娘为妹，而锦亦以兄礼待生。然赵母庄严，生亦莫投其隙。

一日，母和寒疾，生以子道问安，径步至中堂。锦娘正独坐，即欲趋避。生急进前，曰：“妹氏知我心乎？多方为尔故也。予独无居而求邻贵府乎？予独无母而结拜尊堂乎？此情倘或见谅，糜骨亦所不辞。”锦娘曰：“寸草亦自知春，妾岂不解人意？但幽嫠寡妹，何堪荐侍英豪；慈母严明，安敢少违礼法。”生曰：“崔夫人亦严谨之母也，卓文君亦幽嫠之妻也。”生言犹未终，忽闻户外有履声，锦娘趋入中闺，生亦入母寝室问病。母托以求医，生奉命而出。复至叙话旧处，久立不见芳容，生懊恨而去。

诘朝，生迎医至，三姬咸在。见生，转入罘后，不见玉人容矣。生大悒怏，归作五言古诗一首云：

巫山多神女，歌舞瑶台边；

云雨不可作，空余杨柳烟。

芙蓉迷北岸，相望更凄然；

何当一攀折，醉倒百花前。

翌日，生奉药至，遇锦娘于东阶，不觉神魂飘荡，口不能言。锦骇曰：“兄有恙乎？”生摇头。又曰：“兄劳顿乎？”复摇首。锦曰：“何往日春风满面，今日惨黛盈颜耶？”生良久曰：“吾为妹，病之深矣，神思任飞越矣。若妹无拯援之心，将索我于地下矣。”锦笑曰：“兄有相如之情，妾岂无文君之意？但春英、秋英日侍寝所，莫得其便；琼姐、奇姐、绣房联壁，举动悉知。我为兄图之：兄但勤事吾母，若往来频速，或有间可投。”生前拽其袖，锦敛步而退，掷帕于地。生拾而藏之，进药母前。母呼锦至，谓曰：“如此重劳大哥，汝当深深拜谢。”女微哂而拜，生含笑而答。复索炭烹药，女亦奉火以从。白生以目送情，锦娘亦以秋波频盼。两情飘荡，似翠柳之醉薰风；一意潜孚，恍晓花之凝滴露。盖形虽未接，而神已交矣。药既熟，女尝，进母。生在背后戏褰其裳，女转身怒目嗔视。生即解意。告归。女因送出，责曰：“兄举动不敛，几败乃事。倘慈闱见之，何颜复入乎？昨日之帕，兄当见还，倘若转泄于人，俾妾名节扫地。”生曰：“吾深悔之，更不复然。”遂各辞归，两地悒怏。

自此，女会绣帏，啮指沉吟，神烦意乱，寝食不安。日间勉强与二妹笑言，夜来神魂唯白生眷恋。生亦无心经史，坐卧注意锦娘，口念有百千遍，肠数已八九回，每欲索笔题诗，不得句矣。因屡候母兴居，往来颇见亲密；虽数次与锦相遇，终莫能再叙寒温。

一日，生至中堂，四顾皆无人迹，遂直抵锦娘寝室。适彼方闷坐停绣。生遇锦娘，一喜一惧；锦见白生，且骇且愕。生兴发，不复交言，遂前进搂抱求合。正半推半就之际，闻春英堂上唤声，女急趋母室，生脱身逃归。此时锦不自觉，琼姐已阴知之矣，题诗示奇姐曰：

蛱蝶采黄英，花心未许开；

大风吹蝶去，花落下瑶台。

奇姐带笑亦和以诗曰：

蝶为寻芳至，花犹未向开；

春英妒玉蝶，摧倒百花台。

因曰：“此生胆大如斗”。琼曰：“此必先与四姊有约，吾姊妹当作磨兜坚（即谨言也）可也。”

白生锦娘佳会

翌夕，生入候母，锦见，尚有赧容。生坐片时，因母睡熟，生即告锦，锦送至堂，天色将昏，杳无人迹。锦与生同入寝所，仓卒之间，不及解衣，搂抱登床，相与欢会。斯时也，无相禁忌，恣生所为。秋波不能凝，朱唇不能启，昔犹含羞色，今则逞娇容矣。正是：春风入神髓，袅娜娇娆夜露滴。芳颜融融，恹悒罢战，整容而起。锦娘不觉长吁，谓生曰：“妾之名节，尽为兄丧。不为柏舟之烈，甘赴桑间之期，良可期也，君其怜之。但此身已属之君，愿生死不忘此誓。兄一戒漏泄，戒弃捐，何如？”生曰：“得此良晤，如获珠琳，持之终身，永为至宝。”意欲求终夜之会，锦以侍女频来为辞，且曰：“再为兄图之，必谐通契约也。”因送生出，则明月在天矣。阖扉而入，静想片时，方忆琼姐、奇姐闻知，惶愧措躬无地。自是结纳二妹，必欲同心。

琼姐长于诗章，锦娘精于刺绣，昔时针法稍秘，至是女工尽传。奇姐茂年，天成聪敏，学锦刺绣，学琼诗章，无不得其精妙，遂为勿逆之交。锦之侍女春英，琼之侍女新珠，奇之侍女兰香，向皆往来香闺，各皆以计脱去。此锦娘之奇策，实为生之深谋。

此自母病既痊，生亦盛仪称庆，仍厚赂童仆及诸比邻，事不外扬。皆无疑忌，因得镇日来往，终夜与锦尽欢。

然琼、奇二姬属垣窃听，虽其未湛春色，岂无盎然春情？中夜琼姐长吁，锦知其情已动，暇间论及，锦挑之曰：“外间颇议白哥骄肆，自视之，亦然。”琼姐曰：“豪门公子，年值青春，且风流人豪，文章魁首将来非登金马院，则步凤凰池，无惑其骄人也。”锦知其有爱重之及复曰：“白哥夜来有梦，与妹相会乌山。”琼哂曰：“我本女流，渠是子，内言不出，况可同游？是何言也，不亦异乎！”锦抚掌而笑曰：“前言戏之耳。”

是夕，锦与生密谋，作古诗一首曰：

绮阁见仙子，心心不忍忘。

东墙听莺语，一句一断肠。

有意蟠芳草，多情傍绿杨。

何当垂清盼，解我重悲伤。

是以诗置琼绣册。琼见，哂谓奇姐曰：“锦姐弄琼妹乎！书生放笔花也。我若不即裁答，笑我裙钗无能。”乃次韵曰：

游春在昔日，春去情已忘。

解笑花无语，看花枉断肠。

自飞风外燕，自舞隔江杨。

芳节平劲草，谁怜游子伤。

琼本与锦联房，中间只隔障板，亦有门相达，但虽设常关耳。诗成，而生适来，因自板间传递。生见其词，叹曰：“此琅琅妙句也，世间有此女乎！”乃援笔立答曰：

花貌已含笑，爱花情不忘；

黄金嫩颜色，一见断人肠。

愿结同心带，相将舞绿杨；

相如奏神曲，千载共悲伤。

生亦于板间传递。琼见之，哂曰：“白哥好逼人也，吾今不复答矣。”

自是，生入试届期，不暇复入锦堂。即日试毕，潜访故人。锦既尽欢，生亦尽乐。中夜，谓锦曰：“细观琼姬，甚有美意。吾既得陇，又复望蜀，何如？”锦曰：“君获鱼兔，顿忘筌蹄矣。”生誓曰：“异日果有此心，七孔皆流鲜血。”锦曰：“闻君誓词，痛焉如割。为君设策，事端可谐。”

是夜，乘三更睡酣，潜开门，入琼卧房，掀开帐衾。二姬睡熟，生按琼玉肌润泽，香雾袭人，皓白映光，照床如昼。琼侧体向内而卧，生轻身斜倚相偎，唯恐睡醒，不敢轻犯。片晌，锦持被去，琼阴知觉矣。锦笑谓生曰：“欲图大事，胆无半分，然吾妹必醒，吾当往试。”锦至，而琼已起，乃复巧说以情，琼正色曰：“既不能以礼自处，又不能以礼处人！吾若隐忍不言，岂是守贞之女？若欲明之于母，又失姊妹之情。况吾等逃难，所以全躯，岂宜以乱易乱？”遂明蜡炬，乃呼奇姐，则奇已惊汗浃背，蒙被而眠矣。闻呼，犹自战惊，见火，瞿然狂起。琼笑曰：“汝不被盗尚然，何况我亲见贼乎。”二人共坐，附耳细谈，载笑载言，千娇百媚。生在门隙窃视，真倾国倾城之容也。自此神思飘扬，无非属意琼姐。于时锦娘颇有逸兴，因与白生就枕。生即慕琼之雅趣，尽皆发泄于锦娘，摇曳欢谑多时。二女潜来窥视，少者犹或自禁，长者不能定情。

嗣是生慕琼之意无穷，琼念生之心不置。然琼深自强制，不肯吐露真情，但每日常减餐，终宵多饮水，奇知其情，密以告锦。数日，身果不快，锦娘抚床谓曰：“汝之病根，吾所素稔。姊妹深爱，何必引嫌？况吾翁即若翁，白丈非汝丈也？”琼曰：“姊误矣，岂谓是与！”

居一二日，生来锦室。告以琼病，生遂问安。奇姐避入帐后。锦拽生裾登床，笑谓生曰：“好好医吾妹。”锦呼琼曰：“好好听良医。”锦因辞去。生留少坐。生问琼病，笑而不答。奇帐后呼曰：“好与大哥细言，莫使夜来发热。”琼笑曰：“有时亦热到汝。”生以玉簪授琼姐，琼以金簪复白生。生执手固请其期，琼以指书“四月十日”。

至期，生至，又复不纳。锦苦劝之，琼厉声曰：“汝等装成圈套，络我于中，吾不能从，有死而已。”生闻言兴阑，锦亦含羞，而门遂闭。岂知其色厉而内和，言坚而情动，中夜窥颠鸾倒凤之状，遂尔发舞蝶游蜂之思，三次起欲扣门，害羞又复就枕，比生睡熟，扣扉不得开矣。顿增悒怏，神思昏沉。奇姐笑曰：“姐食杨梅，又怕齿酸，不食杨梅，又须口渴。今番锦姐不管，白哥不来，牢抱衾枕，长害相思也。”

翌日，生偶以事见赵母，回至中堂，无人，因入锦娘寝所。琼自门隙度诗与生曰：

玉华露液浓，侵我绞绡袜；神思已飘摇，中宵看明月。

生见诗亦答曰：

几回拽花枝，露湿沾罗袜；今夜上天阶，端拟拜新月。

锦娘曰：“琼姐已无挂念，兄又不鉴覆车，徒使月老愁。此诗莫持去也。”奇姐窥视，笑曰：“今宵断谐月老约矣。请四姐过此一议。”锦以诗度与琼曰：“今夜若不谐，向后更不来。”琼见诗，含笑目奇。奇与锦附耳久之。

是夕，生未晚膳，锦分发春英买备。绐赵母曰：“夏景初至，明月在天，姊妹三人意图赏玩。”母喜而不疑，因益其肴馔，且戒婢仆曰：“汝辈无得混乱，与他姊妹尽欢。”因此固蔽重门，与生恣其欢谑，诚人间之极趣，百岁之奇逢也。

是夕，琼姐盛妆，枕衾更以锦绣，烂熳似牡丹之向日，芬芳如芍药之迎风。饮毕，奇姐密启重门，直趋赵母寝室，绐以“不胜酒力，姊妹苦劝而逃”。赵母甚欢，因与共寝。琼忽失奇所在，锦亦不胜惊惶。既知其详，琼方就枕，固执不解衣带。生亦苦无奈何。锦隔房呼曰：“何不奋龙虎之雄，断鸳鸯之带乎？”生犹豫不忍。琼苦告曰：“慕兄上识，非为风情，谈话片时，足谐所愿。若必采春花，顿忘秋实，兄亦何爱于妹，妹亦何取于兄乎！愿兄以席上之珍自重，妹亦以石中之璞自珍，则兄为士中之英，妹亦为女流之杰。不尔，当自经以相谢耳。“生不得已，合抱同眠。玉体相偎，金枝不挂。中夜，生得请曰：“予为子断肝肠矣。”琼曰：“吾岂无人意，甘断兄肝肠？但两玉相偎，如鱼得水，持此终身，予亦甚甘。何必弄玩形骸，惹人谈笑？兄但以诗教妹，妹亦以诗答兄，斯文之交，胜如骨肉。”生曰：“自见芳卿，不胜动念，得伸幽会，才慰夙心。若更以枕席为辞，必以鬼幽相拒。”琼曰：“妹亦知兄心，兄但体妹意。兄必索幽会，须待琼再生。”生知其意不可回，乃口占五言古诗曰：

我抱月前兴，谁怜月下悲；

空中云轻过，遥望岂相宜。

千里神驹逸，谁能挂络羁；

忍怀横玉树，无力动金枝。

高唱大堤曲，神妃不肯吹；

密云迷归路，际遇待何时。

相失齐飞雁，茫茫空尔思。

琼亦口占答曰：

君识吾爱汝，那堪为汝悲；

春花莫摧折，掩映亦相宜。

神骏驰黄道，何须下羁络；

飘飘月中树，谁能剪一枝。

兰桥歌舞路，且待晓风吹；

云度横碧海，春来也有时。

愿至桃花候，油然为汝思。

生笑曰：“桃花，何时也？”琼曰：“合卺之际耳。”生既意夕不寐，女亦终夜不眠。诗韵敲成，东方既白矣。

锦娘至，曰：“新人好眠，不知时侯耶？”生曰：“枉尔为月老，使我怨苍天。”锦笑曰：“月老解为媒，能教汝作事耶？”琼姐和衣而起，生亦长叹下床。琼对锦曰：“与白哥说一场清话，正快我敬仰之私。”锦曰：“何以谢媒？”琼曰：“多谢，多谢！”又问生曰：“何以谢我？”生曰：“相见不相亲，不如不相见；相亲不知心，不如不相亲。”及梳洗毕，固辞归。琼曰：“不必出去，妹有一樽叙情。绣房无人往来，哥哥不必深虑。”生曰：“早教我归去也，勿磨我成枯鱼。”锦娘曰：“吾妹真好力量，一宵人畏如此。”生曰：“不磨之磨，乃真磨也；无畏之畏，诚至畏也。”锦笑曰：“我备细闻知，兄真无大勇，坐好事多磨，而又何畏乎？”生曰：“掌上之珠，庭际之玉，玩弄令人自怜，何忍遽加摧挫。”时琼方对镜，锦为之画眉，且谓曰：“我闻哥言，尚思软心，汝之所为，太无人意。”琼曰：“知过，知过。”

少顷，奇姐入来，盛妆靓服，云欲回家。拜锦娘曰：“暂别，暂别。”拜琼姐曰：“恭喜，恭喜！”问曰：“哥哥去矣？”琼曰：“尚留在此。”时生出见，奇亦拜辞。生曰：“适有一事，欲来相投，终夜无眠，肝肠尽断。”奇笑不答，密谓琼曰：“姐夫何出此言？”琼以实告。奇笑曰：“姊姊如此固执，莫怪姐夫断肠。”生在锦房，闻言突至，曰：“愿妹垂怜，救我残喘。”奇姐逊避无路，被生搂抱片时，求其订盟，终不应。锦娘至曰：“吾妹年幼，未解云雨，正欲告归，兄勿惊动。”生方释手。琼抚其背曰：“阿姐且勿回家，我有一杯清叙。”奇娇羞满面，不能应声。琼戏之曰：“不食杨梅，今番齿软矣。”因共出细谈曰：“吾与贤妹，生死之交，向时同遇郎君，今岂独享其乐耶？细观此人，温润如玉，真国家之美器，天下之奇珍也。欲待不从，吾神已为所夺；若欲苟就，又恐羞脸难藏。妹若先归，而吾亦去。妹归虽坚白无瑕，吾去即枯槁憔悴。妹若有心，同此作伴。若必坚为贞女，岂忍吾染风流？”奇笑曰：“与姊同生同死，吾之盟也。与兄同欢同乐，非吾愿也。但白哥风流才子，我爱之何啻千金。但非垂发齐年，安敢蒹葭倚玉？姊当怜我，我且不归，奉陪数时，少罄衷曲。”时琼、奇方掩扉而入，春英卒然扣门曰：“老安人来送姐姐。”锦应曰：“我留此饯行。”生舔舌（音忝炎，吐舌貌。）曰：“几误事矣！”

于是锦入见赵母，给以为奇送行。母曰：“幼女如嫩花，不可多劝酒。”于是入百花园内，相对尽饮。锦出令以劝琼，奇勒琼以尽饮。锦自称“主婚大姊”，奇自号“年少冰人”。啐酒交欢，摘花相赠。琼姐不胜酒力，顿觉神思沉酣。正是：竹叶缀三行，桃花浮两脸；愈加娇嫩，酷似杨妃矣。

白生琼姐佳会

时日方转申，扶琼就寝。生、锦为解罗带，奇姐为布枕衾。琼半醉半醒，妖香无那，谓生曰：“妾既醉酒，又得迷花，弱草轻盈，何堪倚玉？”生曰：“窈窕佳人，入吾肺腑，若更固拒，便丧微躯。”生坚意求欢。女两手推送，曰：“妾似嫩花，未经风雨，若兄怜惜，万望护持。”生笑曰：“非为相怜，不到今日。”生护以白帕，琼侧面无言。采掇之余，猩红点点；检视之际，无限娇羞。正是：一朵花英，未遇游蜂采取；十分春色，却来舞蝶侵寻。

生于云雨之时，未敢恣其逸兴。只见：容如秋月，脸斜似半面□娥；神带桃花，眉蹙似病心西子。锦衾漾秋水，娇态袭人；玉露点白莲，和风入骨。生欲采而女求罢采，女欲休而生未肯休。神思飞扬，如风之抟柳；形骸留恋，如漆之附胶。诚天下奇逢，世间佳遇。斯时锦、奇窃视，莫不毛骨竦然。生既战休，琼谓之曰：“妾生人世，落落此身，将图结王谢之姻，不意见崔张之事。但微躯已托之兄，愿终始如环不绝。”因以少时所佩玉环授生，永以为好。生曰：“此奇遇也，吾当作赋以纪之。”琼曰：“与兄联句何如？”生曰：“甚妙。”时天将暮矣，于是明豹膏之烛，索文房之宝，揭得“林”字韵。生为之首倡，曰：

爰朱明之佳候兮，花娇笑于上林（白景云）。
风乍和而乍暖兮，黄莺巧调夫奇音（李琼姐）。
兹良辰之可爱兮，展予布于花阴（白）。
怨中闺之寂寥兮，憎飞蝶之侵寻（李）。
予登瑶台以盼望兮，抚求凰之素琴（白）。
修予容于鸾镜兮，饰环佩于绿襟（李）。
上凭虚之绮阁兮，见绝色之奇琛（白）。
与英豪而乍遇兮，拟天上之球琳（李）。
缘秋波之转盼兮，飘荡子之芳心（白）。
彼飘飘之元白兮，托孤凤以悲吟（李）。
凭栏百种情思兮，横忧怀之感慨（白）。
守深闺以困念兮，亦凌风而顾影（李）。
比天上之嫦娥兮，虞空思夫画饼（白）。
亮中外之靡同兮，徒郁忧而自省（李）。
谢月老之勤渠兮，登予身于巫山之岭（白）。
朱履之遇金钗兮，惭花容之载整（李）。
感芳卿之怜予兮，傍日边之红杏（白）。
君似采蝶恋花兮，舞正阳之美景（李）。
弄珠环于掌中兮，缅此生之何幸（白）。
抱席上之奇珍兮，羞芳情之欲逞（李）。
问予二人其何若兮，拟桃源之遇刘（白）。
亦似文鱼比目兮，深芳沼之清流（李）。
赛连枝之琪树兮，偎玉骨于青丘（白）。
斜据胡床吟咏兮，宛银河之女牛（李）。
并头莲花似汝与我兮，开菡萏于芳洲（白）。
罗带同心共结兮，不解夫千秋万秋（李）。
指九天以为誓兮，情方钟而思悠悠（白）。
愿以指日为正兮，吐誓词而含羞（李）。
千金难买此良晤兮，诚人世之所好逑（白）。
缘自天之五百兮，今夕谐此鸾俦（李）。
软玉温香在手兮，身外更有何求（白）？
作赋□□致祝兮，幸无使妾叹白头（李）。

词赋既成，各书其一，女制二锦囊藏之。时樵鼓三更，琼倦而就枕矣。

生共枕片时，乃曰：“吾去谢冰人，免叫她嗔恨。”遂开锦娘之户，上镂金之床。时锦睡酣，被生惊觉，曰：“适自何来，遽集于此？今番月老功效何如？”生具陈初终，不敢隐寂。锦曰：“吾悉闻矣，试君心耳。”生因求欢。锦固辞谢，曰：“妾闻人亦有言，一座岂有两主？”生笑曰：“非魏无知，臣安得进？”锦曰：“冠玉之英，亦不背本。”因与之久谑。锦附耳曰：“奇妹功亦不少，彼在东床独宿，兄可着意恳求，机会不可错过。”

时奇已醒。只得诈睡。奈生兴如狂，刻意求欢。奇幸着里衣，力以死拒，然形神虽未媾合，而骸骨亦尽偎依矣。牢抱甚久，坚守不从。生固请具期，奇答曰：“后会有曰。”生苦恳，无奈何奇哀告不已。锦恐声迹外扬，乃起，劝生释手。

生既终夜不寐，不胜困倦，乃复就枕片时，赵家已进早膳。起而梳洗，以计脱归，不及告辞。琼甚悒怏，相送惶惶，泪倾春雨。琼既为生切念，又复为奇萦怀，寝食不安，衷肠闷损，唯锦娘调谐左右，曾莫得其欢心者矣。

三妙寄情唱和

是日，奇姐遣侍女兰香至，琼姐题七言古诗一首，密封付之。诗名《飞雁曲》：

日斜身傍彩云游，云去萧然谁与伴；不见月中抱月人，泪珠点滴江流满。

并头鸿雁复无情，不任联飞各分散；

莫往莫来系我思，片片柔肠都想断。

奇读其诗，不觉长叹。母问其故，权辞答曰：“大姊病躁渴，欲求我药方。”母曰：“明早即令兰香送去，不可失信于人。”奇乃步韵制诗，翌日送去。诗曰：

彩云昨夜绕琼枝，千秋万秋长作伴；

举首青天即可邀，何须泪洒江流满。

江头打鸭鸳鸯惊，飞北飞南暂分散；

归来不见月中人，任是无情肠亦断。

琼见之，不觉掩泪。锦读之，亦发长叹曰：“二妹皆奇才，天生双女士也。”然锦亦通文史，但不会作诗，生称为“女中曾子固。”至是，琼强之和。锦笑曰：“吾亦试为之，但作五言而已。”诗曰：

巫山云气浓，玉女长为伴；

而今远飞扬，相望泪流满。

襄王时来游，风伯忽吹散；

归雁亦多情，音书犹未断。

琼见锦诗，曰：“四姊好手段，向来只过谦，若遇白郎来，同心共唱和矣。”锦曰：“贻笑大方耳。”

适生令小僮奉杨梅与赵母，锦问曰：“大叔安在？”答曰：“往乡才回。”琼将锦诗密封与生，生意其即琼所为也。是夕，二姬度生必至。

生乘黑而至，琼且喜且怒，骂曰：“郎非云中人也，乃是花前蝶耳！花英未采，去去来来；花英既采，一去不来。锦囊联句，还我烧之！”生曰：“我若负心，难逃雷剑，实因家事，无可奈何。向来新词，卿所制乎？”琼曰：“四姊新制。”生曰：“曾子固能作诗乎？”琼曰：“向来只谦逊耳。”生对锦曰：“承教，承教！”锦曰：“献笑，献笑！”生曰：“末二句何也？”琼曰：“为二姐耳。”因道其由，及出琼奇二作。生曰：“三姬即三妙矣。”琼笑曰：“四人真四美也。”生曰：“吾当奉和新诗，但适远归劳顿，求一瞌睡，少息片时。”锦曰：“请卧大妹之房，以便谢罪。”琼曰：“请即四姊之榻，亦可和诗。”二人相推，久而不决。锦良久曰：“妾已久沐深波，妹犹未尝真味。决当先让，再无疑焉。”生乃携琼登床。是夕，稍加欢谑，然亦未骋芳情也。罢战之后，琼谓之曰：“奇妹与吾共患难，结以同生死。今为爱兄，失此良友，兄妹之情虽得，朋友之义乖矣。”生曰：“吾见三姬，均所注意，由此达彼，良有是心，但苦情为卿，方才入手，又思及彼，非越分妄求乎！况此女未动芳心，又坚宁耐，是以不敢强。卿何以为谋耶？”琼曰：“此女心情比吾更脱，若驯其德性，犹易为谋。但恐见机不复来此，若更再至，易以图矣。且学刺而丽线无双，学诗而妍词可取，真女中英也。”因诵其《拜秋月诗》曰：

盈盈秋月在中天，今夜人人拜秋月；

高照地天今古明，看破千山万山骨。

清辉不减度年华，光阴转眼如超忽；

我心我心月自知，勿使青春负华发。

生叹曰：“奇才，奇才！恨不肯相倡和耳。”须臾，生起，与锦交欢。锦久待情浓，乃恣生欢晤。锦于得趣之际，未免啭出娇声，虽惧为琼所闻，然亦不能自禁矣。

次日，兵报戒严，狂寇肆集，琼、奇家眷，填满赵家。生欲入无门，乃绐于赵母曰：“母有重壁，与儿为邻，欲寄小箱，未得其便。乞凿一小门相通，庶箧笥便于寄顿。”母爱生如子，遂言无不从。生即得计，即制小门，自此可达琼房，昼夜往来甚便。锦娘亦谓赵母曰：“儿居幽嫠，不宜见客。今逃寇人众，闲往杂来，愿西边诸门，儿自关锁。不用童仆，自主爨燎，与二妹共甘苦，俟寇定再区处。”母曰：“正是如此。”此二计可比良、平，任苏、张莫测其秘矣。

奇姐自归后想生甚切，吟一绝曰：

巫山旧枕处，那堪临别时；云卿频入梦，何日叙佳期？

此日复至，琼喜不胜，问奇曰：“别后思姊否？”奇曰：“深思，深思。”又曰：“思白兄否？”曰：“不思，不思。”琼曰：“何忍心若是？”奇曰：“他与我无干。”琼曰：“吾妹已染半蓝。”奇曰：“任他涅而不缁。”大笑而罢。午后，因检绣册，得见前诗，指之曰：“不思白兄，乃想佳期耶？”奇笑曰：“久与姊别，思叙佳期耳。”琼笑曰：“吾妹错矣。男妇相会，是为佳期。本思云卿，如何推阻？”奇曰：“但思何妨？”琼曰：“吾为妹成之。”奇曰：“大姊不须多事。”琼曰：“恐妹又害相思。”奇曰：“我从来不饮冷水。”琼曰：“汝今番要食杨梅。”复大笑而罢。

是夕，赵母请奇叙别，琼推病不行。生自重壁而至，唯见琼姐在房，握手求欢，再三固拒。生曰：“初开重壁，适迩启行，若欲空归，恐非吉利。”因和衣一会，琼赧赧羞容也。因述奇芳情，且诵其佳句，乃献策曰：“今夜二更时候，兄当过此重门，牢抱鸳鸯，勿使飞去。”因附耳细语。生曰：“吾已谕矣。”生暂归家。奇亦饮罢入房，谓琼曰：“今夜我别处睡，只恐白郎复来。”琼曰：“此时人乱如麻，白郎永不能至，若欲有心相见，除非夜半梦中。”奇不知重壁可通，只将锦房门固锁，乃曰：“今夜任白郎至，不能过此门矣。”悉解衣，与琼共卧，怀抱如交颈鸳鸯。

夜半，奇姐睡熟，生自重壁而入。奇半醒半睡，以为即琼也。及蝶至花前，乃始惊觉。生曲尽蟠龙之势，奇嗔作舞凤之形，生亦无奈。奇曰：“哥且放手，我非固辞，但琼姐相会劝渠，我岂独甘草率？”生曰：“何以为誓？”奇曰：“今宵若肯就，必早赴幽冥；明日若负心，终为泉下鬼。”锦琼呼曰：“兄真无力量，今番又复空行。”奇曰：“姊姊逼人。”因以首撞床柱，生急抱持，稳睡至天明，含羞不起，琼再三开谕，乃敛容下床。时生已去，琼问：“今宵之约何如？”奇笑面点首。

是日，三姬皆盛妆，生为开佳宴。日前，生僦赵室，俱无一人居住；母亲从父宦游，生亦议婚未娶，因此得恣逸游。邀姬重壁过去，设案，当天诅盟。是时誓词，皆锦代制。锦先制姊妹三人告词，遂命拜参，当天焚奏。其词曰：

维辛酉四月十九日，同心人赵锦娘、李琼姐、陈奇姐，虔上明香，上告月府之神曰：“窃以女生人世，魂托月华，是太阴之精灵，实微躯之司命也。锦等三人，缔为姊妹，如负前之誓，决受月斧之诛。明月在天，俯垂照鉴。

又制与生同盟告词，罗列展拜，上告穹苍。其词曰：

维重光作噩之岁，正阳日旦之时，同心人白景云、赵锦娘、李琼姐、陈奇姐，皆结发交也。荷天意之玉成，谅月老之注定。男若负女，当天而骨露形销；女若负男，见月而魂亡魄化。煌煌月府，皎皎照临。

白生奇姐佳会

是夕，四人共欢，三鼓罢宴，琼、奇先归绣房，生、锦共撤肴馔。

奇含羞缩，欲背前言，琼曰：“盟誓在前，岂敢相负？”奇执琼手，曰：“真个羞人！将奈之何？”琼为撤去金花，奇又不解罗带。琼笑曰：“吾妹有何福德，起动十七岁小姐作媒婆耶？妹夫来矣，衣带快解。”生亦突至，奇笑而从，因蒙被而眠。琼视生曰：“慎勿轻狂，嫩花初吐也。”生笑而登床，只见云雨之际，一段甘香，人间未有，但略点化，即见猩红，生取而验之。奇转身遽起，谓生曰：“十五载养成，为兄所破，何颜见吾母乎！皆姊姊误我也。”生细细温存，轻轻痛惜，待意稍动，乃敢求欢。奇曰：“只此是矣，何必复然？”生曰：“此是采花，未行云雨。二姬雅态，妹所悉闻，若不尽情，即丧吾命。”奇不得已，乃复允从。但见芳心虽动，花蕊未开；骤雨初施，何堪忍耐。乍惊乍就，心欲进而不能；万阻千推，口欲言而羞缩。愁眉重蹙，半脸斜偎。鸳枕推捱，顿觉蓬松云鬓；玉肌转辗，好生不快风情。虽其娇态之固然，亦其花英之未满。生亦轻试，未敢纵行，但得半开，已为至愿。须臾云散，香汗如珠，盖其相爱之情固根于肺腑，而含羞之态自露于容颜。固问真情，再三不应，贴胸交股而卧，不觉樵鼓三更。

琼姐举灯来，曰：“吾妹得无倦乎？”生兴大发，拽琼登床，尽展其未展之趣。琼亦乐其快乐之情，真盎然满面春，不复为娇羞态矣。既罢，奇变曰：“姊姊得无倦乎？”琼曰：“但不如妹之苦耳。”三人笑谑，忽尔睡酣，日晏不起。奇姐之母，陈氏夫人也，在外扣门甚急。锦忙速唤，三人乃醒。生自重壁逃去，尤幸夫人不觉。琼因绐之曰：“五更起女工，因倦，适就枕耳。”夫人谕奇姐曰：“汝与大姊虽表姊妹，患难相倚，当如同胞，须宜勤习女工，不可妄生是非，轻露头面。昨赵姨欲汝三人同爨，不令女仆往来，此习勤俭一端，吾亦闻之自喜。”少顷，琼姐母亦至，见此二姬犹未梳洗，责琼曰：“鸡鸣梳头，女流定例。此时尚尔，何可见人！”琼曰：“五更起女工，因倦，复就枕耳。”二母信之而回，琼、奇胆几破矣。

奇深懊恨，琼亦赧然，相对无言，临镜不乐。奇曰：“自今痛改前过。”琼曰：“我亦大觉昨非。”锦隔墙呼曰：“只恐白郎来，芳心又依旧矣。”奇曰：“四姊固功之首，亦罪之魁。”锦笑曰：“吾罪诚深，须宜出首。”奇曰：“姊首何人？”锦曰：“专首二姐。”奇曰：“有何可据？”锦曰：“诗句尚存。”琼曰：“我与汝姊妹连和，从今作清白世界。”锦笑曰：“江汉以濯之，不可清也；秋阳以暴之，不可白也。”奇曰：“我当入侍慈母，不理许多闲非。”锦曰：“不过三五更，复想叙佳期矣。”奇不觉发笑。锦娘启扉而入，曰：“我欲为白哥制双履，愿二妹共乐成。”琼曰：“谨依来命。”奇曰：“吾弗能也。”锦曰：“吾妹尚未知趣，他日偏尔向前。”共笑而罢。于是锦娘制履，二妹协功，日暮倦勤，共成联句，推琼首倡，为五言排律云：

四月未明候（李），阳和乍雨天。榴花红喷火（赵），荷叶绿铺钱。公子游琼苑（陈），奇英奉碧泉；柳暗迷归路（李），花香透坐筵。云钟敲清韵（赵），锦瑟奏初弦；意马牢牢系（陈），心猿荡荡牵。多情慵针线（李），得趣赋诗编；蛱蝶台前舞（赵），鸳鸯水上连。愿为连理树（陈），合作并头莲；信誓深银海（李），风流满玉川。文君如可作（赵），司马亦称贤；为制绿双履，高高步紫烟（陈）。

锦笑曰：“二姐口硬似铁，心软如绵。”奇曰：“何以知之？”锦曰：“看诗便知。”奇笑曰：“君子戏言，不可戏笔。”琼笑曰：“可是，可是。”是夜，生以朋友邀饮，不至。三姬无限惶惶，坐至四更方登床，比至鸡鸣，起梳洗矣。

生醉醒，不胜痛恨。清晨，即诣琼房，冀图一会，告以衷情。不意三姬各去候母。生疑事机漏泄，又惧心志变迁，题诗示琼曰：

酩酊不知夜，醒来恨杀人；洞门空久坐，不见百花春。

生坐久，不见三姬，又欲候文宗揭晓，怅怅而去。

琼归，见诗，笑曰：“白郎夜来被酒，今朝无限惶惶。”奇笑曰：“他醉由他醉，我醒还自醒。”锦笑曰：“昨宵既已醉酒，今夜必定迷花。”少顷，家僮来报。“文宗发案。”赵母令人去探消息。三姬相对深思，侧耳欲闻真信。久之，奇笑曰：“白哥既有探花手段，必有折桂才能。此行决应高选，不须姊姊猜疑。”琼笑曰：“汝是座上观音，说话自然灵圣。”锦笑曰：“他只一夜夫妻，识破十年学问矣。”奇带羞含笑，时午膳犹未毕，家僮入报赵母曰：“白家大叔考居优等矣。”赵母甚喜，来报三姬。锦、琼俱目奇，奇亦带冷笑。

赵母既退，锦、琼戏掖奇上坐，曰：“阿妹真观音也，每事拜而问焉。”欢笑而罢。

是日黄昏时候，白生归，入见赵母，因请见李老夫人及陈夫人。夫人曰：“好个清俊秀才，他日必成伟器。”生以所赏银花献之赵母。赵母分赐三姬，各妆为士宝花胜。奇姐一枝，尤加巧丽。琼姐戏以词曰（名《忆王孙》）：

□娥神已属王孙，坐对花神久断魂，燕语莺声不忍闻。想越黄昏，花胜鲜妍独倚门。

四美连床夜雨

是夕，入三姬之室，谈笑尽欢，不觉谯楼起鼓。锦对琼曰：“二姐尚未知趣，今夜当使尽情。”乃一与白郎解衣，一与奇姐解裙，勒之共卧。奇姐固辞。锦曰：“自此以始，先小后大，以此为序，勿相推辞。”生然之。但见轻怜痛惜，细语护持。女须有深情，但未堪任重，花心半动，桃口含芳，生略动移，即难忍耐。生曰：“但唤我作檀郎，吾自当释手。”奇固推逊，生进益深。奇不得已，曰：“才郎且放手。”生被奇痛惜数言，不觉真情尽矣。相抱睡熟，漏下三鼓。

锦来，呼曰：“琼姐相候多时，如何甘心熟睡？”生与锦去，即登琼榻。琼曰：“愿君安息片时，相与谈话为乐。”因询奇佳兴，生细道真情。琼闻言心动，生雅兴弥坚，于是复为蜂蝶交。及罢，琼谓生曰：“君为妾困倦如斯，妾不忍君即去，但锦姐虚席已久，君其将奈之何？”时锦立在床前，搂抱同去，相对极欢。

锦风月之态甚娇，生云雨之情亦动，在生已知锦之兴浓，在锦唯惧生之情泄。谓生曰：“君风力甚佳，妾意欲已足，但欲姊妹为同床之会，不知君意何如？”生曰：“此是人间之极欢，但恐二妹不允从耳。”锦曰：“吾绐之使来，然后以情语之耳。”

于是，锦绐琼曰：“白郎适来发热，如何是了？”琼方醒觉，闻言战惧，即起问安，被生搂定，乃告以锦意。琼只得曲从。锦复绐奇曰：“白哥满身发热，琼姊在彼问安，汝何昏睡，不痛念乎？”奇曰：“今奈之何？”锦曰：“去问安便是。”奇遽起索衣，不得其处。锦曰：“快去，快去！夜暮无妨。”适至床前，被生搂抱，只得曲从。生刻意求欢，三姬推让不决。生锐意向锦，锦辞曰：“欲不可纵，乐不可极，向爱二妹妙句，兄当与之联诗，使妾得以与闻，亦生平之至愿也。”生曰：“妙甚。”即床上口吟，生为首倡。曰：

君不见瑶台高映碧天东（白），珠玑璀璨玉玲珑（赵）。
又不见襄王朝来飞白马（李），日暮又复跨青骑（陈）。
乍云乍雨迷花月（白），罗襟飘摇扬轻风（赵）。
沉香亭北花盈砌（李），牡丹芍药海棠红（陈）。
观花不饮心如醉（白），醉倒花前月朦胧（赵）。
一片芳心作蝴蝶（李），飞来飞去入花丛（陈）。
美人葱素紫罗绮（白），语笑花间喜气葱（赵）。
贻我佩环传心愫（李），复将心事托丝桐（陈）。
柔情已为奇音动（白），忙忙飞舞采花蜂（赵）。
与君窃药先奔月（李），森然火会广寒宫（陈）。
广寒月色皎（白），报我三青为（赵）。
玉华露液浓（李），相思梦来绕（陈）。
锦花琼□饰绮罗（白），赵姬慷慨扬清歌（赵）。
投桃报李心深念（李），雷陈契合乐如何（陈）。
今夕何夕此良晤（白），娇来锦袖舞婆娑（赵）。
球琳琼玖敌诗句（李），奇词清韵长吟哦（陈）。
长吟哦，得句多（白），九天牛与女，此日共银河（赵）。
鱼比目，戏新荷（李），山盟长翠长巍峨（陈）。
吁嗟五色云霞霭（白），艳妍好结同心带（锦）。
同心长系碧天云（李），勿使碧云游天外（陈）。
云油油，不自由（白），神魂飞荡与云流（赵）。
中天明月长为伴（李），愿伴千秋与万秋（陈）。
我本修然一凤侣（白），今朝相伴三鸾俦（赵）。
愿作在天双比翼（李），凤雏对舞含娇羞（陈）。
奇瑛勿为年华少，五百天缘犹未了（白）。
夭桃今已吐春情，片片轻红入芳沼（赵）。
柳腰娇弱不禁风，风怒狂摇犹悄悄（李）。
桃李不似锦琼英，抱露春融情窈窕（陈）。
爱花都作连枝香，和雨和云到天晓。
从今不作旧梦思，同心齐唱佼人僚（白）。

次夕，遂为同床之会，推锦为先。锦娇缩含羞。生曰：“姊妹既同欢同悦，必须尽情尽意。”琼曰：“四姊何无花月兴？”奇曰：“四姊何不逞风流？”于是生与锦共欢，锦亦无所顾忌。次及琼姐，含羞无言。锦曰：“吾妹真花月，何乃独无言？”奇曰：“彼得意自忘言也。”琼曰：“如妹痛切，不得不言耳。”以次及奇，再三推阻，锦琼共按玉肌，生大展佳兴，轻快温存，护持痛惜。琼曰：“夫哥用精细工夫。”生曰：“吾亦因材而笃。”自是而情已溢矣。至五更睡觉，斜月照窗，生疑为天曙，唤诸姬俱起，则明月在天。锦笑曰：“月出皎兮，佼人僚兮。”琼笑曰：“星月皎洁，明河在天。”奇笑曰：“月白风清，如此良夜何！”琼因请曰：“君之歌赋，已得闻矣，妙曲芳词，未之闻也。愿请教。”生曰：“请命题。”琼曰：“试调《蝶恋花》何如？”生曰：“请刻韵。”琼因诵东坡“花褪残红青杏小”之章，因曰：“君即此为韵，试看可与东坡颉颃否。”生吟曰：

谁家宝镜一轮小，抛向云间，光遍罗帏绕；夜浅夜深今多少，玉露玲珑溅芳草。

院宇深沉谁知道，惊梦残更，却被佳人笑；恨断楚天情悄悄，花暗蝶朦添烦恼。

琼曰：“甚妙！吾姊妹联句以和之，何如？”锦辞谢曰：“非所长也。”奇曰：“纵使不工，亦纪佳会。何妨，何妨。”于是琼为首倡：

绿窗人静月明小（琼），银汉波澄，半向蓝桥绕（奇）。
楚峡春非少（锦），淡淡巫云擒瑶草（琼）。
不谓□娥来知道（奇），惊起东君，自惊还自笑（锦）。
闻睡鸭啼□声消，几番惹得多烦恼。（琼）。

生叹曰：“真三妙也。此生何幸，有此奇逢乎！”因复就枕，谈话衷情，不能尽述也。

自是，屡为同床之会，极乐无虞。不意笑语声喧，属垣耳近。有邻姬者，隶卒之妇也，疑生为内属，安有女音，遂钻穴窥之，俱得其情状矣。有夕，唯琼、奇在列，锦以小恙不与。次早，生过其门，邻妇呼曰：“白大叔昨宵可谓极乐矣。”生诘其由，句句皆真。生不得已，奉金簪一根，求以缄口。妇笑曰：“何用惠也，但着片心耳。”生因归告锦娘，且曰：“姑勿与二妹知之，恐其羞赧难容也。”锦曰：“此妇不时来此，况有洒洒风情，兼有‘只着片心’之言，不为无意于君。君若爱身，不与一遇，机必露矣，君其图之。”生不得已，至晚，径诣邻妇之家，与作通宵之会。果尔得其真情，与生重誓缄口矣。

是夕，琼、奇嗔生不至，候至三更；锦不以告，但口占四句示之曰：

谁知复谁知，花妖窗外窥。

花阴月影动，犹自想花枝。

琼、奇骤惊：“异哉此言！幸详告我。”锦曰：“昨宵事露矣。白郎去矣，尚望同床会乎！”于是为道其详，琼、奇泪涟。自是同床会散，生、姬深加敛迹矣。

庆节上寿会饮

越五月五日，生为赵母贺节。母亦置酒邀生，生辞。李老夫人、陈夫人各遣侍婢催之，生入谢曰：“承诸大母厚意，但恐冒突尊严。”老夫人曰：“彼此旅寓，何妨，何妨。”命三姬相见。琼、奇不出，生饮数杯，逡巡告退。老夫人曰：“守礼之士也。”赵母曰：“此儿无苟言，无苟动，真读书家法也。其亲宦游，无人照管，况当佳节，令其岑寂，吾心甚不安耳。”于是复备一席，令小哥送至生寓共饮。生制一词，名曰《浣溪沙》：

晴天明水涨兰桥，画栏箫鼓明江皋；

翩翩彩袖拥东郊，倚阑干闷萦怀抱。

武陵溪畔燕归巢，谁怜月影上花稍。

小哥默记其词，归为夫人诵之。老夫人精于词章，琼之文史，皆老夫人手教者也，极口称善，以示三姬。三姬闻之悄然。老夫人曰：“汝等不足白郎诗乎？未免谓其伤春太露耳。”三姬微笑。少顷，亦各散去。

是夕，生扣重壁小门，琼、奇固蔽不开。生扣既久，锦娘启扉。二姬见生，泪下如雨，固问不应，相对惶惶。生知锦泄前言，再三开谕，坐至三更，二姬乃曰：“兄当厚自爱身，吾等罪当万死。即不能持之于始，复不能谨之于终，致使形迹宣扬，丑声外著，良可痛也。”因相与泣下。生曰：“月前之誓，三以死生，况患难乎！卿不记申、娇之事乎？万一不遂所怀，则娇为申死，申为娇亡，夫复何恨！”生即剪发为誓，曰：“若不与诸妹相从，愿死不娶。”三姬亦断发为誓，曰：“若不得与白郎相从，愿死不嫁。”生曰：“吾之不娶，佯狂入山，事即休矣；卿之不嫁，奈何？”琼、奇曰：“吾二人幸未有所属，当以此事明之吾母。哥或见怜，幸也；不尔，则自刭以谢君耳。宁以身见阎王，决不以身事二姓。”生谓锦曰：“于卿何如？”锦誓曰：“生死不相离，离则为鬼幽。于君何如？”生誓曰：“终始不相弃，弃则受雷轰。”于是四人相对尽欢，不复顾忌。

越十有三日，赵母诞辰也，生以厚仪上寿，且为三母开筵，复请三姬，同预燕席。李老夫人许之。时二姬亦上寿鞋、寿帕，且称觞焉。生筵适至，二姬趋避。李老夫人曰：“相见无妨，赵姨之子，即汝表兄也。”——盖琼、奇之母皆产于林，与赵母为叔伯姊妹，故老夫人有是言耳。——二姬遂出相见，固逊不肯登筵。赵母曰：“幻女畏生客，我与之区处。”于是置生席于堂之小厢，命小哥侍焉。饮至半酣，生与小哥出席劝酒。老夫人曰：“酒不须劝，久闻高才，欲请一词为寿，何如？”生辞谢。老夫人曰：“吾已见《浣溪沙》矣。”生曰：“惶愧！”遂请命题。老夫人曰：“莫如《千秋岁》。”生复请刻韵。老夫人曰：“吾幼时尚记辛幼安有‘塞垣秋草，又报平安好’之句，即赓此韵，尤见奇才。”生不假想，即挥毫曰：

绿阴芳草，黄鹂声声好。瑶台上，华筵表。的的青鸾舞，王母霏颜笑。蟠桃也，千岁□华浑不老。

有玉山摧倒，南极先来到。玄鹤算，良非小。优游乾坤里，添筹还未了。备五福，彭□让寿考。

李老夫人曰：“真好词也。”唤琼姐曰：“汝向时言能为之，今尚能制乎？”琼姐逊谢。夫人曰：“聊试一词，以求教耳。”琼因制词曰：

玉阶瑶草，报道年年好。绮阁上，琼台表。蟠桃生满树，采撷真堪笑。再结子，又是三千年不老。

金樽频倾倒，王母乘鸾到。寿星高，乾坤小。人在华筵表，劝酬犹未了。齐嵩祝，万年称寿考。

呈上老夫人。夫人曰：“雷门布鼓，音响顿殊。”生曰：“奇才，奇才！云所远让。”陈夫人目奇姐，曰：“汝镇日与大姊谈诗，我不知云何。今聊试汝，汝其勿辞。”奇出席拜老夫人与赵母，曰：“献笑，献笑。”复拜生，曰：“求教，求教。”老夫人曰：“不必论诗，礼度自过人矣。”奇制词曰：

瑶池绿草，近来长更好。朱明日，暄人表。况此薰风候，登筵人喧笑。华筵开，共祝那人长不老。

好怀尽倾倒，寿星都来到。乘鸾客，才非少。倚马雄才，万言犹未了。吐芳词，长祝慈闱多寿考。

李老夫人曰：“妙哉词也！可谓女学士矣。”词毕，各就位。锦娘曰：“请谢教。”于是既奉三母之觞，复过生席劝饮。时兰香自外持茉莉花来，既献三母、锦娘矣，一与琼，琼曰：“送与小哥。”一与奇，奇曰：“送与白官人。”兰香递与生，笑谓生曰：“此花心动也。”锦厌其言，嗔目视之。生亦不快，奇殊不知也。少顷罢筵。

是晚，生入三姬绣房，为绸缪之会。与奇会毕，因谓曰：“尔殊不检点，词中称扬太过。”奇曰：“偶笔氛所至耳。”又备述兰香之言，奇遂大恚。

次晨，言之于母。母怒笞兰香，香曰：“此言诚有，但戏与白郎言之，姐姐安得闻？必是白郎密以告姐，愿夫人察之。”夫人生疑，唤奇姐，谓曰：“止谤莫如自修。”奇且复大恚。夫人与诘其得闻之由，奇姐语塞。锦适至，曰：“此言锦实得闻，故以告妹。”兰香自是言亦塞，陈夫人自此亦生疑矣。

凉亭水阁风流

数日后，陈夫人语赵母曰：“天气炎蒸，人咸染病。百花园凉亭水阁，可居三女于中，锢其出入，何如？”赵母然之。遂自琼、奇房后开门，恣其园亭逸乐；以为外之房门谨严，而不知内之重壁为便。虽诸侍女颇有猜疑，亦竟不知生出入之路。

一日，陈夫人诘春英曰：“汝久侍深闺，宁知白郎事乎？”春英曰：“无之。内外并不相见，又无侍婢交通，郎君何由得入？此一也。春初白郎常至，妾犹有疑，今无事辄数十日一来，此二也。且自三月寇警后，西带诸门俱严关锁，虽侍婢不得往来，白郎能飞度耶？”夫人之疑消。

生、姬每日于纳凉亭中欢谑，间亦多亵狎，独琼姐坚执不从。是月望日，生与锦、奇在临水阁中作乐，琼姐不至，锦作书，令奇姐招之。琼复书曰：

劣表妹李琼琼敛衽启覆四表姊妆次：

即晨夏景朱明，莺花流丽，莲白似六郎之一笑，榴红拟飞燕之初妆。鱼作态而戏金钩，鸟沽娇而穿细雾。纳凉亭上，习习清风；临水阁中，腾腾夹气，诚佳景也。况有文君之色，太真之颜，凭栏笑语；潘安之貌，相如之才，抚景写怀，岂不乐哉！然古人有言：‘欲不可纵，纵欲成灾；乐不可极，乐极至哀’。且蝶慢岂端庄之度，淫亵真丑陋之形。读《相鼠》之赋，能不大为寒必哉！姊，女中英也；郎，士中杰也，愿相与念之。

奇姐持书来，曰：“莺莺不肯至，红娘做不成，此书中好一片云情雨意，要汝等跪听宣读。”生长揖曰：“好姐姐！借我一观。”奇姐曰：“要大姊深深展拜。”锦拜曰：“好姐姐！借我一观。”奇姐曰：“要大姊深深展拜。”锦拜曰：“好姐姐！借我一观。”奇姐出诸袖中。生、锦展读，笑曰：“这云情雨意，岂不害了相思。不会作红娘，反会来卖乖。”锦曰：“好好拜一拜还我。”生曰：“我要她替莺莺。”搂谑多时，大笑而罢。

越十有七日，生闻其叔自荆州回，候接于都门之外。三姬亦以生是日不至，同在纳凉亭上女工。饭后，赵母具茶果，遣侍女春英等俱往省之，且密祝以瞰二姬所为。奇姐闻兰香呼门声甚急，笑曰：“此婢又来探消息矣。今日若无状，决加之重刑。”二姬笑曰：“汝今日不惧他矣。”及启扉，诸婢皆在，云赵母送茶，三姬谈笑啜茗。兰香步花阴，过柳径，穿曲堤，无处不至。奇姐索皮鞭以待，曰：“以鞭马之鞭，鞭此婢也。”兰香行至芳沼之旁，扣掌笑曰：“好笑，好笑！有一蒂开两朵莲花。”奇姐令桂香唤之，至则令跪于地。奇姐曰：“汝自少事我，我有何亏汝？汝乃以无形之事，生不情之谤，汝欲离间吾母子耶？汝到亭中，众皆侍立，汝乃驰逐东西，欲寻我显迹耶？汝今寻着否？汝好好受责！”兰香叩首，曰：“姐姐是天上嫦娥，兰香是□娥身边一兔。兔恐□娥薄蚀，无所依傍，乃爱护姐姐独至，故有前日之言。至如今日，因久不至亭中，偷闲遍阅佳景，岂是有心伺察？如有此心，罪当万死。且姐姐女流豪杰，白郎文士英豪，岂是相配不过？但恐轻易失身，白姐姐如墙花，姐姐望白郎在云外，那时悔不及耳。兰香与姐姐俱，亦与姐姐共患难，安得不过计而曲防？”奇曰：“无端造谤，何如？”兰香曰：“固知罪矣。然亦姐姐不自检制耳。诗词属意，可疑流目送情，可疑二也；分花相赠，可疑三也。众人皆有此疑兰不告？若李琼姐之端庄，赵四娘之严谨，安有此谤？”奇姐大之流血。时琼、锦游芳沼之滨回，告奇姐曰：“沼中莲花果开并佳祥也。姑恕兰香，同去一看。”奇遂释之。

稗归，俱以并蒂莲告于赵母。母喜，邀李老夫人谐夫人同赏。酒既具，老夫人持杯祝曰：“老身一子，久官他方，致令女孙及笄，此老身之深虑也。今天赐佳祥，愿觅快婿。”又为陈大人祝曰：“奇姐早定良缘。”又为赵母祝曰：“愿白生早得佳妇。”时方登席，赵曰：“有此佳祥，可召白生来看。老夫人与陈夫人有不欲意，以赵爱，勉强从之，令秋英、小珠往召。归报曰：“白大叔有客在，不知发怒。”赵母曰：“春英颇晓事，可往探之。”复归，报曰：“白大叔原边白小姐，今曾老爷远宦边疆，白老爷不欲大叔远去成亲，曾老欲小姐往归还亲，各有悔意。今年三月内，白老爷运粮入京，与爷相遇，二人言兢，有书退悔。今白老爷遣大叔回家，为大叔再联姻，因此发怒。”赵母曰：“大叔知我请他否？”春英曰：“他陪叔爷吃饭，即来。”

少顷，生至，且细白之三母。李老夫人笑曰：“有如此才郎，何虑无妻。”赵母笑曰：“儿勿虑，我与汝为媒。芳沼中有莲并蒂，此是祥瑞，第往观之。”生因与小哥同往，果见并蒂。生喜特甚。因慷慨饮酒，赋诗曰：

中夏正炎蒸，百花何明媚。

可笑老天公，凌波浮天瑞。

并蒂莲花开，香风暗度来；

瑶池游王母，绮阁泛金□。

向人娇欲语，酷似西施女；

相对吴王宫，乘风相娇倨。

日分双影流，风动两枝浮；

羞向孤鸾镜，应知学并头。

莫作等闲赏，交枝芳沼上；

瑞霭为谁开，霞标著天榜。

香韵远并清，双莺柳外鸣；

应与两岐麦，同荐上玉京。

呈之李老夫人。夫人叹曰：“流丽清新，海内才华也。”赵夫人笑曰：“可当聘礼否？”老夫人笑目锦娘，曰：“汝三姊妹联句和之何如？”二是推让，锦笑曰：“但作不妨。白兄事同一家，万勿为异。”二姬然之。点首曰：

逢此仲夏景，花香柳自媚（琼）；
两沼已含流，双莲何并难（奇）。
风吹昨夜开，浑疑天上来（锦）；
为汝登池阁，因兹泛樱□（琼）。
潘妃浑不语，携手湘江女（奇）；
吴壁喜相逢，二乔斜并裾（锦）。
明沙水面流，盈盈合蒂浮（琼）；
翡翠双飞翼，鸳鸯栖并头（奇）。
王母瑶池赏，云车停水上（锦）；
瑞宇已流春，天门初放扬（琼）。
应识芙蕖清，哪占丹凤鸣（奇）；
太常如可纪，图此上神京（锦）。

老夫人见之，笑曰：“皆女瑛也。”转呈与生，生惊叹曰：“诸妹才华，近世莫比。”生饮三酌，辞归。母亦自是罢筵。

是夕，赵母谓李老夫人曰：“鄙意欲以白郎配琼姐，何如？陈夫人亦极口赞成之。老夫人曰：“吾意恐有事未真，议未定，且未识此生意向何如。”赵母曰：“然。姑勿言，待其媒议之时，方可与言及此。”李老夫人曰：“此事成，亦天也；不成，亦天也。”春英闻此语，以告锦娘。锦娘密以告生，且曰：“兄可多遣媒博采，令老夫人闻知，彼乃无疑，自当见许。”生深然之。陈夫人亦有以奇姐配生意，但以相距六岁，心内迟疑。兰香乘间曰：“婢昨送茶，被姐鞭挞，虽至血流，亦无怨心。但兰香细看姐姐，却似有心白郎，莫若早以配之，则一双两好，天然无比。”夫人曰：“岂有是事？汝勿多言！”

玉碗卜缔姻缘

生数日以叔在，不敢轻入琼室。叔亦遣媒人求亲。

是夕，生入锦房，与三姬商议，因曰：“琼妹奇妹皆吾所欲，但势难兼得，为之奈何！”锦曰：“吾观二妹所议，毕竟皆归于君，但不知谁先进耳。以鄙见论之，此事毕竟皆天也，非人所能为也。”琼让之奇，奇让之琼，各出誓言，恳恳切切。锦曰：“勿推让，吾为汝分之。今宵焚香，疏告于天。各书其名，盛以玉碗，先得者今日议婚，后得者异日设策，非一举而有双凤之名乎？”生每日为此萦怀，闻锦言而深是之。遂具告天之疏，一掣得琼姐之名。奇笑曰：“使吾姊为良臣。吾为忠臣，不亦美乎！”于是四人计定。

翌日，生言于叔，遣邻妇为媒，言于赵母。赵母以告老李夫人。夫人许之，择日报聘。赵母为具白金四十两，金花表里各二对，皆赵母所出也。邻妇执伐持书于李老夫人，其词曰：

辰下双沼花开，九天瑞应。某窃计之：老夫人其千年之碧藕乎？仙阙流芳矣；令子老先生其千叶之绿荷乎？海内流阴矣；令孙女其霞标之菡萏乎？绣阁新香矣。兹者双花合蒂，瑞出一池，岂犹子景云果有三生之梦，乃应此合璧之奇耶？家兄远宦，命某主盟。赵母执柯，兼隆金币。丝萝永结，贶实倍于百朋，瓜葛初浮，瑞长流于万叶。

李夫人捧读，不胜欣慰，遂援笔复柬曰：

即辰玉池献瑞，开并蒂之莲花，老身举洒祝天，愿女孙得快婿。岂是瑞不远于三时，庆遂成于一日！寅惟执事，名门豪杰；令兄天表凤凰，而令侄又非池中物也。何幸如之！然莲有三善焉：出于泥而不浊，其君子之清修乎！擢云锦与云标，其君子之德容乎！香虽远而益清，其君子之徽誉乎！愿令侄则而像之，老身有余荣矣。睹蜡炬之生花，知百年之占凤；闻鹊媒之报吉，兆万叶之长春。

生得书，喜甚。邻妇乘间戏生曰：“小姐见书，喜动颜色，官人稳睡，不怕潜窥矣。”

生累日延客置酒，琼密经画，整整有条。老夫人稍宽其私，但付之不闻。奇姐虽自敛戢，与生情好益笃，阴自刺其双臂：左有“生为白郎妻”之句，右有“死为白家鬼”之句。生是夕见之，痛惜不已，双泪交流，苦无聊赖，自投于床。琼因劝奇与之共寝，生终夜倾泪如雨。自是，与奇为益密矣。

暇间谈论，奇谓琼曰：“吾未知逮事白兄与否，然感此缱绻之情，虽糜骨何恨！”琼曰：“除是我死，姊妹便休。若得事白郎，必不致妹失所。”锦隔壁呼曰：“可令我失所乎？”琼笑曰：“三人同功一体，安有彼此之殊。”锦复笑曰：“吾妹念我否？”琼曰：“成我之恩，与生我者并，岂不念功！”三人复大笑。自此，生、奇加意绸缪，又将越月。锦、琼亦体生意，恣其殷勤。时诸婢无不闻知，但皆不敢启口，惟兰香自恃美貌，每在生前沽娇，生屡诃之，因此怀恚，欲泄其机。至是为奇姐所恶，亦不敢言。锦、琼善自敛藏，内外不甚觉露。

自是南陆转西，九秋胜会，桂有华而擎宫月，□娥亲下广寒；槐奏黄而舞天风，英俊忙驰夹道。生整治行装，入秋闱应试，与姬相别，无限伤情。三姬共制秋衣一袭，履袜一双；绿玉之佩，黄金之簪，诸所应用，无不备具。琼姐制诗曰：

良人将离别，泪洒眼中血；

杜宇惨悲鸣，秋蝉凄哽咽。

此情只自知，向汝浑难说；

愿步入蟾宫，桂花手中掇。

奇姐制诗曰：

欲别犹未别，泪珠先流血；

诉短及道长，既哽又复咽。

不向夫君言，更对谁人说；

唯愿折桂枝，高高双手掇。

锦亦制诗曰：

人别心未别，漫将苦流血；

我因夫君凄，郎为妾身咽。

行矣且勿行，说了又还说；

折桂须早归，墙花莫去掇。

老夫人、赵母、陈夫人各厚赠，诸亲友皆赠之。

白往至省，温习经书，届期入试。然慕念三姬，未尝少置。而姬亦于晨夕之下，对景无不伤情，乃至多寐之思，亦多叙忧离之思。生以三试既毕，遣仆抵家问安，既奉诸母珍奇，亦馈三姬花胜，致书恳切，不能尽述也。锦、琼见喜慰，奇姐转加惨凄，报书曰：

妾陈奇姐敛衽复书于夫君白潢源解元文几：夏光已云迈矣，秋宇何凄凉也。每中夜凉风四起，孤雁悲鸣，则伏枕泪零，几至断绝。听砧杵之音，如焉如捣；聆檐铎之响，如有隐忧。此时此情，何可殚述。缅想洒乐之人，宁识忧愁之状否耶？自昔乌山邂逅，继以月下深盟。妾谓事无始终，将送微命；君谓此头可断，鄙志不渝。恳恳殷殷，将意君即妾也，妾即君也。水宿与俱，云飞与俱，偶隔一日，则想切三秋。今言别三十日矣，其殆九十秋欤！情胡不切，泪胡不零？天乎！吾何不为凉风，时时与君相傍；天乎！吾何不为飞鸟，日日向君悲鸣耶！妾与君誓矣，与君言矣，谅君亦见信矣，第恐时时乖违，机事傍午。将欲明之于母，又恐母不见怜；将欲诉之于人，又恐旁人嗤笑。讯天，天不闻也；问花，花无语也。其所以自图惟自树立者，惟有身死可以塞责。然死如有知，乘风委露与君相周旋，目乃瞑矣；死如无知，与草木同朽腐焉，则又不如久在人世，万一可以见君之为愈也。然此身实君之身，身不在君，则有死无二。如或惜死贪生，轻身丧节，则又不若朽草腐木之安然无累也。君其为我图之，存没之诚，此言尽矣。临书流泪，不能复陈。承惠玉粉胭脂、翠羽花胜，虽为睹物思人之助，实增谁适为容之悲。附以海物，愿君加餐，兼以凉鞋，愿利攸往。余惟棘闱魁选，海宇扬名，是妾等三人之至愿也。

生仆至，授生书。生方与诸友燕集，展视未完，不能自禁，涕泪呜咽。友见其书，无不嗟叹，因曰：“有此恳切，无愧潢源之重伤情也。”力叩所由，生不以告。自是功名之心顿释，故人之念益殷矣。

月终揭晓，生虽名落孙山之外，全不介怀。遂策马为抵家之行，与姬复会。然生之别时，祝奇姐曰：“吾若得意而归，明与尊堂关说，恳求姻眷，必遂所怀。”以此牵情，心恒悒怏。然三姬见生之归，如胶附漆。诸母因生之至，便喜动颜容。是夕，过重壁小门，仍为同床之会。

生中夜长叹。锦抚之曰：“功名有分，何必介怀。”琼曰：“郎非为此萦怀，只为吾妹切念。”生曰：“子真知我心者，为之奈何？”琼曰：“吾与大姊有妙计矣。”生曰：“愿闻。”琼曰：“君将来必有荆州之行，且先具婚书一纸，表里一端，白金四锭，付与吾妹。俟君行后，陈姨必将议婚，吾二人决以实告，并以吾妹臂上刺文示之，然后上金币、婚书，则陈姨势不得已，事端可谐矣。”奇笑曰：“计则奇矣，但颜之厚矣。”锦笑曰：“如此可成，面皮可剥也。”生曰：“向实为奇姐萦怀，今闻计心释然矣。”自是，留恋月余，欢好尤笃。

生父命仆来探秋闱之信，且命早至荆州。生不得已，起行。陈夫人谓生曰：“此行未知得再见否？”因相对呜咽，两不能胜。生挥泪曰：“姨娘幸勿出此不利之语，云愿姨娘天长地久，既有骨肉之恩，必顶丘山之戴。”陈夫人复流涕曰：“我身寡子单，仗提携。”生曰：“敢不从命。”夫人流涕而入。

三姬相送凄惨，诗词悲怨。诸母临别殷勤，致赠甚厚。及其策马在途，举目有山河之异，飞舟迅速，临流切风月之怀。发诸声歌之词，皆恋故人之语，则生之思姬何如，姬之思生亦如是矣。

锦娘割股救亲

时维腊月，寒气逼人，赵母体羸，忽膺重病。三姬无措，请祷于天，各愿减寿，以益母年，未见效也。锦夜半开门，当天割股。琼、奇见其久而不返，密往视之，乃知其由。嗣是和羹以进，母病遂愈。甲人闻知，上其事于郡县，郡县旌曰：“孝女之门。”有诗曰：

乌山遥对华山西，花外风清乌自啼；

已见文华推多士，哪知节孝属深闺。

剖心从古忠名旧，割股于今徽誉奇；

旌别圣恩行处有，谁踵芳躅映文奎？

赵母置酒，诸眷毕贺。有杨把总者，闻锦娘之美，亦备礼称庆，以白金二十两为赵母寿，欲求见锦娘。锦既却其金，又不之见。杨欲以势挟之，先令邻人扬言，且啖以兼金厚利。锦娘曰：“汝为我语刁军，我头可断，我身不可见也。”杨惧而止。是时三姬皆以志节更相矜奋，自生别后，不施脂粉，不出闺门，虽瑞月千门佳丽，三姬处之淡如，元宵乐地繁华，三姬不出游玩。其操守如此。

生自抵荆州与，既见父母，益念三姬，乃请于父曰：“李老夫人，外大母也，殷勤主婚，盍遣人致谢焉。并候动履，且订婚期。”父许之。生备金币，遣仆归访三母，且致书三姬。其书曰：

同心人白景云奉书于三美人妆次：

云此生何幸哉！昔时尊贵王公得一女焉，犹可以流声千古，况云兼有其三哉！皆天曹神女，仙籍美姬，色殊绝矣。文绚春花，词映秋水，才超卓矣。坚贞如金玉，洒落类风霞，气概英达矣。而云方幸绸缪之际，又闻交儆之言，其所以相亲、相期、相怜、相念，又日纟因□焉。则神游于美人之天，云此生何幸哉！追想曩时倚玉于芳栏，偷香于水阁，罄人间未有之欢，极人生不穷之趣，美矣，至矣。然此犹为窃药之会，今皆缔为月中之人，则月下深盟，其真无负。五百天缘，悠悠未了也。欣切，欣切。万里片心，但欲三妹勤事诸母。奇妹姻信未闻，日夕悬注，想志确情笃，则天下事固可两言而决也。急闻，急闻。身在荆州，神在桑梓，计此情必见谅矣。无多谈俗，仪在别启中昭人。

诸母得书喜甚，款仆于外堂。时有朱姓者，贵宦方伯之家，与奇同乡，有子年方弱冠。闻奇之美，命媒求姻。陈夫人初未之许，后偶见朱氏子，貌美而慧，遂许焉。择日欲报聘，奇姐忽称疾，绝粒者三日。夫人惶惧，泣问所由。琼以实情告之。夫人曰：“焉有是事？门禁森严，白郎能飞度耶？”琼曰：“姨若不信此言，请看奇妹两臂。”陈夫人见之，骇曰：“白郎在时何不与我言之？今纵不嫁朱氏，后置此女何地？”琼曰：“妹与白郎殷勤盟誓，生死相随，决不相背。”夫人曰：“痴心男子，誓何足信！”琼遂启其箱，出白金四十两、表里各二对、婚书一纸，曰：“此皆白郎奉以为信者也。”夫人曰：“是固然矣，然天长地久，汝姊妹何以相与？”琼跪而指天曰：“琼如有二心，随即天诛地灭。愿我姨娘早赐曲从。”夫人曰：“我将不从，何如？”琼曰：“妹已与琼诀矣。若姨不从，则妹命尽在今夕。”夫人堕泪，徐曰：“痴儿，汝罪当死！亏我守此多年，亦无可奈何，只得包羞忍耻耳！此事锦娘知否？”琼曰：“不知也。”夫人因抚奇身曰：“汝私与白，得非慕白郎才郎乎？朱氏之子，俊雅聪颖，将为一世伟人，以我观之，殆过于白郎矣。”奇不对，琼曰：“妹身失于白郎，既有罪矣，更委身于二姓，是荡子也，何足羡哉。”夫人首肯曰：“固是矣，从今吾不强矣。”但礼币未受，琼犹有疑，因告于二母。二母亲奉礼币，劝陈夫人受之，夫人尚有赧容。夫人曰：“天下之事，有经有权，善用权者，可以济经，不尔，便多事矣。”陈夫人因呼兰香置酒，以谢二母，且曰：“早信此奴，无今日之祸矣。”三母即席，锦娘奉杯。而奇不出，乃独坐小榻。

奇姻事既定，陈夫人复书于生。锦、奇亦以书达生。遂遣仆归荆州矣。

奇姐临难死节

是时陈夫人以兵变稍息，归于本乡，不幸遘疾洽旬。奇往省之。未数日，寇警复作，遂遣奇入城。嗣是盗益炽，夫人病益笃，欲舁之入城，则亟不可动。奇闻变号泣，步行往省。琼姐执奇手曰：“寇贼充斥，妹未可行。”奇曰：“我宁死于贼手，岂忍不见母瞑。”因绝裾而行。及抵家，寇稍宁息。奇姐虞母不讳，先为置办棺衾。比至二更，闻官兵大至，众喜，以为无虞。至五更，乃知即是贼兵。鸡鸣，遂围浑江，剽掠男妇数百。三贼突入陈夫人之房，见夫人病卧，欲逼之以行，夫人不起，抽刃欲兵之。时奇逃在密处，遽呼曰：“勿动手，我代之。”遂出见贼。贼见其天姿国色，欢喜特甚，遂掠以行，并掳兰香及家僮数人而去。时陈夫人在床，犹未瞑目也。

贼闻官兵欲至，饭后退屯新升桥，至河沿宦署，将所掳男女尽禁其中。奇姐谓兰香及家僮曰：“我为母病来，岂知为母死！我若不死，必被贼污，异日何以见白郎乎！”乃咬指血书于壁曰：

母病不可起，夫君犹未归；

妾身遭此变，兵刃讵能违！

甘为纲常死，谁云名节亏；

乘风化黄鹤，直向楚江飞。

题毕，谓兰香、家僮曰：“吾母子相从于地下矣，汝辈得归，可与小姐善事白郎。”复谓兰曰：“吾当急死，稍迟，欲死不可矣。”乃语间，即取裾中所藏剃刀，以袖蔽面，自刎其颈，遂僵仆，血流满地。兰香抱之而哭。贼来，怒杀兰香。因询其由，乡邻备道。贼曰：“我误矣，此节孝女也，勿污其尸。”于是舁而置之置后月台之上，以红绫被覆之，相与环泣。其节孝之感人如此。

是夕，有人来报，锦、琼举家号恸不已。琼姐愿以百金入贼营赎其尸，众惧不敢往。次日早，报：“官兵杀退贼矣。”又报：“陈夫人即世。”琼姐带秋英、新妹、小妹往收其尸；锦娘带春英殡敛陈夫人。时琼号泣登台，未至五步，尚闻奇姐长叹一声，骇曰：“吾妹尚无恙！”急往抚之，则见其气已绝，颜色如生，尚带笑颜。琼曰：“吾妹甘心死乎！”因令人舁归，与陈夫人同殓。遍寻兰香之尸，则为贼弃之水中，无复存矣。琼姐读其血题之诗，号泣仆地，绝而复苏。

琼姐抵陈夫人之家，与锦娘备办棺衾，殓住完备，吊客盈门。二女亲为执丧。越三日，各为文吊之。琼词曰：

呜呼哀哉！吾妹死矣，吾不忍言也。吾与妹岁距三周，居违五里，七岁已同游，十祀曾同学。吾母与若母，兄弟也；吾父与若父，连襟也。汝年十四，吾年十六，即闻兵变。惟时汝父先逝，吾父宦游，吾祖母与若母虞吾二人居乡莫便也，乃即赵姨之居居焉。坐则共榻，寝则同床，食则同甘苦。殆于今三年矣。幸得锦姊朝夕绸缪，兼以诸母殷勤教导，吾二人亦欣欣然至忘形骸。

嗣是共遇白郎，以骨肉之亲而重之以山河之誓；旋复同缔姻雅，以丝萝之旧而联之以五百年之缘。将谓生则同室，死则同穴，金石莫移也。讵意笑语方悬天匙箸之间，惨凄即见于须臾之际。际爱母心切，不暇顾身；吾庆妹情真，临行拽裾。岂知裾绝而吾妹去，妹去而祸变临。贼刃若母，妹安得不出；吾妹既出，身安得不死！然遘贼之时，则寅也，妹不死于寅者，将为全母之计；过此则卯也，夫妹不死于卯者，必其提防之深；及入营，则辰也，方入营，而吾妹死矣。释此不死，则妹宁有死时乎？

然闻妹将死之时，慷慨赋诗。吾细绎之，其首曰‘母病不可起，夫君犹未归’，孝节见于词矣；次曰‘妾身遭此变，兵刃讵能违’，慷慨以身杀矣；‘甘为纲常死，谁云名节亏’，舍生而取义矣；末曰‘乘风化黄鹤，直向楚江飞’，恋恋不忘夫君矣。是诗也，贼人犹自哀怜，况人乎！人见之，犹自惨切见琼乎！琼见之亦无可奈何也，使吾郎君见之，其悲哀痛之又若何邪！吾恐白郎为汝伤生，则吾亦为汝殒命矣。呜呼痛哉！吾今日所以不死者，诚惧伤君之生，益重妹不瞑之目。古人有死于十五年之前者，固已存孤；有死于十五年之后者，亦以全赵。琼之心犹是也，妹氏谅我心乎？呜呼已矣，吾目枯矣，吾言不再矣！

然尚有言焉：白郎若归，倘能不为儿女姑息之爱而为丈夫万世之谋，吾即汝平时玩好珍宝，市田若干永为祭奠之需；高大窀穸，永为同穴之计，则相离于今时者，当相合于永世。孰谓九泉之下，非吾聚乐之区邪！嗟夫痛哉！妹之容颜比秋月矣，文采若春花矣，性情类清风矣，气节傲秋霜矣，孝诚动天地矣，余何忍言哉，余何能言矣！

呜呼！长江凄凄，寒风烈烈；山岳幽阴，天地昏黑。欲见汝容，除非梦中不可得。汝若至楚见白郎，道我肝肠片片裂！

奇娘亦有哀词，其愁怨凄惨之状，不下于琼，但不能悉载也。二母亦会吊。奇有弟双哥，甫七岁，赵母为之鞠育。丧事毕，二母、二姬俱泣，凄凉之态，何可尽述！

生在荆州，遥望老仆不至，想见三姬甚殷，父母遣生归毕姻。琼父母亦遗仆来会姻期。生遂与其叔束装为归计矣。

白生原配曾边总之女字徽音者，赋性贞烈，才貌超群，精通经史，颇善歌词，酷爱《烈女传》一书，日玩不释。闻其父与白氏悔亲，将再续聘总兵之子，遂独坐小楼，身衣白练，五日不食。父母见其亟也，询问其故，因绐之曰：“吾从汝志，岂不复然。”徽音乃渐起饮食。

吴之子，名大烈，亦将中豪杰，善用马上飞剑，掷剑凌空，绕身承迅捷如神，边庭敬之畏之。边总欲使徽音见其才能，谋之媒人，于中庭开角会，令家人悉升楼聚观。大烈坐于金鞍之上，衣文锦绣，容如傅粉，唇若涂朱，掷剑倒凌，飞枪转接。众皆羡其才能，又羡其美貌。女徐问于侍婢曰：“此何小将军也？”柳青答曰：“吴总兵之子也。”女即背坐不观。

次日，父母又遣兄弟道意，女复赋《闺怨》以见志。其词曰：

怨中闺之沉寥兮，羌独处而萧萧。心亻宅傺而苦难兮，乃怀恨而无聊。悼余生之不辰兮，与木落而同凋。天窈窈而四黑兮，云幽幽而漫霄。雷轰轰而折裂，风荡荡而飘飘。岂予志之独愚兮，乃抚景而怊怊。爱伊人之不择兮，即芳菲为菰藻。木南指而若有所向兮，乃薰桂而申椒。鸟南飞而若有所栖兮，声嘤嘤而鸣乔。余胡兹之不若兮，对朔风之漉漉，叹娇音以哀号兮，怅乌山之相辽。问桑梓之何在兮，更寒修而迢遥。中庭望之有蔼兮，湛溘死而自焦。余非舍此取彼兮，虞纲常而日凋。谁能身事二姓兮，仰前哲之昭昭。余既称名于夫妇兮，敢废辙而改轺。芳芳烈烈非吾愿兮，望白云于诘朝。纵云龙而莫予顾兮，甘对月而魂消。天乎！予之故也，何怨中闺之沉寥云。

闺赋既成，遂粘于楼壁，坐卧诵之，五日不食。父母惊讶，乃遣其弟二郎奉敕差往江南勾军，并送徽音归家完娶婚。临行，戒之曰：“我前日退书既至，白郎再配无疑。若愿并娶，允之无妨。若不相成，讼之官府。要之，事难遥度万里之外，汝自裁之。”从行侍女二人：柳青、莲香也；童卒二人：熊次、丁鸾也。

二郎驰驿还乡，白马雕鞍，强弓利箭，众皆以为边帅，无敢近者。生回家，至中途，偶与相遇，见彼人强马壮，车骑森丽，遂踵其迹而行。比至邮亭，见一女下车，绰约似仙子，问力士曰：“此是何人？”答曰：“曾边总老爷小姐，回家完亲。”生疑，问叔曰：“徽音回家完亲，不知更适何姓？请往省之。”因戒仆曰：“勿露我姓名。”生遂投刺更以姓田。二郎延入相见。生问曰：“乡大人自何来？”二郎曰：“辽边。”生又曰：“今何往？”二郎曰：“奉敕回家。”生又曰：“贵干？”二郎曰：“勾查军伍。”生曰：“亦带宝眷耶？”二郎曰：“送舍妹还乡成亲。”生曰：“令妹夫何姓？”二郎曰：“庠生白景云。”生曰：“此兄娶李辰州之女，二月已成亲矣。”二郎曰：“兄何以知之？”生曰：“家君与之同宦荆州，故备知其详耳。”二郎曰：“既知其详，愚不敢隐。”因述其终始。生笑曰：“以尊翁之贵、令妹之贤，何惧配无公侯，乃关情于白氏之子乎？”二郎又诵其妹《闺赋》之章及夫不适二姓之意。生啧啧叹赏，复请二郎再诵，生一一记之。二郎曰：“兄之聪颖，无出其右。”因留饮焉，相对尽欢。及二郎回拜，与叔相见，尽列珍馐畅饮。

自此同行，道上绸缪，不啻兄弟。二郎俱以实言，生终不以实告叔见徽音节操，劝生并聚。生曰：“侄非不欲，但既与奇姐深盟，此时必须两娶，倘一娶得三，获罪于士夫，见非于公议。虽父母，谓我何！且此女未必真心，二郎未必实语，云将探其真情，抵家，再为区处。”

次日，令其叔绐于二郎曰：“舍侄实未议亲，令妹若肯俯就，甚所愿也。”二郎曰：“但恐家妹不从耳。”二郎从容为妹言之，徽音唤柳青曰：“取水来洗耳，吾不听污言也。”因以生求婚诗进。徽音见之，呼莲香曰：“取水来洗目，吾不观污词也。吾兄再谈此语，将送吾命江中。”自是二郎不敢言，生亦不敢谑。然生虽有敬慕徽音之意，而不敢为三人并娶之谋。日夜辗转，无可奈何。

一日，将抵家，与二郎别曰：“吾实与兄言，白郎吾表亲，事必与我谋。今白郎已娶琼姐为妻，更有情人奇姐为次，令妹若去，置之何地？若令妹居长，彼必不甘；若令妹居下，堂堂小姐，岂后他人？以吾计之，唯有三人共结姊妹，可以长处和气，不知尊意何如？”生言既毕，因誓不欺。二郎乃与徽音共议，复于生曰：“家妹身为纲常，非贪逸欲。若见白郎，可免失身之患，若论长幼，则亦无意分争。”生曰：“如此则善矣。”翌日，相别。

生自荆州至家，与老仆途中相遇，已喜奇姐事谐。至日，入见老夫人、赵母矣。锦姐出见，面惨流泪。生甚怪之，因问奇姐及陈夫人，老夫人绐以在乡。生见锦娘惨容，力问其故，赵母不得已，言之。生大号恸，昏绝仆地，扶入卧床，昏睡不醒。老夫人祝锦娘曰：“此生远归，伤情特甚，汝为兄妹，便可往省。万一失措，将奈之何！”是夕，锦率诸婢奉侍左右，生殊不与交言，终夜号泣饮水。

次早，往乡祭奠，锦、琼惧其伤生也，遣春英、新珠侍之。生见柩即仆地，移时方苏。如是者四。生之叔见其甚也，代为祭奠，拥生肩舆以归。

生二日不食矣，老夫人彷徨，亲手进食。生不视，老夫人恚曰：“汝欲毙老身乎！既知有陈姨，亦知有我；既知有奇姐，亦知有琼；且彼为子死孝，为女死节，夫复何恨？子岂不知天命，而为无益之忿耶！”赵母亦苦劝，生稍进食。因令人为奇招魂，立主以祀之。奇弟双哥，托锦为之抚养。奇柩在乡，倩人为之守护。以白金为奇女祭田，具簿书为奇综家赀。其招魂词曰：

哀哉魂也！予之招兮，魂何在乎？在大之兮。然魂为我死。岂忍舍我而之天兮？哀哉魂也！予之招兮。魂何在乎？在地下兮。然魂欲与我追随，乌能甘心于地下兮。哀哉魂也！予之招兮。魂何在乎？在名山兮。然山盟之情人兮，魂得无望之而堕泪兮？哀哉魂也！予之招兮。魂何在乎望沧海兮。然海誓之约未伸，魂得无睹之而流涕兮？哀哉魂也，予之招兮。魂何在乎？在东南兮。然金莲径寸，安能遨游于东南兮？哀哉魂也！予之招兮。魂何在乎？在花前兮。然言寂花容遂减，魂何意于观花兮？哀哉魂也！予之招兮。魂何在乎？在月下兮。然月圆而人未圆，魂何心于玩月兮？

呜乎哀哉兮，滂沱涕下。无处旁求兮，茫茫苦夜。予心凄凄兮，莫知所迓。岂忍灰心兮，乘风超化。反而以思兮，既悲且讶。畴昔楚江兮，梦魂亲炙。静坐澄神兮，精爽相射。乃知魂之所居兮，在吾神明之舍。

呜呼哀哉！魂之来兮，与汝徘徊。予之思兮，肠断九回。生不得见兮，葬则同垓。有如不信兮，皎日鸣雷，兴言及此兮，千古余哀。天实为之兮，谓之何哉。死生定数兮，魂莫伤怀。死为节孝兮，名彻钧台。愧予凉德兮，独恁困颓。魂将佑我兮，酌此金□。

碧梧双凤和鸣

自是，生为锦娘苦劝，渐理家政，稍治姻事矣。然自归后，未尝与琼相见，托锦达情。琼曰：“言别期久，欲见心切。然郎为妹伤情，我亦为妹切念，悲哀情笃，欢爱意溺，且伊迩婚期，愿郎自玉。”锦复于生，生曰：“吾此时忧切，非为风情。但偶有一事，欲见相议耳。”锦问其由，生具以徽音之事告之，且出其所作《闺赋》。锦以事告琼，琼曰：“万里远来，若不并娶，彼将何之？吾固非妒妇也。”生托锦以事白之赵母及李老夫人，夫人曰：“琼意何如？”锦曰：“愿。”李老夫人曰：“待吾细思之。”锦曰：“彼边庭远至，若不得婚，必讼于官，似为不雅。”老夫人曰：“娶之不妨。”锦因对生言，生大欢喜。

翌日，二郎遣旧媒来言姻事。生正犹豫之际，忽见来仆自荆州回，以生自起行后，父闻总兵遣女回家就亲，惧生为彼所讼，故遣仆致书，命并娶以息争端。生与叔意遂快。复书，请二郎面议。

次日，二郎白马雕鞍，皂盖方旗，侍从锦袍，金铠银镞，仪卫之盛，遂造白郎之门。生与叔衣冠迎接。坐定，二郎曰：“请家姊夫相见。”生笑曰：“不才路次轻诳公子，获罪殊深，愿公见谅。”二郎曰：“早知是吾姊夫，途中不加意痛饮耶？”因两释形骸，款洽言笑。生大设席，二郎痛饮。婚期之议已成，二郎遣人归报徽音。生曰：“吾附去书，看还醒目否？”

洗耳尚未干，忽闻佳信至。舟中探花郎，天上乘鸾使，何事重惨凄，应须多娇媚。蓝桥会有期，秋波频转视。

徽音见之，略无动容。盖平时喜颜不形、德性坚定固然也。

二郎至晚回家，为道详悉。亦治姻具生，涓于五月十一日毕姻。是日也，榴火飞红，灿烂百花迎晓日；莲金献瑞，芬香十里逐和风。满道上百二祥光，一帘中十分春色。车行马骤，广寒宫里女亘娥来；乐奏声闻，阊阖殿前仙侣至。星郎游洛浦，济济跄跄；神女下瑶台，娇娇绰绰。更有丫环数辈，皆仙籍之名；僮仆几人，悉天曹之力士。登筵佳客何殊朱履三千，入幕女宾直赛巫山十二。其物华之盛，仪卫之多，不能尽述也。

客有善为援史者，作《碧梧栖双凤图》以献。生爱之，与徽音、琼姐联诗云：

金井碧桐梧（生），高岗双凤呼。五色浮神彩（音），百尺长苍瑚。藻翮翔清汉（琼），风翎入翠图。银床萋奕叶，丹穴试双颅。阿阁朝阳地，楚宫栖凤都。齐声调律吕，合味荐醍醐。比翼终天会，冲霄千仞途。琼枝应向我，徽韵自知吾。绿荫留万载，瑞与九苞符。

徽音入门之后，侍锦娘、琼姐无不周悉，奉赵母老夫人则尽恭敬。凡于生前有所咨禀，必托锦、琼代言，其贤于人远矣。自是，赵母与生为一家之好，锦娘与生尽始终之情。

生后擢巍科，登高第，官次翰苑为名士夫。徽音生二子，琼姐生一子，皆擢进士，后琼姐、奇姐、徽音与白生合葬于南洲之南，迄今佳木繁茂，多产芳兰，子孙履墓，里许闻香。世人皆以为和气致祥云。





