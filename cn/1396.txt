北梦琐言 - (唐)孙光宪
　第一卷　宣宗称进士
　第二卷　皮日休献书
　第三卷　卢肇为进士状元
　第四卷　赵令公红拂子
　第五卷　令狐公密状（木团头附。）
　第六卷　吴湘事（刘汉弘附。）
　第七卷　孟浩然赵嘏以诗失意
　第八卷　李太尉与段少常书
　第九卷　孟夕微躁妄
　第十卷　狄石丞鄙着紫僧
　第十一卷　张直方誉裴休
　第十二卷　卢藩神俊
　第十三卷　草贼号令公
　第十四卷　李茂贞胁尹杀宰相
　第十五卷　披褐至殿门
　第十六卷　以酒致祸
　第十七卷　梁祖为佣保
　第十八卷　杨千郎
　第十九卷　玉界尺
　第二十卷　见马抚髀









ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1，2，3，4，5

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　










北梦琐言 - (唐)孙光宪









浙版数媒





版权信息


 北梦琐言

[唐]孙光宪 著



©浙江出版集团数字传媒有限公司 2013



本书版权为浙江出版集团数字传媒有限公司所有，非经书面授权，不得在任何地区以任何方式反编译、翻印、仿制或节录本书文字或图表。



DNA-BN：TCFD-00105054-130329

最后修订：2013年3月29日



出版：浙江出版集团数字传媒有限公司

浙江 杭州 体育场路347号

互联网出版许可证：新出网证（浙）字10号

电子邮箱：service@bookdna.net

网址：www.bookdna.net



浙江出版集团数字传媒有限公司为作者提供电子书出版服务。

本书电子版如有错讹，祈识者指正，我们会及时更新版本。



©Zhejiang Publishing United Group Digital Media CO.,LTD,2013

All Rights Reserved.



DNA-BN: TCFD-00105054-130329



Published by

Zhejiang Publishing United Group Digital Media CO.,LTD,

No.347 Tiyuchang Road

Hangzhou,China 310006

E-mail: service@bookdna.net

Web-site: www.bookdna.net






序


唐自广明乱离，秘籍亡散。武宗已后，寂寞无闻，朝野遗芳，莫得传播。仆生自岷峨，官于荆郢。咸京故事，每愧面墙，游处之间，专于博访。顷逢故凤翔杨玭少尹，多话秦中平时旧说，常记于心。他日渚宫见元澄中允，款狎笑语，多符其说。元公谓旧族一二子弟曰：“诸贤生在长安，闻事不迨富春。此则存好问之所宏益也。”厥后每聆一事，未敢孤信，三复参校，然始濡毫。非但垂之空言，亦欲因事劝戒。三纪收拾筐箧，爰因公退，咸取编连。先以唐朝达贤一言一行列于谈次，其有事类相近，自唐至后唐、梁、蜀、江南诸国所得闻知者，皆附其末，凡纂得事成三十卷。《禹贡》云：“云土梦作乂。”《传》有“畋于江南之梦”。鄙从事于荆江之北，题曰《北梦琐言》，琐细形言，大即可知也。虽非经纬之作，庶勉后进子孙，俾希仰前事，亦丝麻中菅蒯也。通方者幸勿多诮焉。





第一卷　宣宗称进士

唐宣宗皇帝，好儒雅，每直殿学士从容，未尝不论前代兴亡。颇留心贡举，尝于殿柱上自题曰：“乡贡进士李某。”或宰臣出镇，赋诗以赠之，词皆清丽。凡对宰臣言政事，即终日忘倦。洎僖宗皇帝，好蹴球、斗鸡为乐，自以能于步打，谓俳优石野猪曰：“联若作步打进士，亦合得一状元。”野猪对曰：“或遇尧、舜、禹、汤作礼部侍郎，陛下不免且落第。”帝笑而已。原其所好优劣，即圣政可知也。

李太尉英俊

太尉李德裕，幼神俊，宪宗赏之，坐于膝上。父吉甫，每以敏辩夸于同列。武相元衡召之，谓曰：“吾子在家，所嗜何书？”意欲探其志也。德裕不应。翌日，元衡具告吉甫，因戏曰：“公诚涉大痴耳！”吉甫归以责之，德裕曰：“武公身为帝弼，不问理国调阴阳，而问所嗜书。书者，成均礼部之职也。其言不当，所以不应。”吉甫复告，元衡大惭。由是振名。

郑光免税

宣宗舅郑光，敕赐云阳、鄠县两庄，皆令免税。宰臣奏恐非宜，诏曰：“朕以光元舅，欲优异之，初不细思，是免其赋。尔等每于匡救，必尽公忠。亲戚之间，人所难议，苟非爱我，岂尽嘉言！庶事能如斯，天下何忧不治？有始有卒，当共守之。”寻罢。葆光子同僚尝买一庄，喜其无税，乃谓曰：“天下庄产，未有不征。”同僚以私券见拒，尔后子孙为县宰定税，求祈不暇。国舅尚尔，庶僚胡为！

再兴释教

武宗嗣位，宣宗居皇叔之行，密游外方，或止江南名山，多识高道僧人。初听政，谓宰相曰：“佛者，虽异方之教，深助理本，所可存而勿论，不欲过毁，以伤令德。”乃遣下诏，会昌中灵山古迹招提弃废之地，并令复之，委长吏择僧之高行者居之，唯出家者不得忘度也。懿宗即位，唯以崇佛为事。相国萧仿、裴坦时为常侍、谏议，上疏极谏，其略云：“臣等闻玄祖之道，用慈俭为先；素王之风，以仁义是首。相沿百世，作则千年。至圣至明，不可易也。如佛者，生于天竺，去彼王宫，割爱中之至难，取灭后之殊胜。名归象外，理出尘中，非为帝王所能慕也。”广引无益有损之义，文多不录，文理婉顺，与韩愈元和中上《请除佛骨表》不异也。懿皇虽听览称奖，竟不能止。末年迎佛骨，才至京师，俄而晏驾。识者谓大丧之兆也。

郑氏女庐墓

唐大中年，兖州奏：“先差赴庆州行营押官郑神佐阵没，其室女年二十四，先亡父未行营已前，许嫁右骁雄军健李玄庆，未受财礼。阿郑知父神佐阵没，遂与李玄庆休亲，截发往庆州北怀安镇，收亡父遗骸，到兖州瑕丘县进贤乡，与亡母合葬讫，便于茔内筑庐。”识者曰：“女子适边，取父遗骸合葬，烈而且孝，诚可嘉也。庐墓习于近俗，国不能禁，非也。”广引《礼经》而证之。

日本国王子棋

唐宣宗朝，日本国王子入贡，善围棋。帝令待诏顾师言与之对手。王子出本国如楸玉局、冷暖玉棋子。盖玉之苍者，如楸玉色，其冷暖者，言冬暖夏凉。人或过说，非也。王子至三十三下，师言惧辱君命，汗手死心始敢落指。王子亦凝目缩臂数四，竟伏不胜。回谓礼宾曰：“此第几手？”答曰：“其第三手也。”王子愿见第一手，礼宾曰：“胜第三，可见第二；胜第二，可见第一。”王子抚局叹曰：“小国之一，不及大国之三！”此夷人也，犹不可轻，况中国之士乎！

葆光子曰：“蜀简州刺史安重霸黩货无厌。部民有油客子者，姓邓，能棋，其力粗赡。安辄召与对敌，只令立侍。每落一子，俾其退立于西北牖下，俟我算路，然后进之。终日不下十数子而已。邓生倦立且饥，殆不可堪。次日又召，或有讽邓生曰：‘此侯好赂，本不为棋，何不献效而自求退？’邓生然之，以中金十铤获免。良可笑也。”

驳杜预

大中时，工部尚书陈商立《汉文帝废丧议》、立《春秋左传学议》，以“孔圣修经，褒贬善恶，类例分明，法家流也；左丘明为鲁史，载述时政，惜忠贤之泯灭，恐善恶之失坠，以日系月，修其职官，本非扶助圣言，缘饰经旨，盖太史氏之流也。举其《春秋》，则明白而有实；合之《左氏》，则丛杂而无征。杜元凯曾不思夫子所以为经，当与《诗》、《书》、《周易》等列；丘明所以为史，当与司马迁、班固等列，取二义乖剌不侔之语，参而贯之，故微旨有所未周，琬章有所未一。”文多不载。

又睹吴郡陆龟蒙，亦引啖助、赵匡为证，正与陈工部义同。葆光子同僚王公贞范，精于《春秋》，有驳正元凯之谬，条绪甚多，人咸讶之，独鄙夫尝以陈、陆、啖、赵之论窃然之。非苟合也，唯义所在。

李太尉抑白少傅

白少傅居易，文章冠世，不跻大位。先是，刘禹锡大和中为宾客时，李太尉德裕同分司东都，禹锡谒于德裕曰：“近曾得白居易文集否？”德裕曰：“累有相示，别令收贮，然未一披。今日为吾子览之。”及取看，盈其箱笥，没于尘坌。既启之而复卷之，谓禹锡曰：“吾于此人，不足久矣。其文章精绝，何必览焉！但恐回吾之心，所以不欲观览。”其见抑也如此。衣冠之士，并皆忌之，咸曰：“有学士才，非宰臣器。”识者于其答制中见经纶之用，为时所排，比贾谊在汉文之朝，不为卿相知。人皆惜之。葆光子曰：“李卫公之抑忌白少傅，举类而知也。初，文宗命德裕论朝中朋党，首以杨虞卿、牛僧孺为言。杨、牛即白公密友也。其不引翼，义在于斯。非抑文章也，虑其朋比而掣肘也。”

牛僧孺奇士

相国牛僧孺，字思黯，或言牛仙客之后，居宛、叶之间。少单贫，力学，有倜傥之志。唐永贞中，擢进士第，时与同辈过政事堂，宰相谓曰：“扫厅奉候。”僧孺独出曰：“不敢。”众耸异之。元和初登制科，历省郎、中书舍人、御史、中书门下平章事、扬州建州两镇、东都留守、左仆射。先是，撰《周秦行记》，李德裕切言短之。大中初卒，未赐谥。后白敏中入相，乃奏定谥曰“简”，白居易曰“文”。葆光子曰：“僧孺登庸，在德裕之先，又非忌才所能掩抑。今以牛之才术比李之功勋，自然知其臧否也。且《周秦行记》非所宜言，德裕着论而罪之，正人览《记》而骇之，勿谓卫公掩贤妒善，牛相不罹大祸，亦幸而免！”

令狐滈预拔文解

唐大中末，相国令狐绹罢相，其子滈应进士举，在父未罢相前，预拔文解及第。谏议大夫崔瑄上疏，述滈弄父权，势倾天下。以“举人文卷须十月前送纳，岂可父身尚居于枢务，男私拔其解名，干挠主司，侮弄文法，恐奸欺得路，孤直杜门”云云，请下御史台推勘。疏留中不出。葆光子曰：“令孤公在大中之初，倾陷李太尉，唯以附会李绅而杀吴湘，又擅改元和史，又言赂遗阉宦。殊不似德裕立功于国，自俭立身，掎其小瑕，忘其大美。洎身居岩庙，别无所长，谏官上章，可见之矣。与朱崖之终始，殆难比焉。”

刘三复记三生事

唐大和中，李德裕镇浙西。有刘三复者，少贫，苦学有才思。时中人齎御书至，以赐德裕。德裕试其所为，谓曰：“子可为我草表，能立就或归以创之？”三复曰：“文理贵中，不贵其速。”德裕以为当言。三复又请曰：“渔歌樵唱，皆传公述作，愿以文集见示。”德裕出数轴与之。三复乃体而为表，德裕嘉之，因遣诣阙求试。果登第，历任台阁。三复能记三生事，云曾为马，马常患渴，望驿而嘶，伤其蹄则心连痛。后三复乘马过硗确之地，必为缓辔，辙有石，必去之。其家不施门限，虑伤马蹄也。其子邺，敕赐及第，登廊庙，上表雪德裕，以朱崖神榇归葬洛中，报先恩也。士大夫美之。

秃角犀

杜邠公悰，司徒佑之孙，父曰从郁，历遗补畿令。悰尚宪宗岐阳公主，累居大镇，复居廊庙。无他才，未尝延接寒素，甘食窃位而已。有朝士贻书于悰曰：“公以硕大敦庞之德，生于文明之运。矢厥谟猷，出入隆显。”极言讥之，文多不录。时人号为“秃角犀”。凡莅藩镇，未尝断狱，系囚死而不问，宜其责之。呜呼！处高位而妨贤，享厚禄以丰己，无功于国，无德于民。富贵而终，斯又何人也！子孙不享，何莫由斯！

魏文贞公笏

唐文宗皇帝谓宰相曰：“太宗得魏征，采拾阙遗，弼成圣政。今我得魏谟，于疑似之间，必极匡谏。虽不敢希及贞观之政，庶几处无过之地。今授谟右补阙。”委舍人善为之词。又问谟曰：“卿家有何图书？”谟曰：“家书悉无，唯有文贞公笏在。”文宗令进来。郑覃在侧，曰：“在人不在笏。”文宗曰：“卿浑未晓。但‘甘棠’之义，非要笏也。”





第二卷　皮日休献书

咸通中，进士皮日休进书两通，其一请以《孟子》为学科，其略云：“臣闻圣人之道，不过乎经；经之降者，不过乎史；史之降者，不过乎子；子不异道者，《孟子》也。舍是而诸子者，必斥乎经史，为圣人之贼也。”云云。文多不载。请废庄、列之书，以《孟子》为主。有能通其义者，其科选请同明经也。其二请以韩文公愈配飨太学，其略曰：“臣闻圣人之道，不过乎求用。用于生前，则一时可知也；用于死后，则万世可知也。”云云。又云：“孟子、荀卿翼辅孔道，以至于文中子。文中子之道旷矣，其几于室授者，唯韩愈焉。蹴及杨、墨，蹂践释、老，故得孔道，炳然如日星焉。吾唐以来，一人而已。苟不得在二十一贤之数列，则典礼未为备也。”

日休先字逸少，后字袭美，襄阳竟陵人也。业文，隐鹿门山，号醉吟先生，窃比大圣。榜未及第，礼部侍郎郑愚以其貌不扬，戏之曰：“子之才学甚富，如一目何？”休对曰：“侍郎不可以一目废二目。”谓不以人废言也。举子咸推伏之。官至国子博士。寓苏州，与陆龟蒙为文友。着《文薮》十卷、《皮子》三卷，人多传之。黄寇中遇害，其子为钱尚父吴越相。

宰相怙权（温庭筠附。）

宣宗时，相国令狐绹最受恩遇而怙权，尤忌胜己。以其子滈不解而第，为张云、刘蜕、崔瑄叠上疏疏之。宣宗优容，绹出镇维扬，上表诉之冤，其略云：“一从先帝，久次中书，得臣恩者谓臣好，不得臣恩者谓臣弱。臣非美酒美肉，安能啖众人之口？”时以执己之短，取诮于人。或云曾以故事访于温岐，对以：“其事出《南华》。”且曰：“非僻书也。”或冀相公燮理之暇时，宜览古。绹益怒之，乃奏岐有才无行，不宜与第。会宣宗私行，为温岐所忤，乃授方城尉。所以岐诗云：“因知此恨人多积，悔读《南华》第二篇。”

又李商隐，绹父楚之故吏也，殊不展分。商隐憾之，因题厅阁，落句云：“郎君官重施行马，东阁无因许再窥。”亦怒之。官止使下员外也。江东罗隐亦受知于绹，毕竟无成。有诗《哭相国》云：“深恩无以报，底事是柴荆。”以三才子怨望，即知绹之遗贤也。

骆山人告王庭凑

唐田弘正之领镇州，三军杀之而立王庭凑，即王武俊支属也。庭凑生于别墅，尝有鸠数十只，朝集庭树，幕集檐下。有里人骆德播异之。及长，骈胁，善《阴符》、《鬼谷》之书。历军职，得士心。曾使河阳回，在中路，以酒困寝于路隅。忽有一人荷策而过，熟视之，曰：“贵当列土，非常人也。”仆者寤，以告庭凑，庭凑驰数里及之，致敬而问，自云：“济源骆山人也。向见君鼻中之气，左如龙而右如虎。龙虎气交王在今秋，子孙相继满一百年。”又云：“家之庭合有大树，树及于堂，是其兆也。”是年果为三军扶立为留后。归别墅，而庭树婆娑，暗庇舍矣。墅西飞龙山神，庭凑往祭之。将及祠百步，有人具冠冕，折腰于庭凑。及入庙，神乃侧坐。至今面东，起宇尚存焉。庭凑清俭公正，忠于朝廷，勤于军民，子孙世嗣为镇帅。至朱梁时，王镕封赵王，为部将张文礼灭之。

授任致寇

唐马植相公，曾镇安南，安抚军民，怀柔蛮獠，废珠池，尚俭素。李琢后镇是邦，用法大酷，军城远出而属南蛮，六七年间，劳动兵役。咸通七年，高骈收复之。先是，荆、徐间征役拒蛮，人甚苦之。有举子闻许卒二千没于蛮乡，有诗刺曰：“南荒不择吏，致我交趾覆。联绵三四年，致我交趾辱。懦者斗则退，武者兵益黩。军容满天下，战将多金玉。刮得齐民疮，分为猛士禄。雄雄许昌师，忠武冠其族。去为万骑风，住为一川肉。时有践卒回，千门万户哭。哀声动闾里，怨气成山谷。谁能听鼓声，不忍看金镞。念此堪泪流，悠悠颍川绿。”吟此诗，有以见失于授任，为国家生事。《大东》之苦，斯其类乎！

高骈开海路（王审知开海附。）

安南高骈奏开本州海路。初，交趾以北，距南海有水路，多覆巨舟。骈往视之，乃有横石隐隐然在水中。因奏请开凿，以通南海之利。其表略云：“人牵利楫，石限横津。才登一去之舟，便作九泉之计。”时有诏听之，乃召工者，啖以厚利，竟削其石。交、广之利，民至今赖之以济焉。或言骈以术假雷电以开之，未知其详。

葆光子尝闻闽王王审知患海畔石碕为舟楫之梗，一夜，梦吴安王（即吴子胥也。）许以开导，乃命判官刘山甫躬往祈祭。三奠才毕，风雷勃兴，山甫凭高观焉，见海中有黄物，可长千百丈，奋跃攻击。凡三日，晴霁，见石港通畅，便于泛涉。于时录奏，赐名“甘棠港”。即渤海假神之力，又何怪焉？亦号此地为“天威路”，实神功也。

放孤寒三人及第（科松荫花事附。）

咸通中，礼部侍郎高知举，榜内孤贫者公乘亿，赋诗三（一作“二”。）百首，人多书于屋壁。许棠有《洞庭诗》尤工，诗人谓之“许洞庭”。最奇者有聂夷中，河南中都人，少贫苦，精于古体，有《公子家》诗云：“种花于西园，花发青楼道。花下一禾生，去之为恶草。”又《咏田家》诗云：“父耕原上田，子斸山下荒。六月禾未秀，官家已修仓。”又云：“锄禾当日午，汗滴禾下土。谁念盘中餐，粒粒皆辛苦。”又云：“二月卖新丝，五月粜新谷。医得眼前疮，剜却心头肉。我愿君王心，化为光明烛。不照绮罗筵，只照逃亡屋。”所谓言近意远，合《三百篇》之旨也。盛得三人，见湜之公道也。

葆光子尝有同僚，示我调举时诗卷，内一句云：“科松为荫花。”因讥之曰：“贾浪仙云：‘空庭唯有竹，闲地拟栽松。’吾子与贾生，春兰秋菊也。”他日赴达官牡丹宴，栏中有两松对植，立命斧斫之，以其荫花。此侯席上，于愚有得色，默不敢答，亦可知也。

文宗重王起

王文懿公起，三任节镇，扬历省寺，赠守太尉。文宗颇重之，曾为诗，写于太子之笏以扬之，又画仪形于便殿。师友目之曰“当代仲尼”。虽历外镇，家无余财。知其甚贫，诏以仙韶院乐官逐月俸钱五百贯给之。起昧于理家，俸入其家，尽为仆妾所有，耄年寒馁，故加给焉。于时识者以起不能陈逊，而与伶人分俸，利其苟得，此为短也。葆光子曰：“士人之家，唯耻货殖，至于荷畚执耒，灌园鬻蔬，未有禄以代耕，岂空器而为养，安可忘甘苦不迨晨昏？今之世禄嚣薄，不能撙节，稍丰则饫其狗彘，少歉则困彼妻孥，而云安贫，吾无所取。唯衣与食，所谓切身，傥德望名品未若王相国者，得不思俭而足用乎！”





第三卷　卢肇为进士状元

唐相国李太尉德裕，抑退浮薄，奖拔孤寒。于时朝贵朋党，掌武破之，由是结怨。而绝于附会，门无宾客。唯进士卢肇，宜春人，有奇才，每谒见，许脱衫从容。旧例，礼部放榜，先禀朝廷，恐有亲属言荐。会昌三年，王相国起知举，先白掌武。乃曰：“某不荐人，然奉贺今年榜中得一状元也。”起未喻其旨，复进亲吏于相门侦问，吏曰：“相公于举子中，独有卢肇，久接从容。”起相曰：“果在此也。”其年卢肇为状头及第。时论曰：“卢虽受知于掌武，无妨主司之公道也。”

戏改毕諴相名

唐相毕諴，吴乡人，词学器度，冠于侪流。擢进士，未遂其志，尝谒一受知朝士者，希为改名，以期亨达。此朝士讥其鹾贾之子，请改为“諴”字。相国忻然，受而谢之。竟以此名登第，致位台辅。前之朝士，渐悔交集也。

段相踏金莲（夏侯相附。）

唐段相文昌，家寓江陵。少以贫窭修进，常患口食不给，每听曾口寺斋钟动，辄诣谒餐，为寺僧所厌。自此乃斋后扣钟，冀其晚届而不逮食也。后入登台座，连出大镇，拜荆南节度，有诗《题曾口寺》云“曾遇阇黎饭后钟。”盖为此也。富贵后，打金莲花盆，盛水濯足。徐相商致书规之，邹平曰：“人生几何，要酬平生不足也。”

夏侯孜相国未偶，伶俜风尘，蹇驴无故坠井。每及朝士之门，舍逆旅之馆，多有龃龉，时人号曰“不利市秀才”。后登将相。何先塞而后通也？（或云：“王播相公未遇，题扬州佛寺诗。”及荆南人云：“是段相。”亦两存之。）

李固言相国为柳表所误

唐李固言，生于凤翔庄墅，雅性长厚，未习参谒。始应进士举，舍于亲表柳氏京第。诸柳昆仲，率多戏谑，以相国不谙人事，俾习趋揖之仪，俟其磬折，密于鸟巾上帖文字云：“此处有屋僦赁。”相国不觉，及出，朝士见而笑之。许孟容守常侍，朝中鄙此官，号曰“貂郤”，固不能为人延誉也。相国始以所业求知，谋于诸柳，诸柳与导行卷去处，先令投谒许常侍。相国果诣骑省，高阳公惭谢曰：“某官绪极闲冷，不足发君子声采。”虽然，已藏之于心。又睹乌巾上文字，知其朴质。无何，来年许公知礼闱，李相国居状头及第。是知柳氏之戏侮，足致陇西之速遇也。

杜邠公不恤亲戚

杜邠公悰，位极人臣，富贵无比。尝与同列言：“平生不称意有三，其一，为澧州刺史；其二，贬司农卿；其三，自西川移镇广陵，舟次瞿塘，左右为骇浪所惊，呼唤不暇，渴甚，自泼汤茶吃也。”镇荆州日，诸院姊妹多在渚宫寄寓，贫困尤甚，相国未尝拯济。至于节腊，一无沾遗。有乘肩舆至衙门诟骂者，亦不省问之。凡莅方镇，不理狱讼。在凤翔洎西川，系囚毕政，无轻无重，任其殍殕。人有从剑门拾得裹漆器文书，乃成都具狱案牍。略不垂愍，斯又何心哉！（未尝荐贤，时号“秃角犀”。）

李光颜太师选佳婿

李太师光颜，以大勋康国，品位穹崇。爱女未聘，幕僚谓其必选佳婿，因从容语次，盛誉一郑秀才词学门阀，人韵风流异常，冀太师以子妻之。他日又言之，太师谢幕僚曰：“李光颜一健儿也，遭遇多难，偶立微功，岂可妄求名族，以掇流言乎？某已选得一佳婿，诸贤未见。”乃召一客司小将，指之曰：“此即某女之匹也。”超三五阶军职，厚与金帛而已。从事许当曰：“李太师建定难之勋，怀弓藏之虑。武宁保境，止务图存。而欲结援名家，非其志也。与夫必娶高、国，求婚王、谢，何其远哉！”（王特尚书与太师宅重叠姻戚，常语之。）

王文公叉手睡（司空图附。）

王文公凝，清修重德，冠绝当时。每就寝息，必叉手而卧，虑梦寐中见先灵也。食馎饦面，不过十八片。曾典绛州。

于时司空图侍郎方应进士举，自别墅到郡谒见，后更不访亲知，阍吏遽申司空秀才出郭矣；或入郭访亲知，即不造郡斋。琅玡知之，谓其专敬，愈重之。及知举日，司空一捷，列第四人登科。同年讶其名姓甚暗，成事太速。有鄙薄者，号为“司徒空”。琅玡知有此说，因召一榜门生开筵，宣言于众曰：“某叨忝文柄，今年榜帖，全为司空先辈一人而已。”由是声采益振。尔后为御史分司。旧相卢公携访之，乃留诗曰：“氏族司空贵，官班御史雄。老夫如且在，未可叹途穷。”其为名德所重也如此。

河中饯刘相瞻

唐相国刘公瞻，其先人讳景，本连州人，少为汉南郑司徒掌笺札，因题商山驿侧泉石，荥阳奇之，勉以进修，俾前驿换麻衣，执贽之后致解荐，擢进士第，历台省。瞻相孤贫有艺，虽登科第，不预急流。任大理评事日，饘粥不给。尝于安国寺相识僧处谒餐，留所业文数轴，置在僧几。致仕刘军容玄冀游寺，见此文卷，甚奇之。怜其贫窭，厚有济恤。又知其连州人，朝无强援，谓僧曰：“某虽闲废，能为此人致宰相。”尔后授河中少尹，幕僚有贵族浮薄者蔑视之。一旦有命征入，蒲尹张筵而祖之。浮薄幕客呼相国为尹公，曰：“归朝作何官职？”相国对曰：“得路即作宰相。”此郎大笑之，在席亦有异其言者。自是以水部员外知制诰，相次入翰林，以至大拜也。（王屋匡一上人细话之。）

李氏瑞槐（赵令公檽枣附。）

唐相国李公福，河中永乐有宅，庭槐一本抽三枝，直过当舍屋脊，一枝不及。相国同堂昆弟三人，曰石、曰程，皆登宰执，唯福一人，历镇使相而已。

近者石晋朝赵令公莹家，庭有檽枣树，婆娑异常，四远俱见。有望气者诣其邻里，问人云：“此家合有登宰辅者。”里叟曰：“无之。然赵令先德小字‘相之儿’，得非此应乎？”术士曰：“王气方盛，不在身，当其子孙尔。”后中令由太原判官大拜，出将入相，则前言果效矣。

凡士之宦达，非止一途，或以才升，或以命遇，则盛衰之气亦随人而效之。向者槐、枣异常，岂非王气先集耶。不然，何荣茂挺特拔耸之如是也？（陇西事得于李载仁大夫；天水事得于长阳宰康张，甚详悉也。）

高太尉决礼佛僧

唐渤海王太尉高公骈镇蜀日，因巡边至资中郡，舍于刺史衙。对郡山顶有开元佛寺，是夜黄昏，僧徒礼赞，螺呗间作。渤海命军候悉擒械之，来晨笞背斥逐。召将吏而谓之曰：“僧徒礼念，亦无罪过。但以此寺十年后，当有秃丁数千作乱，我故以是厌之。”其后土人皆髡发执兵，号大髡小髡，据此寺为寨，陵胁州将。果叶渤海之言。时称骈好妖术，斯亦或然之验与。（得于资中处士王迢。）

王中令铎拒黄巢

唐王中令铎，重德名家，位望崇显，率由文雅，然非定乱之才。镇渚宫为都统，以御黄巢。寇兵渐近。先是，赴镇以姬妾自随，其内未行，本以妒忌，忽报夫人离京在道，中令谓从事曰：“黄巢渐以南来，夫人又自北至。旦夕情味，何以安处？”幕僚戏曰：“不如降黄巢。”公亦大笑之。洎荆州失守，复把潼关。黄巢差人传语云：“令公儒生，非是我敌。请自退避，无辱锋刃。”于是弃关，随僖皇播迁于蜀。再授都统，收复京都，大勋不成，竟罹非命。时议曰：“黄巢过江，高太尉不能拒捍，岂王中令儒懦所能应变乎？”落都统后有诗，其要云：“敕诏已闻来阙下，檄书犹未遍军前。”亦志在其中也。（黄巢起广州，自号义军百万都统，上表先陈犯阙之意，其词云：“傥便归降，必有升奖。”朝廷耻笑。）

路侍中巾裹

唐路侍中严，风貌之美，为世所闻。镇成都日，委执政于孔目吏边咸，日以妓乐自随，宴于江津。都人士女怀掷果之羡，虽卫玠、潘岳，不足为比。善巾裹，蜀人见必效之。后乃翦纱巾之脚，以异于众也。闾巷有袨服修容者，人必讥之曰：“尔非路侍中耶！”尝过鬻豚之肆，见侩豕者谓屠者曰：“此豚端正，路侍中不如。”用之比方，良可笑也。以官妓行云等十人侍宴。移镇渚宫日，于合江亭离筵赠行云等《感恩多》词，有“离魂何处断，烟雨江南岸。”至今播于倡楼也。

李勋尚书发愤（赵观文附。）

薛能尚书镇郓州，见举进士者必加异礼。李勋尚书先德为衙前将校，八座方为客司小子弟，亦负文藻，潜慕进修，因舍归田里。未逾岁，服麻衣，执所业于元戎。左右具白其行止，不请引见。元戎曰：“此子慕善，才与不才，安可拒之？某今自见其人质清秀，复览其文卷，深器重之。”乃出邮巡职牒一通，与八座先德，俾罢职司闲居，恐妨令子修进。尔后果策名第，扬历清显，出为郓州节度也。（八座事，得之王屋山僧匡一，甚详。近代进士赵观文、桂州小军杜状元及弟，乃才举也。）

郑愚尚书锦半臂

唐郑愚尚书，广州人，雄才奥学，擢进士第，扬历清显，声称烜然。而性本好华，以锦为半臂。崔魏公铉镇荆南，荥阳除广南节制，经过，魏公以常礼延遇。荥阳举进士时，未尝以文章及魏公门，此日于客次换麻衣，先贽所业。魏公览其卷首，寻已赏叹，至三四，不觉曰：“真销得锦半臂也。”又以魏公故相，合具军仪廷参，不得已而受之。魏公曰：“文武之道，备见之矣。”其钦服形于辞色也。或曰：“荥阳因醉眠，左右见一白猪。”盖杜征南蛇吐之类。

韦宙相足谷翁

唐相国韦公宙，善治生。江陵府东有别业，良田美产，最号膏腴，而积稻如坻，皆为滞穗。咸通初，除广州节度使，懿宗以番禺珠翠之地，垂贪泉之戒。京兆从容奏对曰：“江陵庄积谷尚有七千堆，固无所贪。”懿皇曰：“此可谓之‘足谷翁’也。”

李当尚书竹笼（崔珏二子附。）

唐李当尚书镇南梁日，境内多有朝士庄产，子孙侨寓其间，而不肖者相效为非。前政以其各有阶缘，弗克禁止，闾巷苦之。八座严明有断，处分宽织蔑笼，召其尤者，诘其家世谱第、在朝姻亲，乃曰：“郎君籍如是地望，作如此行止，无乃辱于存亡乎？今日所惩，贤亲眷闻之，必赏老夫。勉旃！”遽命盛以竹笼，沉于汉江。由是其侪惕息，各务戢敛也。

崔珏侍御家寄荆州，二子凶恶。节度使刘都尉判之曰：“崔氏二男，荆南三害。”不免行刑也。

吴行鲁温溲器（厉图南附。）

唐吴行鲁尚书，彭州人。少年事内官西门军容，小心畏慎，每夜常温溺器以奉之，深得中尉之意。或一日为洗足，中尉以脚下文理示之曰：“如此文理，争教不作十军容使？”行鲁拜曰：“此亦无凭。某亦有之，何为常执厮仆之役？”乃脱屦呈之。中尉嗟叹谓曰：“汝但忠孝，我终为汝成之。”尔后假以军职，除彭州刺史，卢耽相公表为西川行军司马。御蛮有功，历东、西川、山南三镇节旄。《除西川制》云：“为命代之英雄，作人中之祥瑞。”讥之也。

历图南为西川副使，随府罢职。行鲁欲延辟之。图南素薄行鲁，闻之大笑曰：“不能翦头刺面，而趋侍健儿乎！”自使院乘马，不归私第，直出北郭。家人遽结束而追之。张云起居为成都少尹，常出轻言，为行鲁酖杀之。

崔侍中省刑狱

唐崔侍中安潜，崇奉释氏，鲜茹荤血；唯于刑辟，常自躬亲，虽僧人犯罪，未尝屈法。于厅事前虑囚，必温颜恤恻，以尽其情。有大辟者，俾先示以判语，赐以酒食，而付于法。镇西川三年，唯多蔬食。宴诸司，以面及蒟蒻之类染作颜色，用像豚肩、羊臑、脍炙之属，皆逼真也。时人比于梁武。而频于宅使堂前弄傀儡子，军人百姓穿宅观看，一无禁止。而中壶预政，以玷盛德，惜哉！

刘蜕山人不祭先祖

唐刘舍人蜕，桐庐人。早以文学应进士举，其先德戒之曰：“任汝进取，穷之与达，不望于汝。吾若没后，慎勿祭祀。”乃乘扁舟以渔钓自娱，竟不知其所适。（不审是隐者，为复是渔师，莫晓其端倪也。）紫微历登华贯，出典商于，霜露之思，于是乎止。临终亦戒其子，如先考之命。蜀礼部尚书纂，即其息也，尝与同列言之。君子曰：“名教之家，重于丧祭。刘氏先德，是何人斯？苟同隐逸之流，何伤菽水之礼？紫微以儒而进，爵比通侯，遵乃父之绪言，紊先王之旧制，以时（一作“报本”。）之敬，能便废乎？大彭通人，抑有其说，时未喻也。”

杜审权斥冯涓

大中四年，进士冯涓登第，榜中文誉最高。是岁，新罗国起楼，厚齎金帛，奏请撰记，时人荣之。初除京兆府参军，恩地即杜相审权也。杜有江西之拜，制书未行，先召长乐公密话，垂延辟之命，欲以南昌笺奏任之，戒令勿泄。长乐公拜谢，辞出宅，速鞭而归。于通衢遇友人郑（上宗下贝），见其喜形于色，驻马恳诘。长乐遽以恩地之辟告之。荥阳寻捧刺诣京兆门谒贺，具言得于冯先辈也。京兆嗟愤，而鄙其浅露。洎制下开幕，冯不预焉，心绪忧疑，莫知所以。廉车发日，自霸桥乘肩舆，门生咸在，长乐拜别，京兆公长揖冯曰：“勉旃！”由是嚣浮之誉，遍于搢绅，竟不通显。中间有涉交通中贵，愈招清议，官止祠部郎中、眉州刺史。仕蜀，至御史大夫。

不肖子三变

唐咸通中，荆州有书生号“唐五经”者，学识精博，实曰鸿儒。旨趣甚高，人所师仰，聚徒五百辈，以束脩自给。优游卒岁，有西河、济南之风，幕寮多与之游。常谓人曰：“不肖子弟有三变，第一变为蝗虫，谓鬻庄而食也；第二变为蠹鱼，谓鬻书而食也；第三变为大虫，谓卖奴婢而食也。”三食之辈，何代无之？

薛保逊轻薄

薛保逊，名家子，恃才与地，凡所评品，士子以之升降，时号为“浮薄”。相国夏侯孜尤恶之。其堂弟因名保厚以异之，由是不睦。内子卢氏，与其良人操尚略同。因季父薛监来省，卢新妇出参。俟其去后，命水涤门阈。薛监知而大怒，经宰相疏之，保逊因谪授澧州司马，凡七年不代。夏侯孜出镇，魏相谟登庸，方有征拜，而殒于郡。

愚曾睹薛文数幅，其一云：“饯交亲于灞上，止逆旅氏，见数物象人。诘之，口辄动，皆云江、淮、岭表州县官也。呜呼，天之生民，为此辈笞挞！”又《观优》云：“绯胡折窣，莽转而出。众人皆笑，唯保逊不会。”其轻物皆此类也。卢虔灌罢夔州，以其为姊妹夫，迳至澧州慰省。回至邮亭，回望而笑曰：“岂意薛保逊一旦接军事李判官，打《杨柳枝》乎！”（澧州老军将周蔼，旧曾服事，备言之。）

陈会螳螂赋

蜀之士子，莫不酤酒，慕相如涤器之风也。陈会郎中，家以当垆为业，为不扫街，官吏殴之。其母甚贤，勉以修进，不许归乡，以成名为期。每岁糇粮纸笔、衣服仆马，皆自成都齎致。郎中业八韵，唯《螳螂赋》大行。大和元年及第，李相固言览报状，处分厢界，收下酒旆，阖其户，家人犹拒之。逡巡贺登第，乃圣善奖训之力也。后为白中令子婿，西川副使，连典彭、汉两郡而终。

刘仆射荔枝图

唐刘仆射崇龟，以清俭自居，甚招物论。尝召同列餐苦蕒饆锣，朝士有知其矫，乃潜问小苍头曰：“仆射晨餐何物？”苍头曰：“泼生吃了也。”朝士闻而哂之。及镇番禺，效吴隐之为人。京国亲知贫乏者颙俟濡救，但画荔枝图，自作赋以遗之。后薨于岭表。扶护灵榇，经渚宫，家人鬻海珍珠翠于市，时人讥之。

赵大夫号无字碑（张策附。）

唐赵大夫崇，凝重清介，门无杂宾，慕王濛、刘真长之风也。标格清峻，不为文章，号曰“无字碑”。每遇转官，旧例各举一人自代，亚台未尝举人，云：“朝中无可代己也。”世亦以此少之。

梁相张策尝为僧，返俗应举。亚台鄙之。或曰：“刘轲、蔡京，得非僧乎？”亚台曰：“刘、蔡辈虽作僧，未为人知，翻然贡艺，有何不可？张策衣冠子弟，无故出家，不能参禅访道，抗迹尘外，乃于御帘前进诗，希望恩泽。如此行止，岂掩人口。某十度知举，十度斥之。”清河公乃东依梁主而求际会，盖为天水拒弃，竟为梁相也。





第四卷　赵令公红拂子

唐襄州赵康凝令公，世勋嗣袭，人质甚伟，酷好修容，前后垂镜，以整冠栉。往往以家讳刑人。相国崔公胤出镇湖南，由岘首。赵令逢迎开宴，崔相从容而规之曰：“闻令公以文字刑人，甚无谓也。闻名心矍，但有颦蹙，岂可笞责及人耶？”俄而近侍以红拂子于乌巾上拂之，相国又曰：“此尤不可也。”陪僚俛首而已。天水其后汉南失守，已而奔吴，路由夏口，杜洪念公郊迓，以主座逊之，遽尸其位。其不识去就，皆此类也，竟罹祸于淮甸，宜乎。

薛氏子具军仪

唐薛尚书能，以文章自负，累出戎镇，常郁郁叹息。因有诗谢淮南寄天柱茶，其落句云：“粗官乞与真抛却，赖有诗名合得尝。”意以节将为粗官也。镇许昌日，幕吏咸集，令其子具橐鞬，参诸幕客。幕客怪惊，八座曰：“俾渠消灾。”时人以为轻薄也。盖不得本分官，矫此以见志，非轻薄乎？

孙偓相通简

唐相国孙公偓，宽裕通简，不事矫异。常语于亲友曰：“凡人许己，务在得中，但士行无亏，不必太苦。以我之长，彰彼之短，以我之清，彰彼之浊，幸勿为之。”后谪居衡山，情抱坦然，不以放逐而怀戚戚。每对客座，而厮仆辈纷诟殴曳，仆于面前。相国凝然，似无所睹，谓客曰：“若以怒心逢彼，即方寸自挠矣。”其性度皆此类也。相国曾乘轺至蜀，诣杜光庭先生受箓，乃曰：“尝遇至人，话及时事，每有高栖之约。”尔后虽登台辅，竟出官于南岳。有诗《寄杜先生》，其要句云：“蜀国信难遇，楚乡心更愁。我行同范蠡，师举效浮丘。他日相逢处，多应在十洲。”唐末朝达罹谷水、白马驿之祸，唯相国获免焉。

柳玭大夫赏牟黁

唐柳大夫玭，直清重德，中外惮之。谪授泸州郡守，先诣东川庭参，具櫜鞬。元戎顾相彦朗坚却之。亚台曰：“朝廷本用见责，此乃军府旧仪。”顾公不得已而受之。赴任，路由渝州，有牟黁秀才者，即都校牟居厚之子。文采不高，执所业谒见，亚台奖饰甚勤。甥侄从行，以为牟子卷轴不消见遇。亚台曰：“巴蜀多故，土豪倔起。斯乃押衙之子，独能慕善，苟不诱进，渠即退志。以吾称之，人必荣之。由此灭三五员草贼，不亦善乎？”子弟窃笑而服之。

孙揆尚书锯解（刘知俊附。）

唐末，朝廷围太原不克，以宰相张浚为都统，华帅韩建为副使，泽潞孙揆尚书以本道兵会伐。军容使杨复恭与张相不叶，逗挠其师，因而自溃。由是贬张相为绣州牧。孙尚书为太原所执，诟骂元戎李公克用，以狗猪代之。李公大怒，俾以锯解。虽加苦楚，而锯齿不行。八座乃谓曰：“死狗猪！解人须用板夹，然后可得行，汝何以知之！”由此施板而锯，方行未绝间，骂声不歇。何乃壮而不怖！斯则君子之儒，必有勇也。

近者刘知俊自梁奔秦，自秦奔蜀，骁暴之声，天下咸闻焉。蜀先主坐其惨酷而诛之。受戳日，章皇万端，乞命不暇。行刑者嗟而笑之。比孙帅，何勇怯之不侔也。（孙揆尚书少年不慧，涕泪狼籍，蒙然而已。十五岁适然一变，非唯时俊，乃烈士也。）

崔允相腋文

唐崔相国慎猷廉察浙西日，有瓦棺寺持《法华经》僧为门徒。或有术士言相国面上气色有贵子。问其妊娠之所在，夫人洎妾滕间，皆无所见。相国徐思之，乃召曾侍更衣官妓而示术士，曰：“果在此也。”及载诞日，腋下有文，相次分明，即瓦棺僧名也。因命其小字缁郎。年七岁，尚不食肉。一日，有僧请见，乃掌其颊谓曰：“既爱官爵，何不食肉？”自此方味荤血，即相国胤也。崔事，一说云是终南山僧，两存之。

诸重德好尚

唐朱崖李太尉与同列款曲，或有征其所好者，掌武曰：“喜见未闻言、新书策。”崔魏公铉好食新䭃头，以为珍美。从事开筵，先一夕前，必到使院索新煮䭃头也。杜豳公每早食饙饭干脯。崔侍中安潜好看斗牛。虽各有所美，而非近利，与夫牙筹金埒、钱癖谷堆，不亦远乎！

毕舅知分（蜀杨会附。）

唐毕相諴，家本寒微，其渭阳为太湖县伍伯（伍伯，即今号杂职行杖者。）。相国耻之，俾罢此役，为除一官。累遣致意，竟不承命。特除选人杨载宰此邑，参辞，特于私第延坐与语，期为落此猥籍，津送入京。杨令到任，具达台旨。伍伯曰：“某下贱人也，岂有外甥为宰相耶？”杨令坚勉之，乃曰：“某每岁公税，享六十缗事例钱。苟无败阙，终身优渥。不审相公欲为致何官职？”杨令具以闻，相国叹赏，亦然其说，竟不夺其志也。

近者蜀相庾公传素，与其从弟凝绩，曾宰蜀州唐兴县。郎吏有杨会者，庾氏之昆弟深念之，洎迭秉蜀政，为杨会除长马以酬之。杨会曰：“某之吏役，远近皆知。忝冒为官，宁掩人口？岂可将数千家供待，而博一虚名长马乎？”虽强假军职，除授检校官，竟不舍县役。亦毕舅之次也。

杨蔚使君三典洋源

唐杨蔚使君典洋州，道者陈休复每到州，多止于紫极宫。弘农甚思一见，而颍川辄便他适，乃谓道士曰：“此度更来，便须申报。”或一日再至，遽令申白。俄而州将拥旆而至，方遂披揖。弘农曰：“向风久矣，幸获祗奉，敢以将来禄算为请，勿迓造次。”颍川呼人为卿，乃谓州牧曰：“卿三为刺史。”了更无言。州牧不怿，以其曾典两郡，至此三也。自是常以见任为终焉之所。尔后秩满无恙，不喻其言。无何，又授此州，亦终考限。罢后又除是郡。凡三任，竟殒于是邦。三为刺史之说，果在于此乎？杨公季弟玭为愚话之。

妖人伪称陈仆射

唐军容使田令孜擅权，有回天之力。尝致书于许昌，为其兄陈敬瑄求兵马使职，节将崔侍中安潜不允。尔后崔公移镇西川，敬瑄与杨师立、牛勖、罗元杲以打球争三川，敬瑄获头筹，制授右蜀节旄以代崔公。中外惊骇。报状云，陈仆射之命，莫知谁何。青城县弥勒会妖人（弥勒会，北中金刚禅也。）窥此声势，乃伪作陈仆射行李，云山东盗起，车驾必谋幸蜀，先以陈公走马赴任。乃树一魁妖，共翼佐之。军府未喻，亦差迎候。至近驿，有指挥索白马四匹，察事者觉其非常，乃羁縻之。未供承间，而真陈仆射亦连辔而至，其妖人等悉擒缚，而俟命颍川，俾隐而诛之。识者曰：“陈仆射由阉官之力，无涓尘之效。盗处方镇，始为妖物所凭，终以自贻诛灭，非不幸也。”

哭麻刘舍人事

唐李相磎，高才奥学，冠绝群彦，为朋党所排。洎登严廊，似涉由径，虽然，亦才授也。制下之日，刘舍人崇鲁抱麻而哭之。李相斥其祖祢，条上其事，具表论之。又以彭城先德受贿饮鸩，乃作《鹦鹉杯赋》，丑词讦切，人为寒心。朝士有识者阅其表曰：“何必多言，但云倒策侧龟于君前有诛，彭城子何所逃刑？”时以为然。

蔡京尚书拔顾氏昆弟

唐蔡京尚书为天德军使，衙前小将顾彦朗、彦晖知使宅市买。八座有知人之鉴，或一日，俾其子叔向已下，备酒馔于山亭，召二顾赐宴。八座俄亦即席，约令勿起。二顾惶惑，莫喻其意。八座勉之曰：“公弟兄俱有封侯之相，善自保爱，他年愿以子孙相依。”因迁其职级。洎黄寇犯阙，顾彦朗领本军同立收复功，除东川，加使相。蔡叔向兄弟往依之，请叔向为节度副使，仍以丈人行拜之，军府大事皆谘谋焉。大顾薨，其弟彦晖嗣之，亦至使相。

陆扆相六月及弟（卢光启附。）

唐陆相扆举进士，属僖宗再幸梁、洋，随驾至行在。于时奔避劳止，又时当六月而相国策名。尔后在翰林，暑月苦于蒸溽。同列戏之曰：“今日好造榜天。”以其进取非时也。然相国文才重德，名冠一时。朝中陆氏三人，号曰“三陆”，即相国洎希声及威三人也。

卢相光启，先人伏刑。尔后弟兄修饰赴举，因谓亲知曰：“此乃开荒也。”然其立性周谨，进取多途。着《初举子》一卷。即进取诸事，皆此类也。策名后，扬历台省，受知于租庸张浚。清河出征并、汾，卢每致书疏，凡一事别为一幅，朝士至今效之。盖八行重叠别纸，自公始也。唐末举人，不问士行文艺，但勤于请谒，号曰“精切”，亦楷法于范阳公尔。其族弟汝弼，尝为张相出征判官，传檄四方。其略云：“致赤子之流离，自朱邪之版荡。”自谓人曰：“天生朱邪、赤子，供我之笔也。”俊迈亦有族昆之风。

吴融侍郎文笔

唐吴融侍郎策名后，曾依相国太尉韦公昭度，以文笔求知。每起草先呈，皆不称旨。吴乃祈掌武亲密，俾达其诚，且曰：“某幸得齿在宾次，唯以文字受眷。虽愧荒拙，敢不着力。未闻惬当，反甚忧惧。”掌武笑曰：“吴校书诚是艺士，每有见请，自是吴家文字，非干老夫。”由是改之，果惬上公之意也。散版出官，寓于江陵，为僧贯休撰诗序，以“唐来唯元、白、休师而已”。又《祭陆龟蒙文》，即云：“海内文章，止鲁望而已。”自相矛盾，于时不免识者所讥。

破天荒解

唐荆州衣冠薮泽，每岁解送举人，多不成名，号曰“天荒解”。刘蜕舍人以荆解及第，号为“破天荒”。尔来余知古、关图、常修，皆荆州之居人也，率有高文，连登上科。关即衙前将校之子也，及第归乡，都押已下，为其张筵。乃指盘上酱瓯戏老校曰：“要校卒为者。”其人以醋樽进之曰：“此亦校卒为者也。”席人大噱。关图妻，即常修妹，才思妇也，有《祭夫文》行于世。

成令公为蛇绕身

唐荆州成令公汭，领蔡州军戍江陵，为节度使张瑰谋害之，遂弃本都，奔于秭归。一夜，为巨蛇绕身，几至于殒，乃曰：“苟有所负，死生唯命。”逡巡蛇亦亡去。尔后招辑户口，训练士卒，沿流而镇渚宫。寻授节旄，抚绥凋残，励精为理。初年居民唯一十七家，末年至万户。勤王奉国，通商务农，有足称焉。朝廷号“北韩南郭”（韩即华州韩建，成令初姓郭，后归本姓。）。有孔目官贺隐者，亦返俗僧也，端贞俭约，始为腹心，凡有阙政，赖其规赞。自贺隐物故，率由胸襟，加以骋辩陵人，又多矜伐，为识者所鄙。妇翁竺知章，乃饼匠也，言多不逊。又元子微过，皆手刃之，竟无系嗣。楼船之役，幕僚结舌，终致鄂渚之败，惜哉！

张浚相破贼

唐黄巢犯阙，僖宗幸蜀。张相国浚白身未有名第，时在河中永乐庄居。里有一道人，或麻衣，或羽帔，不可亲狎。一日，张在村路前行，后有唤：“张三十四郎，驾前待尔破贼！”回顾，乃是此道人。相国曰：“某一布衣耳，何阶缘而能破贼乎？”道人勉其入蜀，适遇相国圣善疾苦，未果南行。道者乃遗两粒丹，曰：“服此可十年无恙。”相国得药奉亲，所疾痊复。后历登台辅，道者亦不复见。破贼之说，何其验哉。

薛澄州弄笏（罗九皋附。）

唐薛澄州昭纬，即保逊之子也，恃才傲物，亦有父风。每入朝省，弄笏而行，旁若无人。好唱《浣溪纱》词。知举后，有一门生辞归乡里，临岐献规曰：“侍郎重德，某乃受恩。尔后请不弄笏与唱《浣溪纱》，即某幸也。”时人谓之至言。有小吏常学其行步揖逊，公知之，乃召谓曰：“试于庭前，学得似则恕尔罪。”于是下帘拥姬妾而观。小吏安详傲然，举动酷似。笑而舍之。

路侍中岩在西蜀，尝夏日纳凉于球场厅中，使院小吏罗九皋巾裹步履，有似裴条郎中。大貂遥见，促召衫带，逼视方知其非。因笞之。

西岳神毙张虡

唐张策早为僧，败道归俗，后为梁相。先在华山云台观修业，观侧有庄。其弟虡亦轻易道教，因脱亵服，挂于天尊臂上，云：“借此公为我掌之。”须臾，精神恍惚，似遭殴击，痛叫狼狈，或顿或起，如有人拖曳之状，归至别业而卒。斯人也，必党于释氏，而轻侮道尊。人之无礼，自贻阴殛，非不幸也。与嘉州崔使君开尹真君石函事同。（开石函，为冥官所录，夺算。见《宣室志》。）李载仁郎中目睹，为愚话之。

柳婢讥盖巨源

唐柳仆射仲郢镇郪城，有一婢失意，将婢于成都鬻之。盖巨源使君乃西川大校，累典雄郡，宅在苦竹溪。女侩具以柳婢言导，盖公欲之，乃取归其家。女工之具悉随之，日夕赏其巧技。或一日，盖公临街窥窗，柳婢在侍。通衢有鬻绫罗者从窗下过，召俾就宅。盖公于束缣内选择边幅，舒卷揲之，第其厚薄，酬酢可否。柳婢失声而仆，似中风恙。命扶之而去，一无言语，但令舆还女侩家。翌日而瘳。诘其所苦，青衣曰：“某虽贱人，曾为柳家细婢，死则死矣，安能事卖绢牙郎乎？”蜀都闻之，皆嗟叹也。清族之家，率由礼门，盖公暴贵，未知士风，为婢仆所讥，宜矣哉！

赵师儒与柳大夫唱和

唐柳玭大夫之任泸州，溯舟经马骁镇。土豪赵师儒率乡兵数千，凭高立寨，刑讼生杀，得以自专，本道署以军职。闻五马经过，乃桌扁舟，被褐衫，把杖子迎接，参状云：“百姓赵师儒。”亚台以其有职，非隶属邑，怪而辞之。师儒曰：“巴蜀乱离，某怀集乡人拒他盗，非敢僭幸，妄徼戎职。”亚台欣而接之，乃驻旌旆，馆于寨中，供亿丰备，钦礼弥勤。师儒亦有诗句，皆陈素心，亚台悉为和之。睹其清俭，不觉嗟叹曰：“我他年若登廊庙，必为斯人而致节察。”盖赏其知分任真也。

祖系图进士榜

禅门有《祖系图》，得佛心印者，皆次列之；进士有《登科记》，怀将相才者，咸编缀之。而名实相违，玉石混杂，疑误后人，良可怪也。

唐进士宇文翃，虽士族子，无文藻，酷爱上科。有女及笄，真国色也，朝之令子弟求之不得。时窦璠年逾耳顺，方谋继室。其兄谏议，叵有气焰，能为人致登第。翃嫁女与璠，璠为言之元昆，果有所获。相国韦公说，即其中表，甚鄙之。因滑台杜尚书宅遭火，几爇神柩，家人云：“老鼠尾曳火入库内，因而延燎。”京兆谓宇文曰：“鱼将化龙，雷为烧尾。近日老鼠亦有烧尾之事。”用以讥之。葆光子尝试一僧，备谙谬妄，一旦拥徒说法，自言出世，安知他日不预《祖系》乎？是则宇文登科，后人何以知之，悲夫！

温李齐名

温庭云，字飞卿，或云作“筠”字，旧名岐，与李商隐齐名，时号曰“温李”。才思艳丽，工于小赋，每入试，押官韵作赋，凡八叉手而八韵成。多为邻铺假手，号曰“救数人”也。而士行有缺，缙绅薄之。

李义山谓曰：“近得一联句云：‘远比召公，三十六年宰辅。’未得偶句。”温曰：“何不云：‘近同郭令，二十四考中书。’”宣宗尝赋诗，上句有“金步摇”，未能对。遣未第进士对之。庭云乃以“玉条脱”续也。宣宗赏焉。又药名有“白头翁”，温以“苍耳子”为对，他皆此类也。宣宗爱唱《菩萨蛮》词。令狐相国假其新撰密进之，戒令勿他泄，而遽言于人，由是疏之。温亦有言云：“中书堂内坐将军。”讥相国无学也。

宣皇好微行，遇于逆旅，温不识龙颜，傲然而诘之曰：“公非司马、长史之流？”帝曰：“非也。”又谓曰：“得非大参、簿、尉之类？”帝曰：“非也。”谪为方城县尉，其制词曰：“孔门以德行为先，文章为末。尔既德行无取，文章何以补焉？徒负不羁之才，罕有适时之用。”云云。竟流落而死也。

杜豳公自西川除淮海，温庭云诣韦曲杜氏林亭，留诗云：“卓氏炉前金线柳，隋家堤畔锦帆风。贪为两地行霖雨，不见池莲照水红。”豳公闻之，遗绢一千匹。吴兴沈徽云：“温舅曾于江淮为亲表槚楚，由是改名焉。”庭云又每岁举场，多借举人为其假手。沈询侍郎知举，别施铺席授庭云，不与诸公邻比。翌日，帘前谓庭云曰：“向来策名者，皆是文赋托于学士，某今岁场中并无假托学士，勉旃！”因遣之，由是不得意也。

崔氏女失身为周宝妻（末山尼卢氏女附。）

浙西周宝侍中博陵崔夫人，乃干符中时相之姊妹也。少为女道士，或云寡而冠帔，自幽独焉。大貂素以豪侠闻，知崔有容色，乃逾垣而窃之，宗族亦莫知其存没。尔后周除浙右，其内亦至国号，乃具车马，偕归崔门，曰：“昔者官职卑下，未敢先言。此际叨尘，亦不相辱。”相国不得已而容之。（此事凤翔杨少尹说之甚详。近代江南钟令内子，乃卢员外之女也，乱离失身，弟兄有在班行者耻之，乃曰：“小娘子何不自杀，而偶非丈夫也。”《仙传》有徐仙姑居南岳魏夫人坛，群僧调之，乃自颠仆。此乃修道而灵官所卫也。）

末山尼开堂说法。禅师邓隐峰，有道者也，试其所守，中夜挟刃入禅堂，欲行强暴，尼惮死失志。隐峰取去衵服，集众僧以晓之，其徒立散。

王蜀先主部将张勍暴横，鞭人之胸。典眉州，有一少尼，姿容明悟，讲《无量寿经》。张欲逼辱，以死拒之，不肯破戒，因而诟骂。张乃折其齿，与其父同沈于蟆颐津也。

崔氏女、末山尼以畏懦而苟全，徐仙姑用道力而止暴，讲经尼以守戒而陨命。是知女子修道，亦似一段障难，而况冶容诲淫者哉！孙舍人着《北里志》，叙朝贤子弟平康狎游之事，其旨似言卢相携之室女，失身于外甥郑氏子，遂以妻之，杀家人而灭口。是知平康之游，亦何伤于年少之流哉？

崔禹昌不识牛

唐世梁太祖未建国前，崔禹昌擢进士第，有别业在汴州管内。禹昌敏俊，善接对。初到夷门，希梁祖意，请陈桑梓礼，梁祖甚喜。以其不相轻薄，甚蒙管领，常预宾次，或陪亵戏。梁祖以其有庄墅，必藉牛，乃问曰：“庄中有牛否？”禹昌曰：“不识得有牛。”意是无牛，以时俗语“不识得有”对之。梁祖大怒，曰：“岂有人不识牛，谓我是村夫即识牛，渠则不识。如此轻薄，何由可奈！”几至不测。后有人言，方渐释怒。

张曙戏杜荀鹤

唐右补阙张曙，吏部侍郎之子，祎之侄。文章秀丽，精神敏俊，甚有时称。所生母常戴玉天尊，黄巢乱离，莫知存没。或有于枯骸中头上见有玉天尊，以曙未访遗骸，不合进取，以此阻之。后于裴贽侍郎下擢进士第，官至右补阙。曾戏同年杜荀鹤曰：“杜十四仁贤大荣幸，得与张五十郎同年。”荀鹤答曰：“张五十郎大荣幸，得与荀鹤同年。天下只闻杜荀鹤名字，岂知张五十郎耶？”彼此大咍。是知虚名不足定人优劣。曙有《击瓯赋》，其警句云：“董双成青琐鸾惊，啄开珠网；穆天子红缰马解，踏破琼田。”又有《鄠郊赋》，叙长安乱离，亦《哀江南》、《悲甘陵》之比，区区之荀鹤，不足拟伦。





第五卷　令狐公密状（木团头附。）

唐大和中，阉官恣横，因甘露事，王涯等皆罹其祸，竟未昭雪。宣宗即位，深抑其权，末年尝授旨于宰相令狐公。公欲尽诛之，虑其冤，乃密奏榜子曰：“但有罪莫舍，有阙莫填，自然无遗类矣。”后为宦者所见，于是南北司益相水火。洎昭宗末，崔侍中得行其志，然而玉石俱焚也已。

干符后，宫娥皆以木团头。自是四方效之，唯内官各自出样，匠人曰“斫军容头”、“特进头”，至是果验也。

李远讥曹唐

唐进士曹唐《游仙诗》，才情缥缈，岳阳李远员外每吟其诗而思其人。一日，曹往谒之，李倒屣而迎。曹生仪质充伟，李戏之曰：“昔者未睹标仪，将谓可乘鸾鹤。此际拜见，安知壮水牛亦恐不胜其载。”时人闻而笑之。（世谓浑诗远赋，不如不做，言其无才藻，鄙其无教化也。）

中书蕃人事

李肇《国史补》云：“贞元末，有郎官四人，自行军司马赐紫而登粉署，省中谑之为四君子也。”唐自大中至咸通，白中令入拜相，次毕相諴、曹相确、罗相劭、权使相也，继升严廊。崔相慎猷曰：“可以归矣。近日中书尽是蕃人。”盖以毕、白、曹、罗为蕃姓也。始，蒋伸相登庸，李景逊尚书西川览报状而叹曰：“不能伏事斯人也。”遽托疾离镇，有诗曰：“成都十万户，抛若一鸿毛。”亦博陵之比也。近代吴融侍郎，乃赵崇大夫门生，即世日，天水叹曰：“本以毕、白待之，何乃乖于所望！”歉其不大拜，而亦讥当时也。

徐相讥成中令

唐干宁中，荆南成令公汭曾为僧，盗据渚宫，寻即真命。末年骋辨，每事标特。初以澧、朗旧在巡属，为土豪雷满所据，奏请割隶。相国徐公彦若在中书，不为处置，由是衔之。相国出镇番禺，路由渚宫，成令虽加接延，而常怏怏。馔后更席而坐，诡辩锋起。相国曰：“令公位尊方面，自比桓、文。雷满者，偏州一伙草贼耳，令公不能加兵，而怨朝廷乎？”成公赧焉而屈。东海文雅高谈，听之亹亹。成令虽甚敬惮，犹以岭外黄茅瘴患者发落而戏曰：“黄茅瘴，望相公保重。”相国曰：“南海黄茅瘴，不死成和尚。”盖讥成令曾为僧也，终席惭耻之。

韦尚书鉴卢相

唐大中初，卢携举进士，风貌不扬，语亦不正，呼“携”为“彗”（平声。），盖短舌也。韦氏昆弟皆轻侮之，独韦岫尚书加钦，谓其昆弟曰：“卢虽人物甚陋，观其文章有首尾。斯人也，以是卜之，他日必为大用乎！”尔后卢果策名，竟登廊庙，奖拔京兆，至福建观察使。向时轻薄诸弟，率不展分。所谓以貌失人者，其韦诸季乎！

薛逢赏王助

唐大中初，绵州魏城县人王助举进士，有奇文，蜀自李白、陈子昂后，继之者乃此侯也。尝撰《魏城县道观碑》，词华典赡。于时辞逢牧绵州，见而赏之，以其邑子延遇，因改名助，字次安，壮其文类王勃也。自幼妇刊建，薛使君列衔于碑阴，以光其文。虽兵乱焚荡，而螭首岿然。好事者经过，皆税驾而览之。助后以瞽废，无闻于世，赖河东公振发增价，而子孙荣之。其子朴仕蜀，至翰林学士。

陈陶癖书

大中年，洪州处士陈陶者，有逸才，歌诗中似负神仙之术，或露王霸之说，虽文章之士，亦未足凭，而以诗见志，乃宣父之遗训也。其诗句云：“江湖水深浅，不足掉鲸尾。”又云：“饮冰狼子瘦，思日鹧鸪寒。”又云：“中原不是无麟凤，自是皇家结网疏。”又云：“一鼎雄雌金液火，十年寒暑鹿霓衣。寄与东流任斑鬓，向隅终守铁梭飞。”诸如此例，不可殚记。着《癖书》十卷，闻其名而未尝见之。（或云：“《癖书》是钟离从事陈岳所著。”今两存之。）

阳朔山水

王赞侍郎，中朝名士。有弘农杨蘧者，曾到岭外，见阳朔、荔浦山水，谈不容口。以阶缘，尝得接琅玡从容，不觉形于言曰：“侍郎曾见阳朔、荔浦山水乎？”琅玡曰：“某未曾打人唇绽齿落，安得而见？”因之大笑。杨宰俄而选求彼邑，挈家南去。亦州县官中一高士也。

淮浙解纷诏

唐僖宗皇帝蒙尘于蜀，朝士未集，阙人掌诰。乐朋龟、侯翮辈虽居翰林，而排难解纷之才，非所长也。高太尉镇淮海，拥兵不进，与浙西周宝不睦，表章递奏，各述短长。朝廷欲降诏和之，学士草词，殊不惬旨。前进士李端有壮笔，军容田令孜知之，召而与语，授以毫翰。李仍请酒，饮数杯，诏书一笔而成，文藻之外，乃奇辩也，深称上旨。除行在知制诰，官至省郎。旧说李绅相镇淮海，奏荐副使章服，累表不允。有一举人候谒，绅相知其文词，请撰一表，其略云：“当道地管八州，军雄千乘，副使着绿，不称其宜。”相国大喜，果以此章而获恩命也。李太尉破昭义，自草诏意而宣付翰林。至如郑文公自草高太尉诏，皆务集事，非侵局夺美也。

吴融天幸

钱尚父始杀董昌，奄有两浙，得行其志，士人耻之。吴侍郎，赵州萧山县人，举进士，场中甚有声采，屡遭维絷，不遂观光，乃脱身西上。将及苏台界，回顾有紫绶者二人追之，吴谓必遭笼罩。须臾，紫绶者殊不相顾，促遽前去，至一津渡，唤船命吴共济。比达岸，杳然失之。由是获免。尔后策名升朝。是知分定者，必有神明助之。

沈蒋人物

沈询侍郎，精粹端美，神仙中人也。制除山北节旄，京城诵曹唐《游仙诗》云：“玉诏新除沈侍郎，便分茅土领东方。不知今夜游何处？侍从皆骑白凤凰。”即风姿可知也。蒋凝侍郎亦有人物，每到朝士家，人以为祥瑞，号“水月观音”，前代潘安仁、卫叔宝何以加此？唐末朝士中有人物者，时号“玉笋班”。（沈询子仁伟，官至丞郎，人物酷似先德，所谓世济其美。又外郎班者棨不杂，亦号“玉笋班”也。）

张浚乐朋龟与田军容中外事

旧例，士子不与内官交游。十军军容田令孜擅回天之力，僖皇播迁，行至洋源，百官未集，阙人掌诰。乐朋龟侍郎亦及行在，因谒中尉，仍请中外，由是荐之充翰林学士。张浚相自处士除起居郎，亦出子方之门，皆申中外之敬。洎车驾到蜀，朝士毕集。一日，中尉为宰相开筵，学士洎张起居同预焉。张公耻于对众设拜，乃先谒中尉，便施谢酒之敬。中尉讶之。俄而宾主即席，坐定，中尉白诸相曰：“某与起居，清浊异流。曾蒙中外，既虑玷辱，何惮改更？今日猥地谢酒，即又不可。”张公惭惧交集。自此甚为群彦薄之。乐公举进士，初陈启事谒李昭侍郎自媒云：“别于九经、书史及《老》、《庄》洎八都赋外，着八百卷书，请垂比试。”诚有学问也。然于制诰不甚简当，时人或未可之。

薛少师拒中外事

唐薛廷珪少师，右族名流，仕于衰世。梁太祖兵力日强，朝廷倾动，渐自尊大，天下惧之。孤卿为四镇官告使，夷门客将刘翰先来类会，恐申中外，孤卿佯言不会，谓谒者曰：“某无德，安敢辄受令公拜。”竟不为屈。洎受禅之后，勉事于梁，而太祖优容之，寿考而终也。中间奉命册蜀先主为司徒，馆中旧疾发动，蜀人送当医人杨仆射，俾攻疗之。孤卿致书感谢，其书末请借肩舆，归京寻医。蜀主讶之，乃曰：“幸有方药，何不俟愈而行？”坚请且驻行轩，公谓客将曰：“夜来问此医官。殊不识字，安可以性命委之乎？”竟不服药而北归。后唐相国韦公说，仕梁为中书舍人，倅轺于钱塘。先是，钱尚父自据一方，每要姑息。梁主以河北、关西悉为勍敌，又频失利于淮海，甚藉两浙牵掎之，其次又资贡赋，凡命使臣远泛沧溟，一则希其丰遗，二则惧不周旋，悉皆拜之。钱公亦自尊大，唯京兆公长揖而已，既不辱命，识者异之，竟有岩廊之拜也。

杨晟义母（安师建附。）

唐杨晟始事凤翔节度李昌符，累立军功，因而疑之，潜欲加害。昌符爱妾周氏愍其无辜，密告之，由是亡去而获免也。后为驾前五十四军都指挥使，除威胜军节度使，建节于彭州。抚绥士民，延敬宾客洎僧道辈，各得其所，厚于礼敬，人甚怀之。李昌符之败，因令求访周氏。既至，以义母事之。周氏自以少年，复有美色，恐有好合之请。弘农告誓天地，终不以非礼偶之。每旦未视事前，必伸问安之礼，虽厄在重围，未尝废也。新理之所，兵力未完，遽为王蜀先主攻围，保守孤城，救兵不至，凡十日而为西川所破而害焉。

有马步使安师建者，杨氏之腹心也，城克执之。蜀先主知其忠烈，冀为其用，欲宽之。师建曰：“某受杨司徒提拔，不敢惜死。”先主叹（一作“嗟”。）赏而行戮，为设祭而葬之。

成令公和州载

唐天佑中，淮师围武昌不解，杜洪令公乞师于梁王。梁王与荆方睦，乃讽成中令帅兵救之，于是禀奉霸主欲亲征。乃以巡属五州事力，造巨舰一艘，三年而成，号曰“和州载”。舰上列厅万事洎司局，有若衙府之制，又有“齐山”、“截海”之名，其于华壮，即可知也。饰非拒谏，断自己意，幕僚俯仰，不措一词，唯孔目官杨厚赞成之。舟次破军山下，为吴师纵燎而焚之，中令溺死，兵士溃散。先是，改名曰“汭”，汭字，即水内也，水内之死，岂非前兆乎！湖南及朗州军入江陵，俘载军人百姓、职掌伎巧、僧道伶官，并归长沙。改“汭”之名，“和州”之说，盖前定也。

韦太尉伐西川

唐陈敬瑄据成都府拒命，韦太尉昭度充招讨使，率东川兵以伐之。王蜀先主时为草贼，剽掠诸县，乃拥手下兵投掌武，署为衙内指挥使，资其爪牙也。因奏请割西川数州，就临邛建节以授之。蜀主卑谦多智，事韦公甚谨。掌武量其事势，终不能驾御。况军旅之事，又非所长，每欲攻城，请戎服临阵，虑矢石所及，不敢近前，掌武曰：“军人安敢无礼？”东川都显有唐吃人者，呼而戒之曰：“人肉何如猪羊？”乃赐一缗，俾充肉价，他皆仿此。重围二年，蜀城已困，不日将下。一旦门外喧哗，以军粮阙乏，兵士擒曳掌武亲吏骆别驾名志者，脔而啖之。由是惧罹其祸，遽托疾，以西川牌印付蜀主而归朝。虽曰不武，斯亦用智自免也。

章鲁封不幸

屯难之世，君子遭遇不幸，往往有之。唐进士章鲁封，与罗隐齐名，皆浙中人，频举不第，声采甚着。钱尚父土豪倔起，号钱塘八都，洎破董昌，奄有杭、越。于是章、罗二士，罹其笼罩。然其出于草莱，未谙事体，重县宰而轻郎官，尝曰：“某人非才，只可作郎官，不堪作县令。”即可知也。以章鲁封为表奏孔目官，章拒而见笞。差罗隐宰钱塘，皆畏死禀命也。章、罗以之为耻，钱公用之为荣。玉石俱焚，吁，可惜也！或云章鲁封后典苏州，着《章子》三卷行于世。罗隐为中朝所重，钱公寻倍加钦，官至给事中，享寿考，温饱而卒。

裴氏再行（归登尚书附。）

唐裴司徒璩，性靳啬，廉问江西日，凡什器图障，皆新其制，闭屋缄贮，未尝施用。每有宴会，即于朝士家借之。在番禺时，钟爱一女，选荥阳郑进士以婿之。才过礼期，遽属秋荐，不免随计，无何到京，寻报物故。五教念女及婿，不胜悲痛，而郑偶笑之。盖夫妇之爱未深，不解思虑，非有他故也。大凡士族女郎，无改醮之礼，五教念女早寡，不能忘情，乃召门生故吏而告之，因别适人。乱伦再醮，自河东始也。元祯（一作“颃”。）少监、苏涯中丞、赐紫杨玭少尹与五教亲吏别驾，说皆同。

归登尚书每浴，皆屏左右，自于浴斛中坐移时。或有窥者，见一巨龟吹水也。性甚鄙啬，尝烂一羊脾，旋割旋啖，封其残者。一旦内子于封处割食，八座不见元封，大怒其内。由是没身不食肉。斯亦愈于和峤之流也。

闭门避蛮（王先主附。）

西川自唐刘辟构逆后，久无干戈，人不习战。每岁诸道差兵屯戍大渡河，蛮旗才举，望风而溃。咸通中，长驱直抵府城，居人有扃户而拒之，蛮亦不敢扣门也。尝有一蛮，迷路入广都县村墅，里人相率数百辈叫噪而逐之，蛮一回顾，却走如堵墙崩焉。自昼及暝，终不能擒致。其怯懦如此。王蜀先主时，云南寇蜀。蜀军勇锐欲吞之，俘擒啖食，不以为敌，与向前之兵，百倍其勇也。

高太尉机诈

咸通中，南蛮围西川，朝廷命太尉渤海高公骈自天平军移镇成都。戎车未届，乃先以帛书军号其上，仍画一符于邮亭递之，以壮军声。蛮酋惩交趾之败，望风而遁。先是，府无罗郭，南寇才临，遂成煨烬，士民无久安之计。渤海规画地势，图版筑焉。虑畚锸将施，亭堠有警，乃命门僧景山（此僧多为掌武决策，人谓是庞勋漏网而变名也。）奉使入南诏，宣言躬自巡边。自下手筑城日举烽，直至大渡河，凡九十三日，楼橹矗然，旌旆竟不行，而骠信詟栗不暇。兵以诈胜，斯之谓也。

张道古题墓

唐天复中，张道古，沧州蒲台县人，擢进士第，拜左补阙，文学甚富，介僻不群。因上《五危二乱表》左授施掾，尔后入蜀。先是，所陈《二乱疏》云：“只今刘备、孙权，已生于世矣。”惧为蜀主所憾，无路栖托。洎逢开创，诚思征召，为幕僚排摈，卒不齿录，竟罹非命也。尝自筮，遇凶卦，预造一穴，题表云“唐左补阙张道古墓”，后果遇害而瘗之。人有获其上蜀主书遗稿，极言幕寮掩其才学，不为延誉，又非违时变，盘桓取祸之流也。（补阙深于彖象，著书号《易题》数卷，行于世。）

叙巢居子

唐贞元中，秭归人覃正夫顷栖庐岳，帅符载征召为文，竟汨没于巴巫也。或有以其文数篇示愚，辞韵挺特，风调凛然，真得武都之刀尺也。号《巢居子》，有二十卷。愚因致书于归州之衙校李玩，俾搜访之。书未达前三日，里人有家藏全集者，适遇延爇而煨烬之。嗟乎！鄙于覃生，异时也，苟得缮写流布，振彼声光，而焚如之酷，何不幸之甚也！

罗衮不就西川辟（李频黄匪躬附。）

唐罗员外衮，成都临邛人，应进士举，文学优赡，操尚甚高。唐大顺中策名，不归故乡。时属丧乱，朝廷多故，契阔兵难，备历饥寒。蜀先主致书于翰林令狐学士、吴侍郎，选书记一员，欲以桂阳应聘。外郎谓知己曰：“誓拥马通衢，服弊布衣以俟外朝，无复西归为鲁国东家丘也。”竟通朝籍，终于梁礼部员外郎也。蜀人有志者，唯外郎乎！扬子云二息亡，遗体葬于蜀，与夫延陵季子，何相远哉！近代李频、黄匪躬，皆岭表人，频即遗其糟糠，别婚士族；黄即三十年不返乡里，于时妻母俱在，又何心乎！

高测启事（韩昭附。）

唐高测，彭州人，聪明博识，文翰纵横，至于天文历数、琴棋书画、长笛胡琴，率皆精巧。乃梁朝朱异之流。尝谒高燕公，上启事，自序其要云：“读书万卷，饮酒百杯。”燕公曰：“万卷书不易征诘，百杯酒得以奉试。”乃饮以酒，果如所言。僖皇帝幸蜀，因进所著书。除秘校，卒于威胜军节度判官也。

韩昭，仕王氏至礼部尚书、文思殿（一云“丽文殿”。）大学士。粗有文章，至于琴棋书算射法，悉皆涉猎。以此承恩于后主。时有朝士李台嘏曰：“韩八座事艺如拆袜线，无一条长。”时人韪之。

符载侯翮归隐（赵蕤附。）

唐武都符载，字厚之，本蜀人，有奇才。始与杨衡、宋济栖青城山以习业。杨衡擢进士第，宋济先死无成，唯符公以王霸自许，耻于常调怀会之望。韦南康镇蜀，辟为支使，虽曰受知，尚多偃蹇。韦公于二十四化设醮，请撰斋词。于时陪饮于摩诃之池，符公离席盥漱，命使院小吏十二人捧砚，人分两题，绕步池滨，各授口占，其敏速如此。刘辟时为金吾仓曹参军，依栖韦公，特与撰《真赞》，其词云：“矫矫化初，气杰文雄。灵螭出水，秋鹗乘风。行义则固，辅仁乃通。他年良觌，麟阁之中。”洎京兆变故，彭城知留务，起雄据之意，符为其所縻，凡有代奏，愈更恭顺。刘辟之败也，幕僚多罹其祸，唯符生以笺奏稿草一箧呈高崇文相公，长揖东下，栖于庐山，即前之《真赞》，可谓有先鉴也。居浔阳二林间，优游卒岁。南昌军奏请为副倅，授奉礼郎，不赴。命小僮持一幅上于襄阳，乞百万钱买山。四方交辟，羔雁盈于山门。草堂中以女妓二十人娱侍，声名藉甚。于时守道循常者，号曰“凶人”。（曾览符公全集，其文简举清便，入其堂奥者，唯建平子覃正夫乎！宋济虽有词学，其文冗泛，非符之流。湛贲卒于彭山宰，墓铭即宋文也。）

唐光启中，成都人侯翮，风仪端秀，有若冰壶。以拔萃出身，为邠宁从事。僖皇播迁，擢拜中书舍人、翰林学士。内试数题目，其词立就，旧族朝士，潜推服之。僖宗归阙，除郡不赴。归隐导江别墅，号“卧龙馆”。王蜀先主图霸，屈致幕府。先俾节度判官冯涓候其可否。冯有文章大名，除眉州刺史，田令孜拒朝命，不放之任。羁寓成都，为侯公轸恤，甚德之，其辟书，即冯涓极笔也。侯有谢书上王先主，其自负云：“可以行修笺表，坐了檄书。”（其先人，蜀之小将也。）

赵蕤者，梓川盐亭县人也，博学韬钤，长于经世。夫妇俱有节操，不受交辟。撰《长短经》十卷，王霸之道，见行于世。





第六卷　吴湘事（刘汉弘附。）

 唐李绅，性刚直，在中书与李卫公相善，为朋党者切齿。镇淮海日，吴湘为江都尉。时有零落衣冠颜氏女，寄寓广陵，有容色，相国欲纳之。吴湘强委禽焉。于是大怒。因其婚娶聘财反甚丰，乃罗织执勘，准其俸料之外，有陈设之具，坐赃，奏而杀之，惩无礼也。宣宗初在民间，备知其屈。登极后，与二李不叶者，导而进状诉冤。卫公以此出官朱崖，路由澧州，谓寄寓朝士曰：“李二十误我也。”马植曾为卫公所忌，出为外任。吴湘之事，鞫于宪台，扶风时为中宪，得行其志焉。吴湘乃澧州人，颜寻归澧阳，孀独而终。

旧说浙东理难，十分公事，绅相晓得五六，唯刘汉弘晓得七分，其他廉使乃三四而已。盖公之才已难得也。

裴相生于于阗国事（双峰禅师文如海道士附。）

 唐裴相公休，留心释氏，精于禅律，师圭峰密禅师，得达摩顿门。密师注《法界观》、《禅诠》，皆相国撰序。常被毳衲，于歌妓院持钵乞食。自言曰：“不为俗情所染，可以说法为人。”每自发愿：“愿世世为国王，弘护佛法。”后于阗国王生一子，手文有相国姓字，闻于中朝，其子弟欲迎之彼国，敕旨不允也。

双峰禅师聚徒千人，谈玄之盛，无能及也，一旦惑于民女而败道焉。是知淫为大罚，信矣。相国李公蔚始与师善，为致一宰而已。

道士文如海注《庄子》，文词浩博，恳求一尉，与夫汤惠休、廖广宣旨趣共卑也，惜哉！

韦氏女配刘谦事

 丞相韦公宙出镇南海，有小将刘谦者，职级甚卑，气宇殊异，乃以从犹女妻之。其内以非我族类，虑招物议，讽诸幕僚，请谏止之。丞相曰：“此人非常流也，他日吾子孙或可依之。”谦以军功拜封州刺史，韦夫人生子曰隐、曰岩。隐为广帅，岩嗣之，奄有岭表四府之地，自建号曰汉，改名龑，在位经二纪而终。次子嗣。即京兆知人之鉴非谬也。

田布尚书事

 唐通义相国崔魏公铉之镇淮扬也，卢丞相耽罢浙西，张郎中铎罢常州，俱过维扬谒魏公。公以暇日，与二客私款。方弈，有持状报女巫与田布尚书偕至，泊逆旅某亭者。公以神之至也，甚异之。俄而复曰：“显验与他巫异，请改舍于都候之廨署。”公乃趣召巫者至，至乃与神遇，拜曰：“谢相公。”公曰：“何谢？”神曰：“布有不肖子，黩货无厌，郡事不治，当犯大辟，赖相公阴德免焉。使布之家庙血食不绝者，公之恩也。”公矍然曰：“异哉！某之为相也，未尝以机密损益于家人。忽一日，夏州节度使奏银州刺史田鐬犯赃罪，私造铠甲，以易市边马布帛。帝赫然怒曰：‘赃罪自别议，且委以边州，所宜防盗，以甲资敌，非反而何？’命中书以法论，将尽赤其族。翌日，从容谓上曰：‘鐬赃罪，自有宪章。然是弘正之孙、田布之子。弘正首以河朔请朝觐，奉吏员，布亦继父之款。布会征淮口，继以忠孝，伏剑而死。今若行法论罪，以固边圉，未若因事弘贷，激劝忠烈。’上意乃解，止黜授远郡司马。而某未尝一出口于亲戚私昵，已将忘之。今神之言，正是其事。”乃命廊下表而见焉。公谓之曰：“君以义烈而死，奈何区区为愚妇人所使乎？”神怃然曰：“某尝负此妪八十万钱，今方忍耻而偿之，乃宿债尔。”公与二客及监军使幕下，共偿其未足。代付之日，神乃辞去，自后言事不验。梁相国李公琪传其事，且曰：“嗟乎，英特之士，负一女子之债，死且如是，而况于负国之大债乎！窃君之禄而不报，盗君之柄而不忠，岂其未得闻于斯论耶？而崔相国出入将相殆三十年，宜哉！”

李太尉请修狄梁公庙事

 李德裕太尉，未出学院，盛有词藻，而不乐应举。吉甫相俾亲表勉之，掌武曰：“好骡马不入行。”由是以品子叙官也。吉甫相与武相元衡同列，事多不叶。每退，公词色不怿。掌武启白曰：“此出之何难？”乃请修狄梁公庙，于是武相渐求出镇。智计已闻于早成矣。愚曾览太尉《三朝献替录》，真可谓英才。竟罹朋党，亦独秀之所致也。

同昌公主事

 宣宗希冀遐龄，无储嗣，宰臣多有忤旨者。懿宗藩邸，常怀危栗，后郭美人诞育一女，未逾月卒，适值懿皇伤忧之际，皇女忽言得活。登极后，钟爱之，封同昌公主，降韦保衡，恩泽无比。因有疾，汤药不效而殒，医官韩宗昭、康守商等数家皆族诛。刘相国瞻上谏，懿皇不听。懿皇尝幸左军，见观音像陷地四尺，问左右，对曰：“陛下中国之天子，菩萨即边地之道人。”上悦之。寇入京，郭妃不及奔赴行在，乞食于都城，时人乃嗟之。（同昌公主奢华事，见苏鹗《杜阳杂编》。）

侯昌业表

 唐自广明后，阉人擅权，置南北废置使。军容田令孜有回天之力，中外侧目。而王仙芝、黄巢剽掠江、淮，朝廷忧之。左拾遗侯昌业上疏，极言时病，留中不出，命于仗内戮之。后有传侯昌业疏词不合事体，其末云：“请开揭谛道场，以消兵厉。”似为庸僧伪作也。必若侯昌业以此识见犯上，宜其死也。

李常侍遇道术

 陇西李涪常侍，福相之子，质气古淡。光化中，与诸朝士避地梁川，小貂日游邻寺，以散郁陶。寺僧有爽公者，因与小貂相识。每晨他出，或赴斋请，苟小貂在寺，即不扃锁其房，请其宴息。久而弥笃，乃曰：“李常侍在寺，争忍阖扉乎？”或一日，从容谓小貂曰：“世有黄白之术，信乎？好之乎？”貂曰：“某虽未尝留心，安敢不信？又安敢辄好？”僧曰：“贫道之每拂曙出寺，为修功德因缘也。仰常侍德，岂敢秘惜。”小貂辞逊再三，竟得其术。尔后最受三峰朝相、四入崔相恩知，每遇二公载诞之辰，乃献银药盂子。此外虽家屡空，终不自奉，亦不传于子孙。遂平宰李璩，乃嫡孙也，尝为愚话之。广成杜光庭先生常云：“未有不修道而希得仙术，苟得之，必致祸矣。唯名行谨洁者，往往得之。”即李貂之谓也。

陆相公劝酒事（朱进士酒狂东皋子刘虚白附。）

 陆相扆出典夷陵时，有士子修谒。相国与之从容，因命酒劝此子。辞曰：“天性不饮酒。”相国曰：“诚如所言，已校五分矣。”盖平生悔吝若有十分，不为酒困，自然减半也。

 朱秀才遂宁府人，虔余，举进士，有《杨贵妃别明皇赋》最佳。然狂于酒。陇州防御使巩咸，乃蜀将也，朱生以乡人下第，谒之，巩亦使酒，新铸一剑，乃曰：“如何得一汉试之。”朱便引颈，俄而身首异处。惜哉！死非其所。即陆公之戏，诚哉善言也。

 东皋子王绩，字无功，有《杜康庙碑》、《醉乡记》备言酒德。竟陵人刘虚白擢进士第，嗜酒，有诗云：“知道醉乡无户税，任他荒却下丹田。”世之嗜酒者，苟为孔门之徒，得无违告诫乎？

裴郑立襄王事

 唐僖宗再幸梁、洋，朱玫立襄王，宰相萧遘、裴澈、郑匡图等同奉之。洎破伪主，而僖皇反正，裴、郑等皆罹大辟。始，具兵卫四围，矛槊森然，裴相犹戏曰：“天子之墙数仞也。”萧遘相就河中，赐毒，握之在手，自以主上旧恩，希贬降，久而毒烂其手，竟饮之而终。

田军容檄韦太尉

 唐太尉韦公昭度，旧族名人，位非忝窃。而沙门僧澈承恩，为人潜结中禁，京兆与一二时相，皆因之大拜。悟达国师知玄，乃澈之师也，尝鄙之。诸相在西川行在，每谒悟达，皆申跪礼，国师揖之，请于僧澈处吃茶。后掌武伐成都，田军容致檄书曰：“伏以太尉相国，顷因和尚，方始登庸。在中书则开铺卖官，居翰林则借人把笔。”盖谓此也。

朱李骤进

 唐李师望，乃诸宗属也，自负才术，欲以方面为己任。因旅游邛蜀，备知南蛮之勇怯，遂上书希割西川数州，于临邛郡建定边军节度，诏旨允之。乃自凤翔少尹擢领此任。于时西川大将，嫉其分裂巡属，乃阴通南诏。于是蛮军为近界乡豪所导，侵轶蜀川。元戎窦滂不能遏截，师望亦寻受贬，黜陇西。（又云：“因任华阳捕贼。”）光化中，朱朴自《毛诗》博士登庸，恃其口辩，可以立致太平。由藩邸引导，闻于昭宗，遂有此拜。对扬之日，面陈时事数条，每言“臣必为陛下致之。”洎操大柄，无以施展，自是恩泽日衰，中外腾沸。内宴日，俳优穆刀陵作念经行者，至御前曰：“若是朱相，即是非相。”翌日出官。时人曰：“拔士为相，自古有也。君子不耻其言之不出，耻躬之不逮。”况唐末丧乱，天下阻兵，虽负奇才，不能谋画。而朱公一儒生，以区区辩给，欲整其乱，只自取辱焉。涓缕未申，勍敌已至。勤教乐僮吹筚篥，甚为识者所责也。

李群玉轻薄事（韦沆李璩附。）

 唐李群玉校书，字文山，澧州人。有诗名，散逸不乐应举，亲友强之，一上而已。尝受知于相国河东裴公休，为其延誉，因进诗，授弘文馆校书，终于荆、襄间。然多狎酒徒，疑其为张祜之流。李少逢善夷谪官澧阳，备知其行止，因为纪之，乃清介高节之人，非轻率之士，疑为同人所谤。或曰，曾为荆之幕下，假书题谒澧吏艾使君，李谓艾侯曰：“小子困甚，幸使君痛救之。”以戏其姓之癖也。州将以其轻脱，所济不厚也。

又近年京兆韦沆者，衣缨旧族，亦攻古文，流落不偶，而没于世。

 陇西李璩，乃福相之曾孙也，常宰襄州乐乡县。京兆侨于是邑，常来干扰，李亦祗奉不厌。一旦谓李宰曰：“客有相勉，且求一邑，以救饥寒。室人闻之，大怒曰：‘人唤郎为长官即得，唤我作长官夫人即不可。’”陇西闻而鄙薄，亦笑亦怒也。

以歌词自娱（蜀相韦庄晋相和凝附。）

先是，李远以曾有诗云：“人事三杯酒，流年一局棋。”唐宣宗以其非牧人之才，不与郡守。宰相为言，然始俞允。（又云：“长日惟消一局棋。”两存之。）

 蜀相韦庄应举时，遇黄寇犯阙，着《秦妇吟》一篇，内一联云：“内库烧为锦绣灰，天街踏尽公卿骨。”尔后公卿亦多垂讶，庄乃讳之。时人号“《秦妇吟》秀才”。他日撰家戒，内不许垂《秦妇吟》障子，以此止谤，亦无及也。

 晋相和凝，少年时好为曲子词，布于汴、洛。洎入相，专托人收拾焚毁不暇。然相国厚重有德，终为艳词玷之。契丹入夷门，号为“曲子相公”。所谓好事不出门，恶事行千里，士君子得不戒之乎！

刘蜕奏令狐相

 宣宗以政事委相国令狐公，君臣道契，人无间然。刘舍人每讦其短，密奏之。宣宗留中，但以其事规于相国，而不言其人姓名。其间以丞相子不拔解就试，疏略云：“号曰无解进士，其实有耳未闻。”云云。又以子弟纳财贿，疏云：“白日之下，见金而不见人。”云云。丞相憾之，乃俾一人为其书吏，谨事之。紫微托以腹心，都不疑虑，乃为一经业举人致名第，受赂十万，为此吏所告，由是贬之。君子曰：“彭城公将欲律人，先须洁己。安有自负赃污，而发人之短乎？宜其不跻大位也。”先是，令孤相自以单族，每欲繁其宗党，与崔、卢抗衡，凡是富家，率皆引进。皇籍有不得官者，欲进状请改姓令孤，时以此少之。

陆龟蒙追赠（薛许州附。）

 唐吴郡陆龟蒙，字鲁望，旧名族也。其父宾虞，进士甲科，浙东从事、侍御史，家于苏台。龟蒙幼精六籍，弱冠攻文，与颜荛、皮日休、罗隐、吴融为益友。性高洁，家贫，思养亲之禄，与张博为吴兴、庐江二郡倅，着《吴兴实录》四十卷、《松陵集》十卷、《笠泽丛书》五卷。丞相李公蔚、卢公携景重之。罗给事《寄陆龟蒙》诗云：“龙楼李丞相，昔岁仰高文。黄阁今无主，青山竟不焚。”盖尝有征聘之意。唐末以左拾遗授之，诏下之日，疾终。光化三年，赠右补阙，吴侍郎融传贻史，右补阙韦庄撰诔文，相国陆希声撰碑文，给事中颜荛书，皮日休博士为诗。皮寇死浙中。方干诗名著于吴中，陆未许之。一旦顿作诗五十首，装为方干新制，时辈吟赏降仰，陆谓曰：“此乃下官效方干之作也。方诗在模范中尔。”句奇意精，识者亦然之。

薛许州能，以诗道为己任，还刘德仁卷，有诗云：“百首如一首，卷初如卷终。”讥刘不能变态，乃陆之比也。

颜给事墓铭

 颜给事荛，谪官，没于湖外。尝自草墓志，性躁急不能容物，其志词云：“寓于东吴，与吴郡陆龟蒙为诗文之交，一纪无渝。龟蒙卒，为其就木至穴，情礼不缺。其后即故谏议大夫高公丞之、故丞相陆公扆二君，于荛至死不变。其余面交，皆如携手过市，见利即解携而去，莫我知也。复有吏部尚书薛公贻矩、兵部侍郎于公兢、中书舍人郑公撰三君子者，余今日已前不变，不知异日见余骨肉孤幼，复如何哉！”

李磎行状（梁补阙附。）

 司空图侍郎撰《李公磎行状》：“以公有出伦之才，为时辈妒忌，罹于非横。其平生着文有《百家着诸心要文集》三十卷、《品流志》五卷、《易之心要》三卷、《注论语》一部、《明无为》上下二（一作“三”。）篇、《义说》一篇，仓卒之辰，焚于贼火，时人无所闻也，惜哉！《阳春白雪》，世人寡和，岂虚言也！”葆光子曰：“唐代韩愈、柳宗元，洎李翱、李观、皇甫湜数君子之文，陵轹荀、孟，糠秕颜、谢。其所宗仰者，唯梁浩补阙而已，乃诸人之龟鉴。而梁之声采寂寂，岂《阳春白雪》之流乎！是知俗誉喧喧者，宜鉴其滥吹也。”

白太傅墓铭（卢郑二相附。）

 白太傅与元相国友善，以诗道著名，时号“元白”。其集内有诗《挽元相》云：“相看掩泪俱无语，别后伤心事岂知？想得咸阳原上树，已抽三丈白杨枝。”洎自撰墓志云：“与彭城刘梦得为诗友。”殊不言元公，时人疑其隙终也。

郑文公畋，与卢相携亲表也，阀阅相齐，词学相均。同在中书，因公事不叶，挥霍间言语相挤诟，不觉砚瓦翻泼。谓宰相斗击，亦不然也，竟以此出官矣。

内官改创职事（窦给事附。）

 古者，阉官擅权专制者多矣，其间不无忠孝，亦存简编。唐自安、史已来，兵难荐臻，天子播越，亲卫戎柄，皆付大阉。鱼朝恩、窦文场乃其魁也。尔后置左右军、十二卫，观军容、处置、枢密、宣徽四院使，拟于四相也。十六宫使，皆宦者为之，分卿寺之职，以权为班行备员而已。供奉官紫绶入侍，后军容使杨复恭俾其襕笏宣导，自弘农改作也。严遵美，内褐之最良也，尝典戎，唐末致仕，居蜀郡，鄙叟庸夫，时得亲狎。其子仕蜀，至阁门使，曾为一僧致紫袈裟，僧来感谢，书记所谢之语于掌中。方属炎天，手汗模糊，文字莫辨。折腰（一作“行膝”。）而趋，汗流喘乏，只云：“伏以军容。”寂无所道。抵掌视之，良久云：“貌寝人微，凡事无能。”严公曰：“不敢。”退而大咍。

严公物故，蜀朝册赠命，给事中窦雍坚不承命。虽偏霸之世，亦不苟且，士人多之。

罗顾升降（方干附。）

 唐罗给事隐、顾博士云俱受知于相国令狐公。顾虽鹾商之子，而风韵详整；罗亦钱塘人，乡音乖剌，相国子弟每有宴会，顾独与之，丰韵谈谐，莫辨其寒素之士也。顾文赋为时所称，而切于成名，尝有启事陈于所知，只望丙科尽处，竟列名于尾株之前也。（令狐召学士话于梁震先辈，愚于梁公处闻之。）罗既频不得意，未免怨望，竟为贵子弟所排，契阔东归。黄寇事平，朝贤议欲召之，韦贻范沮之曰：“某曾与之同舟而载。虽未相识，舟人告云：‘此有朝官。’罗曰：‘是何朝官！我脚夹笔亦可以敌得数辈。’必若登科通籍，吾徒为秕糠也。”由是不果召。

诗人方干，亦吴人也，王龟大夫重之。既延入内，乃连下两拜。亚相安详以答之，未起间，方又致一拜，时号“方三拜”也。

李琪书树叶

 梁李相国琪，唐末以文学策名，仕至御史。昭宗播迁，衣冠荡析，因与弘农杨玢藏迹于荆、楚间。杨即溯蜀，琪相盘桓于夷道之清江，自晦其迹，号“华原李长官”。其堂兄光符宰宜都，尝厌薄之。琪相寂寞，每临流跋石，摘树叶而试草制词，吁嗟怏怅而投于水中。梁祖受禅，征入，拜翰林学士。寻登廊庙。尔后宜都之子彬，羁旅渚宫，因省相国，乃数厥父之所短而遣之矣。

杜荀鹤入翰林（平曾贾岛附。）

 唐杜荀鹤尝游梁，献太祖诗三十章，皆易晓也，因厚遇之。洎受禅，拜翰林学士，五日而卒。朱崖李太尉奖拔寒俊，至于掌诰，率用子弟，乃曰：“以其谙练故事，以济缓急也。如京兆者，一篇一咏而已，经国大手非其所能。幸而殂逝，免贻伊耻也。”

制贬平曾、贾岛，以其僻涩之才，无所采用，皆此类也。

乐工关小红（石潀附。）

 唐昭宗劫迁，百官荡析，名娼伎儿皆为强诸侯有之。供奉弹琵琶乐工号关别驾，小红者，小名也。梁太祖求之，既至，谓曰：“尔解弹《羊不彩桑》乎？”关伶俯而奏之。及出，又为亲近者俾其弹而送酒，由是失意，不久而殂。

 复有琵琶石潀者，号“石司马”，自言早为相国令狐公见赏，俾与诸子涣、沨连水边作名也。乱后入蜀，不隶乐籍，多游诸大官家，皆以宾客待之。一日，会军校数员饮酒作欢，石潀以胡琴擅场，在坐非知音者，喧哗语笑，殊不倾听。潀乃扑槽而诟曰：“某曾为中朝宰相供奉，今日与健儿弹而不蒙我听，何其苦哉！”于时识者亦叹讶之。

丧乱以来，冠履颠倒，不幸之事，何可胜道？岂独贱伶云乎哉！

孙内子（萧惟香附。）

 唐乐安孙氏，进士孟昌期之内子，善为诗。一旦并焚其集，以为才思非妇人之事，自是专以妇道内治。孙有《代夫赠人白蜡烛》诗曰：“景胜银釭香比兰（一作“自古清香胜蕙兰”。），一条白玉逼人寒。他时紫禁春风夜，醉草天书仔细看。”又《闻琴》诗曰：“玉指朱弦轧后清，湘妃愁怨最难听。初疑飒飒凉风动，又似萧萧暮雨零。近若流泉来碧嶂，远如玄鹤下青冥。夜深弹罢堪惆怅，雾湿丛兰月满庭。”又《代谢崔家郎君酒》诗曰：“谢将清酒寄愁人，澄澈甘香气味真。好是绿窗明月夜，一杯摇荡满怀春。”

 又台州盘村有一妇人萧惟香，有才思，未嫁，于所居窗下与进士王玄宴相对，因奔琅玡。复淫冶不禁，王舍于逆旅而去。遂私接行客，托身无所，自经而死。店有数百首诗。所谓才思非妇人之事，诚然也哉！闻于刘山甫。





第七卷　孟浩然赵嘏以诗失意

 唐襄阳孟浩然，与李太白交游。玄宗征李入翰林，孟以故人之分，有弹冠之望。久无消息，乃入京谒之。一日，玄宗召李入对，因从容说及孟浩然。李奏曰：“臣故人也，见在臣私第。”上令急召赐对，俾口进佳句。孟浩然诵诗曰：“北阙休上书，南山归敝庐。不才明主弃，多病故人疏。”上意不悦，乃曰：“未曾见浩然进书、朝廷退黜。何不云‘气蒸云梦泽，波动岳阳城’？”缘是不降恩泽，终于布衣而已。宣宗索赵嘏诗，其卷首有《题秦皇》诗，其略云：“徒知六国随斤斧，莫有群儒定是非。”上不悦。（或云：“孟郊、王维于翰林。”今两存之。）

郑綮相诗（李程附。）

 唐相国郑綮，虽有诗名，本无廊庙之望。尝典庐州，吴王杨行密为本州步奏官，因有遗阙而笞责之。然其儒懦清慎，弘农常重之。昭宗时，吴雄据淮海，朝廷务行姑息，因盛言郑公之德，由是登庸，中外惊骇。于是皇纲已紊，四方多故。相国既无施展，事必依违。太原兵至渭北，天子震恐，渴于攘却之术，相国奏对，请于文宣王谥号中加一“哲”字。其不究时病，率此类也。同列以其忝窃，每讥侮之。相国乃题诗于中书壁上，其词曰：“侧坡蛆昆仑，蚁子竞来拖。一朝白雨下，无钝无喽啰（商本作“类罗。”）。”意者以时运将衰，纵有才智，亦不能康济，当有玉石俱焚之虑也。时亦然之。相国《题老僧》诗云：“日照西山雪，老僧门未开。冻瓶黏柱础，宿火焰炉灰。童子病归去，鹿麑寒入来。”常云：“此诗属对，可以称衡，重轻不偏也。”或曰：“相国近有新诗否？”对曰：“诗思在灞桥风雪中驴子上，此处何以得之？”盖言平生苦心也。

 李程以《日五色赋》擢第。为河南尹日，试举人，有浩虚舟卷中行《日五色赋》。程相大惊，虑掩其美，伸览之次，服其才丽。至末韵“侵晚水以芒动，俯寒山而秀发”，程相大咍曰：“李程赋且在，瑞日何为到夜秀发？”由是浩赋不能陵迈。

来鹏诗（沈光杨敬之附。）

 唐进士来鹏，诗思清丽，福建韦尚书岫爱其才，曾欲以子妻之，而后不果。尔后游蜀，夏课卷中有诗云：“一夜绿荷风翦破，赚他秋雨不成珠。”识者以为不祥。是岁不随秋赋，而卒于通议郎。

前进士沈光有《洞庭乐赋》，韦八座岫谓朝贤曰：“此赋乃一片宫商也。”后辟为闽从事。

 弘农杨敬之撰《华山赋》，朱崖李太尉每置座右，行坐讽之。其略云：“见若咫尺，田千亩矣；见若环堵，城千雉矣；见若杯水，池百里矣；见若蚁垤，室九层矣。醯鸡往来，周东西矣。蠛蠓纷纭，强秦去矣。蜂巢联联，构阿房矣。俄而复然，立建章矣。小星奕奕，焚咸阳矣。累累茧栗，祖龙藏矣。其千载改更兴怀，悲愁辛苦，循其上矣。”（杨氏华阴之茂族，冠盖甚远。此乃寄意于华山而言世事，实雄才也。）

李学士赋诗（刘昌美勾伟附。）

 唐干宁中，刘昌美典夔州，时属夏潦，峡涨湍险，俚俗云：“滟滪大如马，瞿塘不可下。”于是行旅辍桌，而候水平去焉。有朝官李荛学士，挈家自蜀沿流，将之江陵。郡牧以水势正恶，且望少驻，以图利涉。陇西匆遽，殆为人所促召，坚请东下，不能止之。才鼓行桡，长揖而别，州将目送之际，盘涡呀裂，破其船而倒。李一家溺死焉（或云：“一行船次，共一百二十人皆溺死。”。），唯奶妪一人，隔夜为骇浪推送江岸而苏。先是，永安监灶户陈小奴桌空船下瞿塘，见崖下有一人，裹四缝帽，穿白缺衫、皂义襕、青裤，执铁蒺藜，问李公之行迈，自云“迎候”。其奶妪苏后，亦说于刺史，云：“李学士至一官署，上厅事，朱门白壁，僚吏参贺。”又闻云：‘此行无奶妪名。’遂送出水滨。”于时具以其事奏闻，自后以瞿塘为水府，春秋祭之。初，陇西文赋中有《金钗坠井赋》，至是谶焉。世传云：“人之正直，死为冥官。”道书云：“酆都阴府官属，乃人间有德者卿相为之，亦号阴仙。”近代朱崖李太尉、张读侍郎小说咸有判冥之说。

 刘昌美两典夔州。云安县僧玄悟，曾有蜀川将校王尚书者，舍己俸三百千以修观音堂（此像有灵矣。），乃剩三十千入己。一旦物故，经七日，邻于腐坏，忽然再苏，灌汤药以辅之，言曰：“初至一官曹，见刘行军（即昌美也。）说云：“何乃侵用功德钱？以旧曾相识放归，须还此钱。”玄悟乃戒门人鬻衣钵而偿之，寻复卒也。

 西川孔目官勾伟，于其辈最号廉直。绵竹县民王氏子病困入冥，因复还魂，见冥官谓曰：“我即勾孔目也，家在成都西市，曾负人钱三万未偿。汝今归去，为我言于家人也。”王生后访勾氏子，仍以债主姓名言之，果为酬还。

卢诗三遇

 唐卢延让业诗，二十五举，方登一第。卷中有句云：“狐冲官道过，狗触店门开。”租庸张浚亲见此事，每称赏之。又有“饿猫临鼠穴，馋犬舐鱼砧”之句，为成中令汭见赏。又有“栗爆烧毡破，猫跳触鼎翻”句，为王先主建所赏。尝谓人曰：“平生投谒公卿，不意得力于猫儿狗子也。”人闻而笑之。卢尝有诗云：“不同文赋易，为是者之乎。”后入翰林，阁笔而已。同列戏之曰：“不同文赋易，为是者之乎。”竟以不称职，数日而罢也。

李渷行文卷（皮日休庄布附。）

 唐晋相李渷，磎相之子也，文学渊奥，迥出辈流，于时公相之子弟无能及者。应举时，文卷行《明易先生书》，又有《答明易先生书》，朝士览之，不测涯涘，即其他文章可知也。然恃才躁进，竟罹非祸。尔后磎相追雪，赠太子太师，谥曰文，司空图撰《行状》，渷赠礼部员外郎。先是，刘崇鲁舍人撰磎相麻，因而贬黜。磎以大彭先世，因赃仰药，撰《鹦鹉杯赋》。李渷酬词云：“玉犬吠天关，彩童哭仙吏。一封红篆书，为奏尘宸事。八极鳌柱倾，四溟龙鬣沸。长庚冷有芒，文曲淡无气。乌轮不再中，黄沙瘗腥鬼。请帝命真官，临云启金匮。方与清华宫，重正紫极位。旷古两露恩，安得借沾施。生人血欲尽，欃枪无饱意。”甚有文义焉。

又皮日休曾谒归融尚书不见，因撰《夹蛇龟赋》，讥其不出头也。而归氏子亦撰《皮靸鞋赋》，递相谤诮。

皮生后为湖南军倅，亦甚傲诞，自号“间气布衣”。庄布以长书责之，行于世也。

郑准集军书

 唐荥阳郑准，以文笔依荆州成中令。常欲比肩陈、阮，自集其所作为三卷，号《刘表军书》。虽有胸襟，而辞体不雅，至祝朝贵书云中书令舍人曰草麻，通事舍人曰奏可。又贺襄州赵令嗣袭，其书云：“不沐浴佩玉，而石祁兆，不登山取符，而无恤封。”是于庆贺中显言其庶贱也，邻道之敬，其若是乎。应举日，诗卷《题水牛》曰：“护犊横身立，逢人揭尾跳。”朝士以为大笑。

郑准讥陈咏

 唐前朝进士陈咏，眉州青神人，有诗名，善弈棋。昭宗劫迁，驻跸陕郊，是岁策名归蜀，韦书记庄以诗贺之。又有乡人拓善者，属和韦诗，其略云：“让德已闻多士伏，沽名还得世人闻。”讥其比涤器当垆也。谬称冯副使涓诗，以涓多谐戏故也。或云蜀之拓善者作此诗，假冯公之名也。颍川尝以诗道自负，谒荆幕郑准，准亦自负雄笔，谓颍川曰：“今日多故，不暇操染，有三数处回缄，祈为假手。”颍川自旦及暮，起草不就，盖欲以高之。其诗卷首有一对语云：“隔岸水牛浮鼻渡，傍溪沙鸟点头行。”京兆杜光庭先生谓曰：“先辈佳句甚多，何必以此为卷首？”颍川曰：“曾为朝贵见赏，所以刻于首章。”都是假誉求售使然也。

王超笺奏（石钦若许存附。）

 唐末凤翔判官王超，推奉李茂贞，挟曹马之势，笺奏文檄，恣意翱翔。王蜀先主初下成都，冯涓节制判掌其奏笺，岁久转厅，以掌记辟韦庄郎中。于权变之间，未甚惬旨。阆州人王保晦有文才而无体式，然其切露直致，易为晓悟，加以凤翔用王超笺奏，超以一本旧族，思偶风云，每遇飞章，言伪而辩。蜀先主爱之，以二王书题表稿示长乐公。公乃致书逊谢，倍加赞赏，其要曰：“有眼未见，有耳未闻。”盖讥其阻兵恃强，失事君去就。王超后为兴元留后，遇害。有《凤鸣集》三十卷行于世。

后又有名石钦若者，体效其笔，为刘知俊判官，随轩降蜀，不能谦退远害，宾主争露锋颖，竟同诛之。阅其缄题表章行行然，宜其见忌而取祸也。

 许存，初背荆州成中令降蜀，先主有意杀之。亲吏柳修业劝其谦静。每立大功而皆托疾，由是获免于先主之世。即彭城之旧僚，不若高阳之小吏矣。王超全集三十卷，今只见三卷，闻于卢卿宏也。

李商隐草进剑表（蜀庾传昌顾云附。）

 李商隐员外依彭阳令狐公楚，以笺奏受知。相国危急，有宝剑，尝为君上所赐，将进之。命李起草，不惬其旨，因口占云：“前件剑，武库神兵，先皇特赐。既不合将归泉下，又不宜留在人间。”时人服其简当。彭阳之子绹，继有韦平之拜，似疏陇西，未尝展分。重阳日，义山诣宅，于厅事上留题，其略云：“十年泉下无消息，九日樽前有所思。郎君官重施行马，东阁无因许再窥。”相国睹之，惭怅而已。乃扃闭此厅，终身不处也。

 蜀中庾传昌舍人，始为永和府判官，文才敏赡，伤于冗杂。因候相国张公，有故未及见，庾怒而归，草一启事，仅数千字，授于谒者，拂袖而去。他日，张相谓朝士曰：“庚舍人见示长笺，不可多得。虽然，曾闻其草角抵牒词，动乃数幅。”讥其无简当体要之用也。

 黄箓擅场，星辰备位，顾云博士为高燕公草斋词云：“天静则星辰可摘。”奇险之句施于至敬，可乎？唐末乱离，渴于救时之术。孔相国纬，每朝士上封事，不暇周览，但曰：“古今存亡，某知之矣。未审所陈利害，其要如何？”盖鄙其不达变也。国子司业于晦，曾上崔相国公胤启事数千字，上至尧、舜，下及隋、唐，一兴一替，历历可纪。其末散漫，殊非简略。所以儒生中通变者鲜矣。（裴晋公临终，进先帝所赐玉带表文，与令狐公事颇同，未知孰是？旧朝士多云，李义山草《进剑表》，令狐公曰：“今日不暇多云。”信口占之。）

高崇文相国咏雪

 唐高相国崇文，本蓟州将校也，因讨刘辟有功，授西川节度使。一旦大雪，诸从事吟赏有诗，渤海遽至饮席，笑曰：“诸君自为乐，殊不见顾鄙夫。鄙夫虽武人，亦有一诗。”乃口占云：“崇文崇武不崇文，提戈出塞号将军。那个儿（渤海鄙言。多呼人为“儿”。）射落雁，白毛空里落纷纷。”其诗着题，皆谓北齐敖曹之比也。太尉骈，即其曾孙也。镇蜀日，以蛮侵暴，乃筑罗城，城四十里。朝廷虽加恩赏，亦疑其固护。或一日，闻奏乐声，知有改移，乃题《风筝》寄意曰：“夜静弦声响碧空，宫商信任往来风。依稀似曲才堪听，又被移将别调中。”旬日报到，移镇渚宫。

洞庭湖诗（李洞包贺卢延让顾况附。）

 湘江北流至岳阳，达蜀江。夏潦后，蜀涨势高，遏住湘波，让而退溢为洞庭湖，凡阔数百里，而君山宛在水中。秋水归壑，此山复居于陆，唯一条湘川而已。海为桑田，于斯验也。前辈许棠《过洞庭》诗最为首出，尔后无继斯作。诗僧齐己驻锡巴陵，欲吟一诗，竟未得意。有都押衙者，蔡姓而忘其名，戏谓己公曰：“题洞庭者某诗绝矣，诸人幸勿措词。”己公坚请口札，押衙抑扬朗吟曰：“可怜洞庭湖，恰到三冬无髭须。”以其不成湖也。诸僧大笑之。

进士李洞慕贾岛，欲铸而顶戴，尝念“贾岛佛”，而其诗体又僻于贾。

 复有包贺者，多为粗鄙之句，至于“苦竹笋抽青橛子，石榴树挂小瓶儿。”又云“雾是山巾子，船为水靸鞋。”又云“桌摇船掠鬓，风动竹捶胸。”虽好事托以成之，亦空穴来风之义也。

 卢延让《哭边将》诗曰：“自是硵砂发，非干炮石伤。牒多身上职，盎大背边疮。”人谓此是“打脊诗”也。世传逸诗云：“窗下有时留客宿，室中无事伴僧眠。”号曰“自落便宜诗”。

 顾况著作披道服在茅山，有一秀才行吟曰：“驻马上山阿。”久思不得。顾曰：“何不道‘风来屎气多’？”秀才云：“贤莫无礼。”顾曰：“是况。”其人惭惕而退。仆早岁尝和南越诗云：“晓厨烹淡菜，春杼织橦花。”牛翰林览而绝倒，莫喻其旨。牛公曰：“吾子只知名，安知淡菜非雅物也。”后方晓之。学吟之流，得不以斯为戒也。

高蟾以诗策名（胡曾罗隐附。）

 进士高蟾，诗思虽清，务为奇险，意疏理寡，实风雅之罪人。薛许州谓人曰：“倘见此公，欲赠其掌。”然而《落第》诗曰：“天上碧桃和露种，日边红杏倚云栽。芙蓉生在秋江上，不向春风怨未开。”盖守寒素之分，无躁竞之心，公卿间许之。先是，胡曾有诗曰：“翰苑何时休嫁女，文章早晚罢生儿。上林新桂年年发，不许平人折一枝。”罗隐亦多怨刺，当路子弟忌之，由是渤海策名也。愚尝览李贺歌诗篇，慕其才逸奇险，虽然，尝疑其无理，未敢言于时辈。或于奇章公集中（《奇章集》，牛僧孺给事中。），见杜紫薇牧有言长吉若使“稍加其理，即奴仆命骚人可也。”是知通论合符，不相远也。

韦杜气概（李频附。）

 杜荀鹤曾得一联诗云：“旧衣灰絮絮，新酒竹篘篘。”时韦相国说右司员外郎寄寓荆州，或语于韦公，曰：“我道‘印将金锁锁，帘用玉钩钩。’”即京兆大拜气概，诗中已见之矣。或有述李频诗于钱尚父曰：“只将五字句，用破一生心。”尚父曰：“可惜此心，何所不用，而破于诗句，苦哉！”

梁震无禄

 唐荆南节判司空董，与京兆杜无隐，即滑台杜慆常侍之子，洎蜀人梁震，俱称进士，谒成中令，欲希荐送。有薛少尹者，自蜀沿流至渚宫。三贤尝访之。一日，薛亚尹谓司空曰：“阁下与京兆，勿议求名，必无所遂。杜亦不寿，唯大贤忽为人絷维，官至朱紫。如梁秀才者，此举必捷，然登第后，一命不沾也。”后皆如其言。梁公却思归蜀，重到渚宫，江路梗纷，未及西溯。淮师寇江陵，渤海王邀致府衙，俾草檄书，欲辟于府幕。坚以不仕为志，渤海竟诺之。二纪依栖，竟麻衣也。薛尹之言，果验耶。

夏侯生说刘仆射事

 广南刘仆射崇龟，常有台辅之望，必谓罢镇，便期直上。罗浮处士夏侯生有道，彭城重之，因问将来之事。夏生言其不入相，发后三千里，有不测之事。洎归阙，至中路得疾而薨。刘山甫亦蒙夏生言，示五年行止，事无不验。盖饮啄之有分也。

曹相梦剃度

 唐曹相国确判计，亦有台辅之望。或梦剃度为僧，心甚恶之。有一士占梦多验，相国召之，具以所梦语之。此人曰：“前贺侍郎，旦夕必登庸。出家者，号剃度也。”无何，杜相出镇江西，而相国大拜也。

玄德感

 福建道以海口黄碕岸横石巉峭，常为舟楫之患。闽王琅玡王审知思欲制置，惮于力役。干宁中，因梦金甲神自称吴安王，许助开凿。及觉，话于宾僚，因命判官刘山甫躬往设祭，具述所梦之事。三奠未终，海内灵怪具见。山甫乃憩于僧院，凭高观之。风雷暴兴，见一物，非鱼非龙，鳞黄鬣赤。凡三日，风雷止霁，已别开一港，甚便行旅。当时录奏，赐号“甘棠港”。闽从事刘山甫，乃中朝旧族也，着《金溪闲谈》十二卷，具载其事。愚尝略得披览，而其本偶亡，绝无人收得。海隅迢递，莫可搜访。今之所集，云“闻于刘山甫”，即其事也，十不记其三四，惜哉！

刘道济幽窗梦

 光化中，有文士刘道济，止于天台山国清寺。梦见一女子，引生入窗下，有侧柏树葵花，遂为伉俪。后频于梦中相遇，自不晓其故。无何，于明州奉化县古寺内，见有一窗侧柏葵花，宛是梦中所游。有一客官人，寄寓于此室，女有美才，贫而未聘，近中心疾，而生所遇，乃女之魂也。盖女子及笄，不有所归，岂非父兄之过哉。又有彭城刘生，梦入一倡妇家，与诸辈狎饮。尔后但梦，便及彼处。自疑非梦，所遇之姬，芳香常袭衣。盖心邪所致。闻于刘山甫也。





第八卷　李太尉与段少常书

唐李太尉德裕，左降至朱崖，着《四十九论》，叙平生所志。尝遗段少常成式书曰：“自到崖州，幸且顽健。居人多养鸡，往往飞入官舍，今且作祝鸡翁尔。谨状。”吉甫相典忠州，溯流之任，行次秭归，地名云居台，在江中。掌武诞于此处，小名台郎，以其地而命名也。

孙仆射酹酒（裴迪附。）

唐孙会宗仆射，即偓相大王父也，宅中集内外亲表开宴。有一甥侄为朝官，后至，及中门，见绯衣官人衣襟前皆是酒污，咄咄而出，不相识。洎即席，说与主人，咸讶无此官。沉思之，乃是行酒时，于阶上酹酒，草草倾泼也。自此每酹酒，侧身恭跪，一酹而已，自孙氏始也。今人三酹，非也。

有裴迪者，贽相之堂弟，无文学，于荆南投笔事赵司徒，为虞总小将，对客侧身一酹。赵公未喻朝贤间风规，极怪之，笞七下。何不幸也！

三朝士以名取戏

唐张裼尚书，朝望既高，号为流品，与韦相保衡有分。韦言于同列，以其名“裼”，裼，训袒衣也，又《诗》云：“载衣之裼。”裼即小儿褓衣，乃绷带也。方欲因事改之。未几，韦相流贬，竟不大拜。韦尝问立名之由，杨以少孤，为无学问亲表所误也。

后唐姚相名洎，善谈吐，仍多辩捷。表兄弟崔沂侍郎戏之曰：“洎训肉汁，胡为名？”洎无以酬之。然洎亦训至。

虽然，古人以名贻诮者多矣，妨事者有焉。至如仙客、仙童、齐丘、用砺、希敩、人过，亦无取焉。其复名须依义训，唯单名易讳者善矣。裼公生五子，彝宪、文蔚知名，文蔚后登庸也。

张仁龟阴责

唐张裼尚书典晋州，外贮所爱营妓，生一子。其内子苏氏号尘外，妒忌。不敢取归。乃与所善张处士为子，居江津间，常致书题问其存亡，资以钱帛。及渐成长，教其读书。有人告以：“非处士之子，尔父在朝官高。”因窃其父与处士缄札，不告而遁归京国。裼公已薨。至宅门，僮仆无有识者，但云“江淮郎君”，兄弟皆愕然。其嫡母苏夫人泣而谓诸子曰：“诚有此子，吾知之矣。我少年无端，致其父子死生永隔，我罪多矣。”家眷聚泣，取入宅，齿诸兄弟之列，名仁龟。有文，性好学修词，应进士举，及第，历侍御史。因奉使江浙，于候馆自经而死，莫知所为。先是，张处士怅恨而终，必有冥诉，罹此祸也。柱史为杨钜侍郎爱婿也。

裴相国及弟后进业

唐相国裴公坦，大和八年，李汉侍郎下及第。自以举业未精，遽此叨忝，未尝曲谢座主，辞归鄠县别墅。三年肄业，不入城。岁时恩地，唯启状而已，至于同年，邻于谢绝，掩关勤苦，文格乃变。然始到京，重献恩门文章，词采典丽，举朝称之。后至大拜，为时名相也。夫世之干禄，先资名第，既得之后，鲜不替懈。自非笃于文学，省顾宾实者，安能及斯。裴公庙堂之期，有以见进德之无斁也。

侯泳忤豆卢相

唐咸通中，举子侯泳有声采，亦士流也，而阙于恭慎。豆卢琢罢相，守仆射，乘闲诣僧院，放仆乘他适，而于僧宇独坐，皤然一叟也。泳自外入门，殊不顾揖，傲岸据榻，谓叟曰：“大参、长史乎？”叟曰：“非也。”又问曰：“令录乎？”亦曰：“非也。”“远州刺史乎？”亦曰：“稍高。”又曰：“少卿监乎？”答曰：“更向上。”侯生矍然不安处，疑是丞郎，匆遽而出。至门，见仆御肩舆旋至，方知是豆卢公也。归去后，自咎悚惕，贡一长笺首过。赖先曾有卷及门，揆路通入。泳乃自陈乖疏，公亦逊谢，恕其不相识也。留而命酒，凡劝十盂，乃小惩也，仍云：“虽不奉讶，然凡事更宜在意。”侯生仍惭灼无以自容。先是，豆卢家昆弟饮清酒而已，侯氏盛馔而饮。此日每饮一杯，回首摘席经咀之，几不济，所谓雅责也。

卢沆遇宣宗私行（贾岛附。）

唐陕州廉使卢沆，在举场甚有时称，曾于浐水逆旅遇宣宗皇帝微行，意其贵人，敛身回避。帝揖与相见，沆乃自称进士卢沆。帝请诗卷，袖之，乘驴而去。他日对大臣语及卢沆，令主司擢第。沆不自安，恐僭冒之辱。宰臣问沆：“与主上有何阶缘？”沆乃具陈因由，时亦不讶，以其文章非叨忝也。沆后自廉察入朝知举，遇黄寇犯阙，不及终场。赵崇大夫戏之曰：“出腹不生养主司也。”初，卢家未尝知举，卢相携耻之，拔为主文，竟不果也。

贾岛遇宣宗微行，问秀才名，对曰：“贾岛。”帝曰：“久闻诗名。”岛曰：“何以知之？”后言于宰臣，与平曾相次谪授长江尉，所谓不识贵人也。

顾非熊再生

唐著作郎顾况，字逋翁，好轻侮朝士，贬在江外，多与僧道交游，时居茅山。暮年有一子，即非熊前身也，一旦暴亡。况追悼哀切，所不忍言，乃吟曰：“老人丧爱子，日暮泣成血。老人年七十，不作多时别。”非熊在冥间闻之，甚悲忆，遂以情告冥官，皆悯之，遂商量却令生于况家。三岁，能言冥间闻父苦吟，却求再生之事历历然。长成应举，擢进士第。或有朝士问，即垂泣而言之。王定保《摭言》云：“人传况父子皆有所遇，不知何适？”由此而言，信有之矣。

张曙起小悼

唐张祎侍郎，朝望甚高，有爱姬，早逝，悼念不已。因入朝未回，其犹子右补阙曙，才俊风流，因增大阮之悲，乃制《浣溪纱》，其词曰：“枕障薰炉隔绣帏，二年终日两相思。好风明月始应知。天上人间何处去？旧欢新梦觉来时。黄昏微雨画帘垂。”置于几上。大阮朝退，凭几无聊，忽睹此诗，不觉哀恸，乃曰：“必是阿灰所作。”阿灰即中谏小字也。然于风教似亦不可，以其叔侄年颜相似，恕之可耳。谚曰：“小舅小叔，相追相逐。”谑戏固不免也。

张裼尚书无忌讳

唐张裼尚书，恃才直道外，仍有至性。及第后归东都，一日，仿佛见其亡亲，谓曰：“去得也。”遂办装入京，果登朝籍，不爽阴告也。东都柏坡有庄，而多高大屋宇，中庭有土堆若冢，人言其下时有乐声，本主鬻之不售。八座不信，以善价买之，遽令发掘，其下乃麦曲耳。以之和泥，涂一院墙屋，不假他求。是知妖由人兴，向使疑误神怪，则有物凭焉，必为村巫酒食之资也。正直之人，其可欺乎？

荆十三娘义侠事

进士赵中行，家于温州，以豪侠为事。至苏州，旅止支山禅院僧户。有一女，商荆十三娘，为亡夫设大祥斋，因慕赵，遂同载归扬州。赵以气义耗荆之财，殊不介意。其友人李正郎弟三十九，爱一妓，为其父母夺与诸葛殷，李怅恨不已。时诸葛殷与吕用之幻惑高太尉，恣行威福，李惧祸，饮泣而已。偶话于荆娘，荆娘亦愤惋，谓李三十九郎曰：“此小事，我能为郎报仇，但请过江，于润州北固山六月六日正午时待我。”李亦依之。至期，荆氏以囊盛妓，兼致妓之父母首归于李。后与赵进士同入浙中，不知所止。

李当尚书亡女魂

唐李当尚书镇兴元，褒城县有处士陈休复者，号陈七子，狎于博徒，行止非常。八座以其妖诞械之，而市井之间又有一休复。无何，殒于狴牢，遽睹腐败，辖司申而瘗之。尔后宛在褒城，八座惊异，不敢寻问。一旦爱女暴亡，其内子追悼成疾，无以救疗。幕客有白八座曰：“陈处士真道者，必有少君之术，能祈之乎？”八座然之，因敬信延召。陈生曰：“此小事尔。”于初夜帷堂设灯炬，画作一门，请夫人帘下屏气。至夜分，亡者自画门入堂中，行数遭。夫人愊忆，失声而哭。亡魂倏而灭矣。然后戒勉，令其抑割。八座由是益敬之。





第九卷　孟夕微躁妄

唐孟弘微郎中，诞妄不拘。宣宗朝，因次对，曰：“陛下何以不知有臣，不以文字召用？”上怒曰：“卿何人斯？朕耳全不知有卿！”翌日，上谓宰臣曰：“此人躁妄，欲求翰林学士，大容易哉！”于是宰臣归中书贬其官，示小惩也。又尝忿狷，挤其弟落井，外议喧然。乃致书告亲友曰：“悬身井半，风言沸腾。尺水丈波，古今常事。”与郑讽邻居，讽为南海从事，因墙颓，中郎（一作“郎中”。）夹入墙界五六尺（一作“丈”。）。知宅者有状，请退其所侵。判其状曰：“海隅从事，少有生还。地势尖斜，打墙夹入。”平生操履，率皆如是，不遭摈弃，幸矣！

杨收相报杨玄价

唐杨相国收，贬死岭外。于时郑愚尚书镇南海，忽一日，客将报云：“杨相公在客次，欲见郑尚书。”八座惊骇，以弘农近有后命，安得此来？乃接延之。杨相国曰：“某为军容使杨玄价所谮，不幸遭害。今已得请于上帝，赐阴兵以复仇。欲托尚书宴犒，兼借钱十万缗。”荥阳诺之，唯钱辞以军府事多，许其半。杨相曰：“非铜钱也。烧时幸勿着地。”荥阳曰：“若此，则固得遵副。”从容间，长揖而灭。

荥阳令于北郊具酒馔素钱以祭之。杨相犹子有典寿阳者，见相国乘白马，臂朱弓，捻彤矢，有朱衣天吏控马，谓之曰：“上帝许我仇杀杨玄价。我射着其脚，必死也。”俄而杨中尉暴染脚疾而殂。蜀毛文锡司徒先德前潮（一作“湖”。）牧龟范，曾趋事郑尚书，熟详其事。愚于毛氏子闻之。

刘山甫题天王

唐彭城刘山甫，中朝士族也。其先宦于岭外，侍从北归，泊船于青草湖。登岸见有北方毗沙门天王，因诣之，见庙宇摧颓，香灯不续。山甫少年而有才思，元随张处权请郎君咏之，乃题诗曰：“坏墙风雨几经春，草色盈庭一座尘。自是神明无感应，盛衰何得却由人。”是夜，梦为天王所责，自云：“我非天王，南岳神也，主张此地，汝何相侮？”俄而惊觉，而风浪陡起，倒樯绝缆，沉溺在即。遽起悔过，令撤诗牌，然后已。山甫自序。

韦宰相功德验（陈徽附。）

蜀路白卫岭，多虎豹噬人，有选人京兆韦（忘其名。），唐光化中，调授巴南宰，常念《金刚经》。赴任至泥溪，遇一女人，着绯衣，挈二子偕行，同登此山。前路岭头行人，相驻叫噪，见此女人乃赤狸大虫也，逡巡与韦分路而去。韦终不觉，盖持经之力也。

成都府广都县人陈微，自少年常诵《金刚经》，与胥姓马者有隙，一旦事故亡匿。马生扬言欲追捕之。陈乃砺一匕首，行坐相随，傥遇马生，必能刺之，誓不受其执录（一作“僇”。）。或一日，行于村路蓊荟间，马胥伏而掩之，陈抽刀一挥，马生仰倒，由是获脱。至前，方悟手之所挥乃刀鞘，及归所匿处，刀刃宛在，本不偕行，马胥亦无所伤。何其异也！

刺血写经僧

唐咸通中，西川僧法进刺血写经，聚众教化寺。所司申报高燕公，判云：“断臂既是凶人，刺血必非善事。贝多叶上，不许尘埃；俗子身中，岂堪腥腻？宜令出境，无得惑人。与一绳递出东界。”所司不喻绳绞，赐钱一千，送出东郭，幸而误免。后卒于荆州玉泉寺。

成令公掷杯珓事

荆州成令公汭，唐天复中，准诏统军救援江夏，舟楫之盛，近代罕闻。已决行期，不听谏诤。师次公安，县寺有二金刚神，土人号曰“二圣”，亦甚有灵。中令舣舟而谒之，炷香虔诚，冥祷胜负，以求杯珓阴阳之兆。凡三十掷皆不吉。乃谓所信孔目官杨师厚曰：“卦之不吉，如之何？”师厚对曰：“令公数年造船，旌旗已启，中路而退，将何面目回见军民？”于是不得已而进，竟有破阵之败。身死家破，非偶然也。向使杨子察人之情，幸其意怠，一言而止，则成氏灭亡，未可知也。

白莲女惑苏昌远

唐中和中，有士人苏昌远，居苏台属邑，有小庄去官道十里。吴中水乡，率多荷芰。一日，忽见一女郎，素衣红脸，容质绝丽，阅其明悟若神仙中人，自是与之相狎，以庄为幽会之所。苏生惑之既甚，尝以玉环赠之，结系慇懃。或一日，见槛前白莲花开，敷荣殊异，俯而玩之，见花房中有物，细视之，乃所赠玉环也，因折之，其妖遂绝。鬼神无形，必凭于物，精气所附，非菡萏之能哉。闻于刘山甫。

柳鹏举诱五弦妓

唐龙纪中，有士人柳鹏举，游杭州。避雨于伍相庙，见一女子抱五弦，云是钱大夫家女仆。鹏举悦之，遂诱而奔，藏于舟中，为厢吏所捕。其女仆自缢而死。或一日，却到柳处，柳亦知其物故，惊讶其来。女仆具道其情，因以魂偶（一作“谒”），经时而去。见刘山甫《闲谈》中。

云芳子魂事李茵

僖宗幸蜀年，有进士李茵，襄州人，奔窜南山民家，见一宫娥，自云宫中侍书家云芳子，有才思，与李同行诣蜀。具述宫中之事，兼曾有诗书红叶上，流出御沟中，即此姬也。行及绵州，逢内官田大夫识之，乃曰：“书家何得在此？”逼令上马，与之前去。李甚怏怅，无可奈何。宫娥与李情爱至深，至前驿，自缢而死。其魂追及李生，具道忆恋之意。迨数年，李茵病瘠，有道士言其面有邪气。云芳子自陈人鬼殊途，告辞而去。闻于刘山甫。

刍灵祟

唐文德中，小京官张（忘其名。），寓苏台。子弟少年，时在丈人陆评事院往来，为一美人所悦，来往多时。久而心疑之，寻病瘠。遇开元观吴道士守元，曰：“子有不祥之气。”授以一符。果一冥器婢子，背书“红英”字，在空舍柱穴中。因焚之，其妖乃绝。闻于刘山甫。

高燕公神笔

淮海小将姓朱（忘其名。），有女未嫁，为鬼物所崇，常呼“韩郎”。往来如生人，唯不见形。奉外舅姑礼，自云天朝神。朱以异事，不敢隐秘，乃告府主高燕公。公唯书名，俾朱归帖于女房门上。其邪来见，咨嗟言别而去。闻于刘山甫。

鱼玄机（徐月英附。）

唐女道鱼玄机，字蕙兰，甚有才思。咸通中，为李忆补阙执箕帚，后爱衰下山，隶咸宜观为女道士。有怨李公诗曰：“易求无价宝，难得有心郎。”又云：“蕙兰销歇归春浦，杨柳东西伴客舟。”自是纵怀，乃娼妇也。竟以杀侍婢为京兆尹温璋杀之。有集行于世。

江淮间有徐月英，名娼也，其送人诗云：“惆怅人间事久违，两人同去一人归。生憎平望亭前水，忍照鸳鸯相背飞。”（一本又有云：“枕前泪与阶前雨，隔个闲窗滴到明。”）亦有诗集。金陵徐氏诸公子宠一营妓，卒，乃焚之。月英送葬，谓徐公曰：“此娘平生风流，没亦带焰。”时号美戏也。唐末有《北里志》，其间即孙尚书储数贤平康狎游之事，或云孙棨舍人所撰。

李氏女

唐广明中，黄巢犯阙，大驾幸蜀，衣冠荡析，寇盗纵横。有西班李将军女，奔波随人，迤逦达兴元，骨肉分散，无所依托。适值凤翔奏将军董司马者，乃晦其门阀，以身托之。而性甚明敏，善于承奉，得至于蜀。寻访亲眷，知在行朝，始谓董生曰：“丧乱之中，女弱不能自济，幸蒙提挈，以至于此。失身之事，非不幸也。人各有偶，难为偕老，请自此辞。”董生惊愕，遂下其山矣。识者谓女子之智亦足称也。见刘山甫《闲谈》。

冯藻慕名

唐冯藻，常侍肃之子，涓之叔父，世有科名。小貂文采不高，酷爱名第，已十五举。有相识道士谓曰：“先辈某曾入静观之，此生无名第，但有官职也。”亦未之信。更应十举，已二十五举矣。姻亲劝令罢举，且谋官职。藻曰：“譬如一生无成，更誓五举。”亦无成，遂三十举方就仕，历官卿监峡牧，终于骑省。何浮名之引人，而轻禄仕之如是也？

李涪尚书改切韵

唐李涪尚书，福相之子，以《开元礼》及第，亦（一作“不”。）为小文，好著述。朝廷重其博学，礼乐之事谘禀之，时人号为“周礼库”，盖籍于旧典也。广明以前，《切韵》多用吴音，而清、青之字，不必分用。涪改《切韵》（一作“其上声”。），全刊吴音。当方进而闻于宰相，佥许之。无何，巢寇犯阙，因而寝止。于今无人敢以声韵措怀也。然曾见《韵铨》，鄙驳《切韵》，改正吴音，亦甚核当，不知八座于此又何规制也？惜哉！

古之制字卷纸题名姓，号曰“名纸”。大中年，薛保逊为举场头角，人皆体效，方作门状。洎后仍以所怀列于启事，随启诣公相门，号为“门状”、“门启”。虽繁于名纸，各便于时也。书云“谨祗候起居郎某官”，即是“起居”在前，“某官”在后。至今颠倒，无人改更矣。有朝廷改之，亦美事也。

穆李非命

唐监察李航，福相之子，美茂洽畅，播于时流。黄巢后，扶侍圣善，归东都别墅。与御史穆延晦同行，宿于虢州公馆。翌日，修谒郡牧张存，即王珙下部将也，谓典客曰：“我受穆家恩命。今穆侍御经过，必须展分报答也。”典客诣馆话于穆生，因修状谒谢。张公大怒，且曰：“此言得自何人？”具以典谒为对，乃斩谒者。穆生惊怪，失意归馆，寻遣人就而害之。李监察不喻，方抱忧惶，俄亦遇害，将以灭口。于时，李公绕圣善所憩之牀，无以求活，竟同非命。他日兄弟诉冤，梦航谓骨肉间曰：“张存已得请于上帝，不日即死。”果为珙所诛。

葆光子尝读李肇《国史补》曰：“李公沂曾放死囚，他日道次遇之，其人感恩，延归其家，与妻议所酬之物。妻嫌数少，此人曰：‘酬物少，不如杀之。’李公急走，遇侠士方免此祸。”常以为虚诞，今张存翻害穆、李，即《史补》之说，信非虚诞也，怪哉！

王给事刚鲠

唐王祝给事，名家子，以刚鲠自任，仍以所尚垂训子孙，嫌人柔弱（一作“懦”）。又素有物力，殖利极丰。黄寇前尝典常州，京国乱离，盘旋江湖，甚有时望。急诏征回，归装极厚，水陆分载。行至甘棠，王珙帅于是邦，不式王命，凶暴众闻，以夕拜将来必居廊庙，延奉勤至。夕拜鄙其武人，殊不降接。珙乃于内厅盛张宴席，备列珍玩，帘下妓乐齐列，其内子亦映帘共拱立。乃敛容向夕拜曰：“某虽武夫，叨忝旄钺。今日多幸，获遇轩盖经过。苟不弃末宗，愿居子侄之列，即荣幸也。”夕拜不允，坚抗再三。珙勃然作色曰：“给事王，程有限，不敢淹留。”俄而罢宴，处分两辖，速请王给事离馆，暗授意旨，并令害之。一家上下，悉投黄河，获其囊三四百笼。以舟行没溺闻奏。朝廷多故，舍而不问。夕拜有一子，此际行至襄州，亦无故投井而卒。虽陕帅狂暴，亦未喻天意也。葆光子曰：“刚有立事，时有用舍。以柔济刚，不爽权变。当衰乱之世，须适时之宜。王公傥受其致敬，庸何伤哉？但却其赂即善也。履尾灭族，悲夫！”

裴杨操尚

唐杨收、段文昌皆以孤进贵为宰相，率爱奢侈。杨相女适裴坦长子，嫁资丰厚，什器多用金银。坦尚俭，闻之不乐。一日，与国号及儿女辈到新妇院。台上用碟盛果实，坦欣然。视碟子内，乃卧鱼犀，坦盛怒，遽推倒茶台，拂袖而出，乃曰：“破我家也。”他日，收相果以纳赂竟至不令，宜哉。

出腹不生养卢侍郎

卢氏衣冠第一，历代未尝知举。干符中，卢携在中书，歉宗人无掌文柄，乃擢群从陕虢观察使卢渥知礼闱。是岁十二月，黄巢犯阙，僖皇播迁，举子星散。迨收复京都，裴贽连知三举。渥有羡色。赵崇大夫戏之曰：“阁下所谓出腹不生养主司也。”

张兴师决门僧

唐相国张浚二子，一曰义师，即小字也，本名格，为蜀相；一曰兴师（忘其名。），后号李将军，名俨，与父达军机于淮海，亦遇害也。格与兴师，昆弟俊迈，而尚矫谲，皆有父风。兴师幼年出宅门，见其门僧（忘其名。），传相国处分，七笞之。其僧解后，莫知何罪。俄而相国召僧，坐安，见其词色不怿，因问之。僧以郎君传相国处分见怪，未知罪名。相国惊骇惭谢，以儿子狂骇，幸师慈悲。回至堂前，唤兴师怒责之，且曰：“汝见僧何罪，而敢造次！”对曰：“今日虽无罪过，想其向来隐恶不少，是以笞之。”相国不觉失笑。

（此卷第十九条，载陕虢观察使卢渥，与八卷陕州廉使卢沆事同，疑沆、渥自是一人。孙氏偶不照而重出耳。）





第十卷　狄石丞鄙着紫僧

唐狄归昌右丞，爱与僧游，每诵前辈诗云：“因过竹院逢僧话，略得浮生半日闲。”其有服紫袈裟者，乃疏之。郑谷郎中亦爱僧，用比蜀茶，乃曰：“蜀茶与僧，未必皆美，不欲舍之。”

僧鸾有逸才而不拘检，早岁称卿御，谒薛氏能尚书于嘉州。八座以其颠率，难为举子，乃俾出家。自于百尺大像前披剃，不肯师于常僧也。后入京，为文章供奉，赐紫，柳玭大夫甚爱其才，租庸张相亦曾加敬，盛言其可大用。由是反初，号鲜于凤，修刺谒柳公，公鄙之不接。又谒张相，张相亦拒之。于是失望而为李江西判官，后为西班小将军，竟于黄州遇害。

张翱轻傲（李坚白蒋贻恭附。）

唐干宁中，宿州刺史陈璠，以军旅出身，擅行威断。进士张翱恃才傲物，席上调宠妓张小泰。怒而揖起，付吏，责其无礼，状云：“有张翱兮寓止淮阴，来绮席兮放恣胸襟。”璠益怒，云：“据此分析，合吃几下？”翱云：“只此两句，合吃乎三下五下；切求一笑，宜费乎千金万金。”金鞭响背十三长逝。惜其恃才而取祸也。出刘山甫《闲谈》，词多不载。

蜀绵州刺史李（忘其名。），时号“嗑咀”，以军功致郡符，好宾客。有酒徒李坚白者，粗有文笔，李侯谓曰：“足下何以名为坚白？”对曰：“莫要改为士元，亮君雄是权耶？”

又有蒋贻恭者，好嘲咏，频以此痛遭槚楚，竟不能改。蜀中士子好着袜头裤，蒋谓之曰：“仁贤既裹将仕郎头，为何作散子将脚？”他皆类此。（蒋生虽嗜嘲咏，然淡笑儒雅，凡遭讥刺，皆轻薄之徒，以此缙绅中少恶之。近闻官至令佐而卒，斯亦幸矣。）

刘李愚甥

唐刘瞻相公，有清德大名，与弟阿初皆得道，已入仙传。先婚李氏，生一子，即刘赞也。相国薨后，赞且孤幼，性甚懵（一作“鲁”）钝。教其读书，终不记忆。其舅即李殷衡侍郎也，以刘氏之门不可无后，常加箠楚，终不长进。李夫人慈念，不忍苦之，叹其宿分也。一旦，不告他适，无以访寻。圣善忆念，泪如绠縻，莫审其存亡。数年方归，子母团聚，且曰：“因入嵩山，遇一白衣叟，谓曰：‘与汝开心，将来必保聪明。’”自是日诵一卷，兼有文藻。擢进士第。梁时登朝，充崇政院学士，预时俊之流。其渭阳李侍郎充使番禺，为越王刘氏所縻，为广相而薨。仆与刘赞犹子悫攵通熟，自言家世合有一人得道矣，即白衣叟，其仿佛乎。

李鹏遇桑道茂

唐盛唐县令李鹏遇桑道茂，曰：“长官只此一邑而已。贤郎二人，大者位极人臣，次者殆于数镇，子孙百氏。”后如其言。长男名石，出将入相，子孙两世及第，至今无间。次即讳福，扬历七镇，终于使相。凡八男，三人及第，至尚书、给谏、郡牧，见有诸孙皆朱紫，不坠士风。何先见之妙如是？

孔侍郎借油衣

唐孔拯侍郎作遗补时，朝回遇雨，不齎油衣，乃避雨于坊叟之庑下。滂注愈甚，已过食时，民家意其朝饥，延入厅事。俄有一叟，乌帽纱巾而出，迎候甚恭。因备酒馔，一一精珍，乃公侯家不若也。孔公惭谢之，且借油衣。叟曰：“某寒不出，热不出，风不出，雨不出，未尝置油衣。然已令铺上取去，可以供借也。”孔公赏羡，不觉顿忘宦情。他日说于僚友，为大隐之美也。

古之富者，拟于封君，《洪范》“五福”，一曰富。先贤以无事当贵，岂斯人之徒耶？复有一丞郎，马上内逼，急诣一空宅，迳登圂轩，斯乃大优穆刀绫空屋也。优忽至，丞郎惭谢之。优曰：“侍郎他日内逼，但请光访。”人闻之，莫不绝倒。

前贤戏调

唐裴晋公度，风貌不扬，自撰《真赞》云：“尔身不长，尔貌不扬。胡为而将？胡为而相？”幕下从事，逊以美之，且曰：“明公以内相为优。”公笑曰：“诸贤好信谦也。”幕僚皆悚而退。

李洸者，渤海人，昆仲皆有文章。洸因旅次至江村，宿于民家，见覆斗上安锡佛一躯。洸诡词以赞之。民曰：“偶未庆赞，为去僧院地远尔。”曰：“何必须僧，只我而已。”民信之，明发随分具斋餐炷香虔诚。洸俯仰朗称曰：“锡镴佛子，柔软世尊。斗上庄严，为有十升功德。”念《摩诃波若波罗密》。

又赵璘员外为裴坦相汉南从事，璘甚陋，裴公戏之曰：“赵公本不丑，孩抱时，乳母怜惜，往往抚弄云：‘作丑子，作丑子。’，因此一定。”赵公大咍。

薛侍郎昭纬气貌昏浊，杜紫微唇厚，温庭筠号温钟馗（一作“夔”。），不称才名也。薛侍郎未登第前，就肆买鞋，鞋主曰：“秀士脚第几？”对曰：“与昭纬作脚来，未曾与立行第也。”

杜德样侍郎昆弟力困，要举息利钱济急用，召同坊富民到宅，且问曰：“子本对是几钱？”其人拂袖而出。

又孔昭纬拜官，教坊优伶继至，各求利市。石野猪独先行到，公有所赐，谓曰：“宅中甚阙，不得厚致。若有诸野猪，幸勿言也。”复有一伶继来，公索其笛，唤近阶，指笛窍问之曰：“何者是《浣溪纱》孔子？”伶大笑之。

又道士陈子霄登华山上方，偶有颠仆，宇文翰郎中致书戏之曰：“不知上得不得，且怪玄之又玄。”斯皆清贤雅戏，以之群居，又何伤也。

京兆府鸦挽铃

唐温璋为京兆尹，勇于杀戮，京邑惮之。一日，闻挽铃声，俾看架下，不见有人。凡三度挽掣，乃见鸦一只。尹曰：“是必有人探其雏而诉冤也。”命吏随鸦所在捕之。其鸦盘旋，引吏至城外树间，果有人探其雏，尚憩树下。吏乃执之送府。以禽鸟诉冤，事异于常，乃毙捕雏者而报之。

天帝召棋客

唐僖宗朝，翰林待诏滑能，棋品甚高，少逢敌手。有一张小子，年可十四，来谒觅棋，请饶一路。滑生棋思甚迟，沉吟良久，方下一子。张生随手应之，都不介意，仍于庭际取适，候滑生更下，又随手着应之。

一旦黄寇犯阙，僖宗幸蜀，滑以待诏供职，谋赴行在，欲取金州路入。办装挈家将行，张生曰：“不必前迈。某非棋客，天帝命我取公着棋。请指挥家事。”滑生惊愕，妻子啜泣，奄然而逝。他日京都共知也。

昔颜回、卜商为地下修文郎，又李长吉为帝召撰乐府，岂斯类耶？所言天帝者，非北极天皇大帝也。按《真诰》，又非北方玄天黑帝道君。此鬼都北帝，又号鬼帝。世人有大功德者，北帝得以辟请，四明公之流是也。召棋之命，乃酆宫帝君乎？与《真诰》仿佛，故梗概而言之。

新赵意医

医者，意也，古人有不因切脉随知病源者，必愈之矣。唐崔魏公铉镇渚宫，有富商船居，中夜暴亡，迨晓，气犹未绝。邻房有武陵医士梁新，闻之，乃与诊视，曰：“此乃食毒也。三两日得非外食耶？”仆夫曰：“主公少出船，亦不食于他人。”梁新曰：“寻常嗜食何物？”仆夫曰：“好食竹鸡，每年不下数百只。近买竹鸡，并将充馔。”梁新曰：“竹鸡吃半夏，必是半夏毒也。”命捣姜捩汁，折齿而灌之。由是方苏。崔魏公闻而异之，召到衙，安慰称奖，资以仆马钱帛入京，致书朝士，声名大振，仕至尚医奉御。

有一朝士诣之，梁奉御曰：“何不早见示？风疾已深矣，请速归处置家事，委顺而已。”朝士闻而惶遽告退，策马而归。时有鄜州马医赵鄂者，新到京都，于通衢自榜姓名，云“攻医术士”。此朝士下马告之，赵鄂亦言疾已危，与梁生所说同矣，谓曰：“只有一法，请官人剩吃消梨，不限多少，咀龁不及，捩汁而饮，或希万一。”此朝士又策马归，以书筒质消梨，马上旋龁。到家旬日，唯吃消梨，顿觉爽朗，其恙不作。却访赵生感谢，又访梁奉御，具言得赵生教也。梁公惊异，且曰：“大国必有一人相继者。”遂召赵生，资以仆马钱帛，广为延誉，官至太仆卿。

疗疑病

元颃博士话唐时中表间有一妇人，从夫南中效官，曾误食一虫，常疑之，由是成疾，频疗不愈。京城医者（忘其姓名。），知其所患，乃请主人姨奶中谨密者一人，预戒之曰：“今以药吐泻，但以盘盂盛之。当吐之时，但言有一小虾蟆走去，然切勿令娘子知之是诳语也。”其奶仆遵之，此疾永除。

又说有一少年，眼中常见一小镜子。医工赵卿诊之，与少年期，来晨以鱼脍奉候。少年及期赴之，延于阁子内，且令从容，俟客退后，方得攀接。俄而设台子，止施一瓯芥醋，更无他味。卿亦未出。迨禺中久候不至，少年饥甚，且闻醋香，不免轻啜之，逡巡又啜之，觉胸中豁然，眼花不见，因竭瓯啜之。赵卿探知方出，少年以啜醋惭谢，卿曰：“郎君先因吃鲙太多，非酱醋不快。又有鱼鳞在胸中，所以眼花。适来所备酱醋，只欲郎君因饥以啜之，果愈此疾。烹鲜之会，乃权诳也，请退谋餐。”他妙多斯类，非庸医所及也。凡欲以仓、扁之术求食者，得不勉之哉！

非意致祸

唐时杜彦林为朝官，一日，马惊蹶倒，踏镫既深，抽脚不出，为马拖行，一步一踏，以至于卒。古人云：“乘船走马，去死一分。”是知跨御常宜介意也。

杜相审权弟延美，亦登朝序，乘马入门，为门楣所轧，项颈低曲，伸脰前引，肩高于顶，乃一生之疾也。

荆州文献王好马，不惜千金，没世不遇。周先帝命内臣李廷玉赐马与南平王，且问所好何马，乃曰：“良马千万无一，若骏者即可得而选。苟要坐下坦（一作“且”。）稳，免劳控制，唯骟庶几也。既免蹄啮，不假衔枚，两军列阵，万骑如一。苟未经骟，乱气狡愤，介胄在身，与马争力，罄控不暇，安能左旋右抽，舍辔挥兵乎？”自是江南蜀马，往往学骟，甚便乘跨。是知蹀躞者夸于目，驯柔者便于身。此（一作“比”。）君子之难逢，假翦剔者，抑其次也哉。

崔枢食龙子

唐崔枢为小朝官，家人于井中汲得一鱼，枢本好鲜食，意是厨人治鱼，误落井中，乃令烹而啖之。忽梦为冥官领过，读判云：“人间小臣，辄食龙子，所有官爵并削除。”后一年卒。枢甚有声，不跻显位，误有所食，岂命也夫。

薛准阴诛

唐薛准官至员外郎，丧乱后，不养继母，盘桓江淮间道门寄榻。游江南，至吉州皂观，遇修黄箓斋道士升坛行法事，准亦就列。忽失声痛叫云“中箭”，速请笔砚，口占一诗曰：“盖国深恩不易仇，又离继母出他州。谁知天怒无因息，积恶终身乞命休。”顷便卒。天复辛酉年事。斯人也，必有隐慝而致阴诛。古者史籍皆以至孝继母闻于列传，盖以常人难行，而己能行，即亲母可知也。岂可以继母而同行路哉！薛死仓卒，可用垂戒也。

崔雍食子肉（李佋苏循附。）

唐咸通中，庞勋反于徐州。时崔雍典和州，为勋所陷，执到彭门。雍善谈笑，逊词以从之，冀纾其祸。勋亦见待甚厚。其子少俊，饮博击拂，自得亲近，更无阻猜。雍以失节于贼，以门户为忧，谓其子曰：“汝善狎之，或得方便，能剚刃乎？人皆有死，但得其所，吾复何恨？”其子承命，密怀利刃，忽色变身战。勋疑讶，因搜怀袖，得匕首焉，乃令烹之。翌日，召雍赴饮（一作“饭”。）。既彻，问雍曰：“肉美乎？”对曰：“以味珍且饱。”勋曰：“此即贤郎肉也。”亦命杀之。

后黄巢入广州，执节度使李佋随军至荆州，令佋草表，述其所怀。佋曰：“某骨肉满朝，世受国恩，腕即可断，表终不为。”寻于江津害之。

唐末，苏循尚书谄（一作“谲”。）媚苟且，梁太祖鄙之。他日至并门谒晋王，时张承业方以匡复为意，而循忽献晋王画敕笔一对，承业愈鄙薄之。与夫雍、佋为人，视苏循诚远矣。

王迪车辗事

王迪舍人，早负才业，未卜骞翔。一日，谒宰相杜太尉，于宅门十字通衢。街路稍狭，有二牛车东西交至，迪马夹在其间。马惊，仆而卧，为车辙辗靴鼻逾寸而不伤脚趾。三日后入拜翰林。虽幸而免，亦神助也。

杜孺休种青莲花

唐韩文公愈之甥，有种花之异，闻于小说。杜给事孺休，典湖州，有染户家池生青莲花，刺史收莲子，归京种于池沼，或变为红莲。因异，驿致书问。染工曰：“我家有三世治靛瓮，常以莲子浸于瓮底，俟经岁年，然后种之。若以所种青莲花子为种，即为红矣。盖还本质，又何足怪？”乃以所浸莲子寄奉之。道士田匡图亲看此花，为愚话之。

愚见今（一作“人”。）以鸡粪和土培芍药花丛，其淡红者悉成深红，染者所言，益信矣哉。蜀王先主将晏驾，其年峨嵋山娑罗花悉开白花。又荆州文献王未薨前数年，沟港城隍悉开白莲花。一则染以气类，一则表于凶兆，斯又何哉？

严军容猫犬怪

唐左军容使严遵美，于阉宦中仁人也，自言北司为供奉官，裤衫给事，无秉简入侍之仪。又云：“枢密使廨署，三间屋书柜而已，亦无视事厅堂。状后贴黄，指挥公事，乃是杨复恭夺宰相权也。”自是常思退休。一旦发狂，手足舞蹈，家人咸讶。傍有一猫一犬，猫谓犬曰：“军容改常也，颠发也。”犬曰：“莫管他，从他。”俄而舞定，自惊自笑，且异猫犬之言。遇昭宗播迁凤翔，乃求致仕梁川。蜀军收降兴元，因徙于剑南，依王先主，优待甚异。于青城山下卜别墅以居之，年过八十而终。其忠正谦约，与西门季玄为季孟也。于时诛宦官，唯西川不奉诏，由是脱祸。家有《北司治乱记》八卷，备载阉宦忠佞好恶。尝闻此传，偶未得见。即巷伯之流，未必俱邪，良由南班轻忌太过，以致参商。盖邦国之不幸也。先是路岩相自成都移镇渚宫，所乘马忽作人语，且曰：“庐荻花，此花开后路无家。”不久及祸。然畜类之语，岂有物凭之乎？石言于晋，殆斯比也。

窦家酒炙地

唐崇贤窦公家，罕有名第，璟仆射先人，不善治生，事力甚困。京城内有隙地一段，与大阉相邻，阉贵欲之。然其地止值五六百千而已。窦公欣然以此地奉之，殊不言地价，乃曰：“将军所便，不敢奉违。某有故欲往江淮上，希三两处护戎缄题。”其阉喜而致书，凡获三千缗，由是幸济。东市有隙地一片，洼下渟污，乃以廉值市之，俾奶妪将煎饼盘就彼诱儿童，若抛砖瓦中一纸标，得一个饼。儿童奔走抛砖瓦博煎饼，不久十分填其六七，乃以好土填之，起一店，停波斯，日获一缗。他皆效此，由是致富，延客朝士。时皆谓之轻薄，号为酒炙地。亦能为人求名第，酒食聚人，亦希利之一端也。窦回、窦雍，无文艺而取名，盖饮啖之力也，得于元中凡数贤。《御史台记》说裴明礼买宅事与窦氏同，疑窦效裴之为也。

李昌符咏婢仆

唐咸通中，前进士李昌符有诗名，久不登第。常岁卷轴，怠于装修。因出一奇，乃作《婢仆诗》五十首，于公卿间行之。有诗云：“春娘爱上酒家楼，不怕归迟总不留。推道那家娘子卧，且留教住待梳头。”又云：“不论秋菊与春花，个个能噇空肚茶。无事莫教频入库，一名闲物要㱔㱔（编按：“些”之异体字。）。”诸篇皆中婢仆之讳。浃旬，京城盛传其诗篇，为奶妪辈怪骂腾沸，尽要掴其面。是年登第。与夫桃杖、虎靴，事虽不同，用奇即无异也。

钟大夫知命丹效

唐广南节度使下元随军将钟大夫（忘其名。），晚年流落，旅寓（一作“于”。）陵州，多止佛寺。有仁寿县主簿欧阳，愍其衰老，常延待之。三伏间，患腹疾，卧于欧阳之家，逾月不食。欧主簿虑其旦夕溘然，欲陈牒州衙，希取钟公一状，以明行止。钟公曰：“病即病矣，死即未也。既此奉烦，何妨申报。”于是闻于官中。尔后疾愈。葆光子时为郡倅，钟公惠然来访，因问所苦之由。乃曰：“曾在湘潭，遇干戈不进，与同行商人数辈，就岳麓寺设斋。寺僧有新合知命丹者，且云服此药后，要退即饮海藻汤。或大期将至，即肋下微痛，此丹自下，便须指挥家事，以俟终焉。遂各奉一缗，吞一丸。他日入蜀，至乐温县，遇同服丹者商人寄寓乐温，得与话旧，且说所服之药大效。无何，此公来报肋下痛，不日其药果下，急区分家事，后凡二十日卒。某方神其药，用海藻汤下之，香水沐浴，却吞之。昨来所苦，药且未下，所以知未死。”兼出药相示。然钟公面色红润，强饮啖，似得药力也。他日不知其所终。以其知命丹有验，故记之。（成都觉性院，有僧合此药卖之，人多服也。）





第十一卷　张直方誉裴休

唐金吾大将军张直方，西班倜傥勋臣也。好接宾客，歌妓丝竹，甲于他族。与裴相国休相对，相国始麻衣就试，执金慕其风采。裴因造谒，执金款待异礼。他日朝中盛称裴秀才文艺，朝贤讶之，相国恐涉杂交，不遑安处，自是不敢更历其门。执金频召不往。或曰：“裴秀才方谋进取，虑致物誉，非是偃蹇。”一日，又召，传语曰：“若不防及，即更奉荐。”裴益悚惕。

薛侍郎纸裹鹞子

唐薛昭纬侍郎，恃才与地，邻于傲物，常以宰辅自许，切于大拜。于时梁太祖已兼四镇，兵力渐大，有问鼎之心，速于传禅。薛公衔命梁国（一作“园”。）。梁祖令客将约回。乃谓谒者曰：“大君有命，无容却回。”速辔前迈，既至夷门，梁祖不获已而出迎接，见薛公标韵词辩，方始改观。自是宴接，莫不款曲。一日，梁祖话及鹰鹞，薛公祗对，盛言鸷鸟之俊。梁祖欣然，谓其亦曾放弄。归馆后传语送鹞子一头。薛生致书感谢，仍对来人戒僮仆曰：“令公所赐，真（一作“直”。）须爱惜，可以纸裹安鞲袋中。”来人失笑。闻于使衙。

进士团所由倒罚崔状元

唐进士崔昭矩为状元，有进士团所由，动静举罚。一日，所由疏失，状元笞之。逡巡，所由谢伏（一作“仗”。），于阶前，对诸进士曰：“崔十五郎不合于同年前面，瞋决所由，请罚若干。”博陵无言以对。

程贺为崔亚持服

唐崔亚郎中典眉州，程贺以乡役差充厅子，其弟在州，曾为小书吏。崔公见贺风味有似儒生，因诘之曰：“尔公读书乎？”贺降阶对曰：“薄涉艺文。”崔公指一物，俾其赋咏，雅有意思。处分令归。选日，装写所业执贽，甚称奖之，俾称进士，依崔之门，更无他岐。凡二十五举及第。每入京，馆于博陵之第，常感提拔之恩。亚卒之日，贺为崔公缞服三年，人皆美之。

高太尉骈请留蛮宰相

唐南蛮侵轶西川，苦无亭障。自咸通已后，剑南苦之。牛丛尚书作镇，为蛮寇凭陵，无以抗拒。高公自东平移镇成都，蛮酋犹扰蜀城。掌武先选骁锐救急，人背神符一道。蛮觇知之，望风而遁。尔后僖宗幸蜀，深疑作梗，乃许降公主。蛮王以连姻大国，喜幸逾常，因命宰相赵隆眉、杨奇鲲、段义宗来朝行在，且迎公主。高太尉自淮海飞章云：“南蛮心膂，唯此数人，请止而鸩之。”迄僖宗还京，南方无虞，用高公之策也。杨奇鲲辈皆有词藻，途中诗云：“风里浪花吹又白，雨中岚色洗还青。江鸥聚处窗前见，林狖啼时枕上听。此际自然无限趣，王程不敢暂留停。”词甚清美也。

夏侯相以术而殂

唐相国夏侯公孜，富贵后得彭、素之术，甚有所益。出镇蒲中，悦一娼妓，不能承奉，以致尾闾之泄，因而致卒。有夏侯长官者，本反初僧也，曾依相国门庭，乱离后，挈家寄于凤州山谷，寻亦物故，惟寡妻幼子而已。夏妪献此术于节使满存，相公大获濡济。其子名籍，学吟诗，入西川依托勋臣，为幕下从事，时人号为“夏侯驴子”，乃世济其鄙猥也。仆闻之于强山人甚详，亦尝与籍相识。籍子婿罗峤与仆相知，亦多蓄姬妾，疑其染夏氏之风。然夏侯长官者，得非相国之师乎？

张金吾威势取术

唐金吾大将军张直方，一旦开筵，命朝士看干水银，点制不谬。众皆叹羡，以谓清河曾遇至人。良久，张公大笑曰：“己非所能，有自来矣。顷任桂府团练使，逢一道士蕴此利术，就而求之，终不可得。乃令健卒缚于山中，以死胁之。道士惊怕，但言药即多献，术则不传，唯死而已。由是得药，纵其他适。今日奉呈，唯成丹也，非己能也。”

蔡畋虚诞（何法成附。）

唐高骈镇成都，甚好方术。有处士蔡畋者，以黄白干之，取瓦一片，研丹一粒，半途入火，烧成半截紫磨金，乃奇事也。蔡生自负，人皆敬之，以为地仙。燕公求之不得。久而乖露，乃是得药于人，眩惑卖弄，为元戎笞杀之。

王先主时，有何法成者，小人也，以卖符药为业。其妻微有容色，居在北禅院侧。左院有毳衲者，因与法成相识，出入其家，令卖药银，就其家饮啖而已。法成以其内子饵之，而求其法，此僧秘惜，迁延未传。乃令其妻冶容而接之，法成自外还家掩缚，欲报巡吏。此僧惊惧，因谬授其法，并成药数两。释缚而窜。法成闻此术以致发狂，大言于人，夸解利术。未久，闻于蜀后主，召入苑中，与补军职。然不尽僧法，他日药尽，遽属更变，伶俜而已，偶免谬妄之诛也。彭韬光者，与何生切邻，兼得其事，为余话之。

申屠别驾术祸

高骈镇维扬，有申屠别驾怀至术，为吕用之谮毁，一旦作窜。燕公命吏齎长限牒所在寻捕，至襄州禅院中遇之，擒得申生，寄襄狱絷维。申生告狱吏，要见督邮韦公。吏以告之。韦遽面见，屏人曰：“某身上有化金药欲献元戎刘公巨容，可乎？”韦审之，遂非时入谒，因得道达，点㼿瓦半叶以呈之。刘公叹讶，乃虚以叛狱而匿之。僖皇在蜀，降天使至岘山，即田令孜弟也。刘公乘醉将药金夸炫于中使。中使回，闻于田中尉。洎刘司空朝觐行在，与申生偕往，藏隐此人，不令他适。田军容衔之，于导江庄加害，刘、申皆不幸也。有一子号申司马，居朗州，尚存点汞药在身。荆南节判司空董太监得申生四粒药，点四汞，奉一百千，以慰好奇之心也。（王蜀时，有一士着绿布衫，常在街衢，仍栖逆旅。巡使萧怀武欲求其术，坚确不与，遂于马院打杀之。盖不能任持所致也。）

宗小子药妖

唐世长安有宗小子者，解黄白术，唯在平康狎游，与西川节度使陈敬微时游处，因色失欢。他日陈公遭遇，出镇成都，京国乱离，僖皇幸蜀，宗生避地，亦到锦江。然畏颍川知之，遂旅游资中郡，销声敛迹，惟恐人知。寓应真观，修一炉大丹未竟。宗生解六壬，每旦运式，看一日吉凶。无何失声，便谋他适，走至内江县。颍川差人吏就所在害之。所修药道士收得，传致数家，皆不利人，莫知何也。

李璧尚书戮律僧

唐李璧尚书出镇东川，有律僧（忘其名。）临坛度人，四方受具者，奔走师仰，檀施云集。由是鞅掌，嗜欲之心炽焉。一旦发露，前后女童为尼者呈身之物，殆一百四十五人。八座戮之。葆光子尝见同僚王行军说：“幽州有坛长，近八十岁，即都校之元昆也。每归俗家，以其衰老，令小青扶侍，因而及乱，遂要反初，以青为偶，乃谓偶曰：‘平生不谓有此欢畅，悔知之晚也。’军府怪而笑之。”仆有门徒僧，不欲斥其名，经论甚博，未有乖露。他日预临坛之列，尼辈参请，号曰依止。自是丑声盈耳，亦不以为耻。呜呼！如来制戒，为入道之门。苟非其人，反为聚淫丛薮。信乎道不虚行也！

崔元亮降云鹤（赵驾仙梁威仪附。）

唐崔元亮，曾典眉州，每公退，具简履以朝太上，焚精至，不舍昼夜。尝于州衙开黄箓道场，为民祈水旱疾疫而已。散斋之晨，必降祥云鸾鹤，州民咸睹。（亮典湖州，修斋，亦降仙鹤，太白为赞。）至今，眉州每岁设黄箓斋，凡执（一作“职”。）事军校及茶酒厮役祗承，皆知斋法次第。道士罗昭然寿一百一十三岁，预崔牧之斋席，跨驴出街，坠驴而脚在镫内，因拖曳而死也。

又王蜀时，玉局观道士赵驾仙、上官道士（忘其名。）住青城山，修斋入坛行法事，其厮仆卧而惊魇，问师何在。人问之，乃曰：“适见四人着绯，自天而下，曳二道士于坛前，鞭背二十。”问者止之，令勿言。比赵驾仙与上官道士相次患发背而毙。又有何景冲作道门威仪，好食蒜，上坛行法事，时有蒜气。后于青城修斋，度江，船覆溺死。斯盖罔道不恭，为天罚也。

成中令镇荆南，请道士梁威仪行法事，俯伏奏章，顿首存想，因之不起，乃醉睡也。成公斥之，毁废道场。斯亦何、赵之流也。大约荆、湘僧道赴斋，皆恣洪饮，俚人不以为非。欲求降鉴，安可得也？

关三郎入关

唐咸通乱离后，坊巷讹言关三郎鬼兵入城，家家恐悚。罹其患者，令人寒热战栗，亦无大苦。弘农杨玭挈家自骆谷路入洋源，行及秦岭，回望京师，乃曰：“此处应免关三郎相随也。”语未终，一时股栗，斯又何哉？夫丧乱之间，阴厉旁作，心既疑矣，邪亦随之。关妖之说，正谓是也。

愚幼年曾省故里，传有一夷迷鬼魇人，闾巷夜聚以避之，凡有窗隙，悉皆涂塞。其鬼忽来，即扑人惊魇，须臾而止。

希慕求进

唐自大中后，进士尤盛。封定乡、丁茂珪场中头角，举子与其交者，必先登第，而二公各二十举方成名，何进退之相悬也！先是，李都、崔雍、孙瑝、郑嵎四君子，蒙其盼睐者，因是进升。故曰：“欲得命通，问瑝、嵎、都、雍。”葆光子曰：“士无华腴寒素，虽瑰意琦行、奥学雄文，苟不资发扬，无以昭播，是则希颜慕蔺、驰骋利名者不能免也。”

垂血泪

唐进士殷保晦、妻封夫人，皆中朝士族也。殷公历官台省，始举进士时，文卷皆内子为之，动合规式，中外皆知。良人倜傥疏放，善与人交，未尝以文章为意。黄寇犯阙，夫妻遭难。初，封夫人就刃，殷公失声，双血被面。其从母为尼，亲见其祸，泣言于姻亲。愚于殷之中表闻之，方信古人云：“泪尽继之以血。”哀痛之极也。

心疾不妨文章（李氏子附。）

唐世刘崇望弟兄五人，内四人皆登进士第，仕至将相丞郎。其元昆崇彝不及第，官至省郎。生五男，每院各与一人为后。崇彝留一男，少有才思，一旦心疾，唯染翰草制诰，褒贬朝中卿相，咸摭其实。骨肉间惧闻于外，旋取烬之。宛为掌诰之美，竟废于时。

鄙夫蜀乡，与前简刺李咏使君有分。陇右有一子，年十四，掌握管草词，指挥天曹地府阴隙之事，落翰如飞。家君忧惧，亦苦戒之。此子乃曰：“但为我父，勿预我事。”他日坠井而死。心为灵台，既婴风恙，而才思伦序，斯又何哉？





第十二卷　卢藩神俊

唐卢尚书藩，以文学登进士第，以英雄自许，历数镇，薨于灵武。连帅恩赐吊祭，内臣厚希例贶。其家事力不充，未办归装，而天使所求无厌，家人苦之。亲表中有官人于灵前告曰：“家贫如此，将何遵副！尚书平生奇杰，岂无威灵及此宦者乎？”俄而馆中天使中恶，以至于卒。是知精魂强俊者，可不畏之哉！八座从孙尚在江陵，尝闻此说，故纪之，以儆贪货者。

杨收不学仙

唐相国杨收，江州人，祖为本州都押衙，父直，为兰溪县主簿，生四子发、嘏、收、严，皆登进士第。收即大拜，发以下皆至丞郎。发以春为义，其房子以柷、以乘为名；嘏以夏为义，其房子以煚（古鼎反。）为名；收以秋为义，其房子以钜、鏻、镳、鉴为名；严以冬为义，其房子以注、涉、洞为名。尽有文学，登高第，号曰修竹杨家，与静恭诸杨，比于华盛。

收相少年于庐山修业，一日，寻幽至深隐之地，遇一道者，谓曰：“子若学道，即有仙分。必若作官，位至三公，终焉有祸，能从我学道乎？”收持疑，坚进取之心，忽道人之语。他日虽登廊庙，竟罹南荒之殛，悲夫！薛泽补阙，乃杨氏之女孙婿，尝语之。

张氏子敩壁鱼

唐张裼尚书有五子，文蔚、彝宪、济美、仁龟皆有名第，至宰辅丞郎。内一子（忘其名。），少年闻说壁鱼入道经函中，因蠹食“神仙”字，身有五色，人能取壁鱼吞之，以致神仙而上升。张子惑之，乃书“神仙”字，碎翦实于瓶中，捉壁鱼以投之，冀其蠹蚀，亦欲吞之，遂成心疾。每一发作，竟月不食，言语粗秽，都无所避。其家扃闭而守之，俟其发愈，一切如常，而倍餐啜，一月食料，须品味而饫之，多年方谢世。是知心，灵物也，一伤神气，善犹不可，况为恶乎？即刘辟吞人，张子吞神仙，善恶不同，其伤一也。

柳大夫不受润笔（李德阳附。）

唐柳大夫玭，清廉耿介，不以利回。家世得笔法，盖公权少师之遗妙也。责授泸州牧，礼参东川元戎顾彦朗相公。适遇降德政碑，顾欲濡染，以光刊刻。亚台曰：“恶札固无所吝，若以润笔先（一作“见”。）赐，即不敢闻命。”相国钦之。书讫，竟不干渎也。

梁世兖州有下猛和尚，聚徒说法，檀施云集，时号“金刚禅”也。他日物故，建塔树碑。庐岳道士李德阳善欧书，下猛之徒请书碑志，许奉一千缗。德阳不允，乃曰：“若以一醉相酬，得以施展。千缗之遗，非所望也。”终不肯书。斯亦近代一高人也。

杨寅疑相术（字皓附。）

唐十军军容使开府严遵美门客杨寅，善袁、许之术，于京城西畿逢一李生，亦唐之疏属，隆准龙颜，垂手过膝。杨生异之，说于中尉，由是时（一作“暗”。）有资遗之，意其必致非常。黄寇犯阙，僖宗（一作“皇”。）幸蜀。李生为士民挟持入京，升含元殿，不逾浃旬，寻亦遇害。岂大人之相，只为一升殿乎？莫可知之。杨生叹嗟，不复言知人之鉴也。

王蜀先主时，有道士李皓，亦唐之宗室，生于徐州而游于三蜀，词辩敏捷，粗有文章。因栖阳平观，为妖人扶持，上有紫气，乃聚众举事。将举而败，妖辈星散，而皓独罹其祸焉。其适长裕者，临邛之大儒也，与皓相善，不信皓之造妖，良由躯干国姓，为群凶所凭。所以多事之秋，灭迹匿端，无为绿林之嚆矢也。先是，李皓有书，召玉局观杨德辉赴斋，有老道崔无斁，自言患聋，有道而托算术，往往预知吉凶。德辉问曰：“将欲北行，何如？”崔令画地作字，弘农乃书“北千”两字，崔公以“千”插“北”成“乖”字，曰：“去即乖耳。”杨生不果去，而李斋日就擒，道士多罹其祸。杨之幸免，由崔之力也。

杨镳偶大姑神（史光泽附。）

唐杨镳，收相之子，少年为江西推巡，优游外幕也。属秋祭，请祀大姑神。西江中有两山孤拔，号大者为大孤，小者为小孤。朱崖李太尉有《小孤山赋》寄意焉。后人语讹，作姑姊之“姑”，创祠山上，塑像艳丽。而风涛甚恶，行旅惮之。每岁本府命从事躬祭，镳预于此行。镳悦大姑容，偶有言谑浪。祭毕回舟，而见空中云雾有一女子，容质甚丽，俯就杨公，呼为杨郎，逊词云：“家姊多幸，蒙杨郎采顾，便希回桡以成礼也。故来奉迎。”弘农惊怪，乃曰：“前言戏之耳。”小姑曰：“家姊本无意辄慕君子，而杨郎先自发言。苟或中辍，恐不利于君。”弘农忧惶，遂然诺之，恳希从容一月，处理家事。小姑亦许之。杨生归，指挥讫，仓卒而卒，似有鬼神来迎也。薛泽补阙与镳姻懿，常言此事甚详。

近者故登州节判史在德郎中子光泽，甚聪俊，方修举业，自别墅归，乘醉入太山庙，谓神曰：“与神作第三儿，得否？”自是归家，精神恍惚，似有见召，逾月而殂也。呜呼！幽明道隔，人鬼路殊，以身许之，自贻伊戚。将来可为鉴戒也。

柳氏子幞头脚（许承杰字思益附。）

仆尝览《柳氏训序》，见其家法整肃，乃士流之最也。柳玭出官泸州郡，洎牵复，沿路染疾，至东川通泉县求医。幕中有昆弟（或云相，或云名佩。）之子省之，亚台回面，且云：“不识。”。家人曰：“是某院郎君。”坚云：“不识，莫喻尊旨。”良久，老仆忖之：“得非郎君幞头脚乎？固宜见怪。但垂之而入，必不见阻。”比郎君垂下翘翘之尾，果接抚之。其纯厚皆此类也。仆亲家柳坤，即亚台疏房也，侨寓阳安郡。伯仲相率省焉，亚台先问：“读书否？修文否？苟不如是，须学作官。我之先人，修文成名，皆作官业，幸勿弃分阴也。”泸州郡有柳大夫所造公廨，家具皆牢实粗重，传及数政，莫知于今存否？

蜀朝东川节度许存太师，有功勋臣也。其子承杰，即故黔使君禧实之子，随母嫁许，然其骄贵僭越，少有伦比。作都头，军籍只一百二十有七人，是音声伎术，出即同节使行李，凡从行之物，一切奢大，骑碧暖座，垂鱼纷错。每修书题，印章微有浸渍，即必改换，书吏苦之。流辈以为话端，皆推茂刺顾琼为首。许公他日有会，乃谓顾曰：“阁下何太谈谤？”顾乃分疏。因指同席数人为证。顾无以对，逡巡乃曰：“三哥不用草草，碧暖座为众所知，至于鱼袋上铸蓬莱山，非我唱扬。”席上愈笑，方知鱼袋更僭也。刺茂州，入蕃落，为蕃酋害之。

西川卫前军将李思益者，所著衣服，莫非华焕纤丽。蜀先主左右羡而怪之，先主曰：“李思益一副衣裳，大有所费，是要为我光扬军府，仰与江货场勾当，俾其作衣装也。”先主又于作院见匠人裹小朵帽子，前如鹰嘴，后露脑枕，怪而截其嘴也。又登楼见行人戴褴微席帽，云：“破头烂额，是何好事？”然自务俭素，爱净洁，皆此类也。蜀朝有小朝士裴璨，俸薄且闲，或劝求宰一邑，裴曰：“今之畿县，非有仙骨何以得？”见其爱羡，即可知也。每云：“黄寇之后，所失已多。唯袜头裤穿靴，不传旧时也。”仆同院司空监云：“木围裹头，于事最便。何必油拭火熨，日日劳烦？此一事不请师古。”又嫌以银棱瓷器，托里碗碟，徒费功夫。又曰：“措大暮年，方婚少女，一生之事，遗丑可知。自非铁石为心，未有不贻他说。戒之，慎之！”因述柳氏幞头，引起数事。岂资谈笑，亦足小惩也。

铁补阙贞澹

唐干宁中，补阙杨贻德，华族科名，德孤道直，不容于时，请告华阴。方属京国扰攘，乃谋南来，藏迹于江陵，闾巷僦居，不露行止。旅舍无烟，藜藿不给，未尝陨获。于时成中令延接朝客，士有依刘之言。弘农韬藏，不及门宇。一旦堂帖追回，成令惊讶，以为闻听不至，阙申情礼，兼以入翰苑秉钧轴期之。补阙曰：“人之官职，又非妄图。令公过饰，何当奖遇。今宰相何必要某，至于垂搜罗之命？他日不过作南中一刺史尔。此际必有奉扰。”中令赠三百缗，只受三十缗，办装所剩（一作“残”。），却纳朝廷，号为“铁补阙”。未久，除道州牧，却经江陵。告成令求十人散从官衣装五十千行资，他无所要。成令甚重之。他日栖南岳，与玄泰布衲、遁希禅师同居车箱源双泉，归本长老得祖印于杨公。既殁，家人亦终，似得悬解之道也。本公得禅道于三贤，乃郑起先辈为愚话之。

张林多戏

唐张林，本士子，擢进士第，官至台侍御。为诗小巧，多采景于园林亭沼间，至如“菱叶乍翻人采后，荇花初没舸行时”，他皆此类。受眷于崔相昭纬，或谒相庭，崔公曰：“何以久不拜见？”林曰：“为饭瓮子热发。”崔讶饭瓮不康之语，林曰：“数日来水米不入，非不康耶。”又寒月遗以衣襦，问其所需，乃曰：“一衫向下，便是张林。”相国大笑，终始优遇也。葆光子曰：“东方朔以诙谐自容，娄君卿以唇舌取适，非徒然也，皆有意焉。今世希酒炙之徒，托公侯之势，取容苟媚，过于优旃，自非厚德严正之人，未有不为此辈调笑也。”

沈尚书非命（刘建封附。）

唐沈询，侍郎亚之之子也。昆弟二人，一人（忘其名。）乘舸泛河，为惊湍激船拶梁板漂递，沈子亦漂而死。询镇潞州，宠婢，夫人甚妒，因配与家人归秦。其婢旦夕只在左右，归秦惭恨，伺隙剚刃于询，果罹凶手。杀归秦以充祭，亦无及也。唐天复中，湖南节度使刘建封淫其牵拢官陈（忘其名。）之妇。陈为同列所戏，耻而发怒，伺便以蒺藜击杀之。马氏有其位，于今禁蒺藜，盖惩彭城之遭罹也。淫为大罚，昔贤垂戒，作人君父，得不以子祸、奴祸取鉴哉！

王潜司徒烧纸钱（秦威仪附。）

唐王潜司徒，与武相元衡有分。武公仓卒遭罹，潜常于四时爇纸钱以奉之。王后镇荆南，有染户许琛，一旦暴卒，翌日却活。乃具榜子诣衙，云：“要见司徒。”乃通入，于阶前问之。琛曰：“初被使人追摄，至一衙府，未见王，且领至判官厅。见一官人凭几曰：‘此人错来，自是鹰坊许琛，不干汝事，即发遣回。’谓许琛曰：‘司徒安否？我即武相公也。大有门生故吏，鲜有念旧于身后者。唯司徒不忘，每岁常以纸钱见遗，深感恩德。然所赐纸钱多穿不得。司徒事多，检点不至，仰为我诣衙具道此意。’”王公闻之，悲泣惭讶，而鹰坊许琛果亦物故。自此选好纸翦钱以奉之。此事与杨收相于郑愚尚书处借钱事同。

又南岳道士秦保言威仪，勤于焚修者，曾白真君云：“上仙何以须纸钱？有所未喻。”夜梦真人曰：“纸钱即冥吏所籍，我又何须？”由是岳中亦信之。

崔从事为庙神赐药

闽从事崔员外（忘其名。），正直检身，幕僚所重。奉使湖湘，复命在道，逢寇贼，悉遭杀戮，唯外郎于仓惶中，忽有人引路获免。驱驰远路，复患痁疾，行迈之次，难求药铒。途次延平津庙，梦为庙神赐药三丸，服之，惊觉顿愈。此亦鬼神辅德也。

彭城刘山甫自云：“外祖李公敬彝郎中，宅在东都毓财坊，土地最灵。家人张行周事之有应。未大水前，预梦告张求饮食。至其日，率其类遏水头，并不冲圮李宅。”异事也。

张璟为灵庙草奏

庐山书生张璟，干宁中，以所业之桂州，欲谒连帅张相。至衡州犬嗥滩，损船上岸，寝于江庙，为庙神所责。生以素业对之，神为改容，延坐，从容云：“有巫立仁者，罪合族诛。庙神为其分理，奏于岳神，无人作奏。”璟为草之。既奏，蒙允。神喜，以白金十饼为赠。刘山甫与廖骘校书亲见璟，说其事，甚详也。

浐水神正直

唐黄寇奔冲，有小朝士裴（忘其名。），移挈妻子，南趋汉中。才发京都，其室女路次暴亡。兵难挥霍，不暇藏瘗。其为悲悼，即可知也。行即洛谷，夜闻其女有言，不见其形。父母怪而诘之，女曰：“我为浐水神之子强暴，诱我归其家。厥父责怒，以妄杀生人，遽行笞责，兼逊谢抚慰，差人送来。缘夕旦未有托，且欲随大人南行。”俾拔茅为苞，致于箱笥之中，庶以魂识依止。饮食语言，不异于常尔。后白于严慈云：“已有生处。”悲咽告辞去。夫鬼神之事，世所难言。素浐之灵，有义方之训，所谓聪明正直之流也。

堑杜氏山冈事（鲜于仲通唐氏严氏附。）

古有宅墓之书，世人多尚其事，识者犹或非之。杜公正伦与京兆宗派不同，常蒙轻远，衔之。洎公宦达后，因事堑断杜陵山脉，由是诸杜数代不振。

鲜于仲通兄弟，阆州新井县人，崛起俱登将坛。望气者以其祖先坟上有异气，降敕堑断之。裔孙有鲜于岳者，幼年寝处，席底有一小蛇，盖新出卵者。家人见之，以为奇事。此侯及壮，常有自负之色，历官终于普州安岳县令，不免风尘。其徒戏之曰“鲜于蛇”也。

唐峰，亦阆州人，有坟茔在茂贤草市。峰因负贩，与一术人偕行，经其先茔，术士曰：“此坟茔子孙，合至公相。”峰谓曰：“此即家坟陇也。”士曰：“若是君家，恐不胜福也。子孙合为贼盗，皆不令终。”峰志之。尔后遭遇蜀先主开国，峰亦典郡，其二子道袭官，皆至节将。三人典郡，竟如术士之言，何其验也。

严司空震，梓州盐亭县人，所居枕釜戴山，但有鹿鸣，即严氏一人必殒。或一日，有亲表对坐，闻鹿鸣，其表曰：“釜戴山中鹿又鸣。”严曰：“此际多应到表兄。”其表兄遽对曰：“表兄不是严家子，合是三兄与四兄。”不日，严氏子一人果亡，是何异也！

鼠狼智

相国张公文蔚，庄在东都北坡。庄内有鼠狼穴，养四子，为蛇所吞。鼠狼雄雌情切，乃于穴外坋土，恰容蛇头，俟其出穴。果入所分处出头，度其回转不及，当腰啮断而劈蛇腹，衔出四子，尚有气，置于穴外，衔豆叶嚼而傅之，皆活。何微物而有情、有智若是乎！最灵者人，胡不思也？





第十三卷　草贼号令公

王中令铎落都统，除滑州节度使，寻罢镇。以河北安静，于杨全玫有旧，避地浮阳，与其都统幕客十来人从行，皆朝中士子。及过魏，乐彦祯礼之甚至。铎之行李甚侈，从客侍姬，有辇下升平之故态。彦祯有子曰从训，素无赖，爱其车马姬妾，以问其父之幕客李山甫。山甫以咸通中数举不第，尤私愤于中朝贵达，因劝从训图之。俟铎至甘陵，以轻骑数百，尽掠其橐装姬仆而还，铎与宾客皆遇害。及奏朝廷，云：“得贝州报，某日杀却一人，姓王名令公。”其凶诞也如此。彦祯父子寻为乱军所杀，得非琅玡公诉于上帝乎！

王重荣逐两帅

河中节度使王重荣，始为牙将，黄巢犯阙，元戎李都奉伪，畏重荣党附者多，因荐为副使。一日，忽谓都曰：“凡人受恩只可私报，不可以公徇。令公助贼陷一邦，于国不忠，而又日加箕敛，众口纷然，倏忽变生，何以遏也？”遽命斩其伪使。都无以对，因以军印授重荣而去。及都至行在，朝廷又以前京兆尹窦潏间路至河中代都为帅，重荣迎之。潏前为京兆尹，有惨酷之名，时谓之“堕叠”。及至，翌日，集军校于庭，谓曰：“天子命重臣作镇将，遏贼冲，安可轻议斥逐，令北门出乎？且为恶者必一两人而已，尔等可言之。”潏不知军校皆重荣之亲党也，众皆不对。重荣乃自屏肃佩剑，历阶而上，谓曰：“为恶者非我而谁？”召潏之仆吏控马及阶，请依李都前例，速去之。潏不敢仰视，乃跃马复由北门而出。重荣破黄巢有功，正授节制，封郡王。与田令孜结怨，他日为部将常行儒杀之，时号“铁条”，以其刚也。

郑文公报恩

郑文公畋，字台文，父亚，曾任桂管观察使。畋生于桂州，小字桂儿。时西门思恭为监军，有诏征赴阙。亚饯于北郊，自以衰年，因以畋托之，曰：“他日愿以桂儿为念，九泉之下，不敢忘之。”言讫，泫然流涕。思恭志之。及为神策军中尉，亚已卒，思恭使人召畋，馆之于第，年未及冠，甚爱之如甥侄，因选师友教导之。畋后官至将相。黄巢之入长安，西门思恭逃难于终南山，畋以家财厚募有勇者访而获之，以归岐下，温清侍膳，有如父焉。思恭终于畋所，畋葬于凤翔西冈，松柏皆手植之。未几，畋亦卒，葬近西门之坟。百官皆造二陇以吊之，无不堕泪，咸伏其义也。

韩简听书（李茂贞附。）

魏博节度使韩简，性粗质，每对文士，不晓其说，心常耻之。乃召一孝廉，令讲《论语》。及讲至《为政》篇，明日谓诸从事曰：“仆近知古人淳朴，年至三十，方能行立。”外有闻者，无不绝倒。

秦王李茂贞请三传王利甫讲《春秋》。利甫古僻性狷，然演经义文，亹亹堪听。茂贞连月听之不倦。利甫后寄褐于道门，改名昼，卒于洛中也。武臣未必轻儒，但未睹通儒，多逢鄙薄之辈，沮其学善也，惜哉！

孟方立陈桑梓礼（罗虬附。）

昭义军节度使孟方立，邢州平乡人也。少以勇力隶于本军为裨将。广明中，潞帅高浔攻诸葛爽于河阳，方立出天井关为前锋。时浔为大将刘广所逐，广忌方立，留戍于关。后广为潞人所杀，三军乃以方立为帅。因有首邱之思，遂移军于邢州，用法平正，人皆附之。始拜坟墓于乡里，诣县令里所，陈桑梓之敬，有识者赏焉。侄迁嗣为潞帅，降太原。

葆光子曰：“罗虬累举不第，务于躁进，因罢举，依于宦官，典台州，昼锦也。常以展墓，勉谒邑宰，横笏傲然。宰曰：‘某虽尘吏，不达事体，然使君岂不看松柏下人乎？’讥其无桑梓之敬，曾武人之不若也。虬有俊才，尝见雕阴官妓《比红儿》诗，他无闻也。”

雷电救王镕

景福中，幽州帅李匡威率兵救镇州，军次博水。会军乱，推其弟匡俦充留后。诸军皆散，乃以书报弟，付之军政，南欲赴阙。泊于陆泽，镇州赵王王镕以匡威救难失国，因请税驾于常山府郭，以中离变。会匡威有幕客李贞抱自阙回，与匡威相遇，同登寺楼，观镇州山川之美，有爱恋之意。乃谋托亲忌。王镕既造之，逼以兵仗，同诣里所，乃入自子城东门，门内有镕亲骑营中之卒，忽掩其外关，复于阙垣中有一人识是王镕，遽挟于马上，肩之而去。匡威格斗移时，与贞抱俱死。镕年十六七，疏瘦，当与匡威并辔之时，雷电忽起，雨雹交下，而屋瓦皆飞，拔大木数株。明日，镕但觉项偏痛，乃因有力者所挟，不胜其苦故也。访之，则曰：“墨君和，鼓刀之士也。”天意冥数，信然！镕自脱此难，更在位三十余年。不有神明扶持，何以获免？

李全忠芦生三节

唐干符末，范阳人李全忠少通《春秋》，好鬼谷子之学。曾为棣州司马，忽有芦一枝，生于所居之室，盈尺，三节焉。心以为异，以告别驾张建章。建章积书千卷，博古之士也，乃曰：“昔者，蒲洪以池中蒲生九节为瑞，乃姓蒲，后子孙昌盛。芦者茅也，合生陂泽之间，而生于室，非其常也，君后必有分茅之贵。三节者，传节钺三人，公可志之。”全忠后事李可举为戎校，诸将逐可举而立全忠，累加至检校太尉，临戎甚有威政。全忠死，子匡威嗣。匡威为三军所逐，弟匡俦为太原所攻，挈家赴阙，至沧州景城为卢彦威所害。

先是匡威少年好勇，不拘小节，自布素中以饮博为事，渔阳士子多忌之。曾一日，与诸游侠辈钓于桑干赤栏桥之侧，自以酒祷曰：“吾若有幽州节制分，则获一大鱼。”果钓得鱼，长三尺，人甚异焉。有马郁者，少负文艺，匡威曾问其年，郁曰：“弱冠后，两周星。”傲形于色。后匡威继父为侯，首召马郁问曰：“子今弱冠后几周星岁？”郁但顿颡谢罪。匡威曰：“好子之事，吾平生所爱也，何惧之有？”因署以府职。其阔达多如此类，故人多附之。

葆光子尝见范阳熟人说：“李匡俦妻张氏，国色也。其兄匡威为帅，强淫之。匡俦按剑而俟，夜深，妻回，出步辇，为其夫杀之。匡威羞见其弟及将校，或言欲将兵救援镇州，既出城，三军立匡俦为帅。匡威遂称欲归朝觐，行次常山，又有劫质王镕之事。匡俦移牒王镕，往复指陈，终不及淫秽之事，讳国恶也。”

张建章泛海遇仙

张建章为幽州行军司马，后历郡守。尤好经史，聚书至万卷，所居有书楼，但以披阅清净为事。经涉之地，无不理焉。曾齎府戎命往渤海，遇风涛，乃泊其船。忽有青衣泛一叶舟而至，谓建章曰：“奉大仙命请大夫。”建章乃应之。至一大岛，见楼台岿然，中有女仙处之，侍翼甚盛，器食皆建章故乡之常味也。食毕，告退，女仙谓建章曰：“子不欺暗室，所谓君子人也。忽患风涛之苦，吾令此青衣往来导之。”及还，风涛寂然，往来皆无所惧。又回至西岸，经太宗征辽碑，半在水中。建章则以帛包麦屑置于水中，摸而读之，不欠一字。其笃学也如此。蓟门之人，皆能说之。于时亦闻于朝廷。葆光子曾遇蓟门军校姓孙（忘其名。），细话张大夫遇水仙，蒙遗鲛绡，自齎而进，好事者为之立传。今亳州太清宫道士有收得其本者，且曰：“明宗皇帝有事郊丘，建章乡人掌东序之宝，其言国玺外唯有二物，其一即建章所进鲛绡，箧而贮之，轴之如帛，以红线三道札之。亦云夏天清暑展开，可以满室凛然。”迩来变更，莫知何在。





第十四卷　李茂贞胁尹杀宰相

凤翔李茂贞跋扈至甚，昭宗谓宰相杜让能曰：“《春秋》之义，叛而必诛。安有甸服之间，显违朝旨而悖慢如此？我若不讨，四方其谓我何？”让能奏曰：“艰难已来，行贞元故事，姑息戎臣久矣。根牢蔓炽，附之者众，一旦难骤革之。又京师去岐咫尺，人心易以危惧，设有陵犯，损威愈甚。愿陛下稍解雷霆而熟计之。”帝曰：“政刑弛紊，诏令不出都门，不欲孱孱守恬而坐。”因除宰相徐彦若镇凤翔，以茂贞为兴元尹，以嗣覃王率禁军送彦若，或茂贞迁延不受代，即以兵攻之。军旅所决，一委让能。让能恳谏不从，王师果败。或云此举乃让能报私怨也。茂贞先以长书与让能，继上表，仍拥兵至临皋驿，请诛宰相。帝遂斩枢密使李周曈以徇，乃贬让能，仍诏送至军前。茂贞具礼出迎。至驿，复表请行朝典，让能奏曰：“晁错之辜，谬及于臣，今若归罪于臣，可纾国难。”帝不得已，贬让能雷州司户参军，遣中使害于驿内。识者以让能临难无苟免，亦得其死也。后追赠太尉。其子晓，貌如削玉，有制诰之才，仕梁至宰相。凤历年，洛都有变，为乱军误害，时皆叹惜之。

三镇拥兵杀二相

唐干宁二年，邠州王行瑜会李茂贞、韩建入觐，决谋废立。帝既睹三帅齐至，必有异谋，乃御楼见之，谓曰：“卿等不召而来，欲有何意？”茂贞等汗流浃背，不能对，但云：“南北司紊乱朝政。”因疏：“韦昭度讨西川失谋；李磎麻下，为刘崇龟所哭。陛下不合违众用之”。及令宦官诏害昭度已下，三帅乃还镇，内外冤之。

初，王行瑜跋扈，朝廷欲加尚书令，昭度力止之曰：“太宗以此官总政而登大位，后郭子仪以六朝立功，虽有其名，终身退让。今行瑜安可轻授焉！”因请加尚父。至是为行瑜所憾，遽罹此害。后追赠太师。

李奚字景望，拜相麻出，为刘崇龟抱而哭泣，改授太子少傅。乃上十表及《纳谏》五篇，以求自雪，后竟登庸，且讦崇龟之恶。时同列崔昭纬与韦昭度及磎素不相协，王行瑜专制朝廷，以判官崔鋋入阙奏事，与昭纬关通，因托鋋致意，由是行瑜率三镇胁君，磎亦遇害。其子渷，有高才，同日害之。磎著书百卷，号“李书楼”，后追赠司徒。太原李克用破王行瑜后，崔昭纬贬而赐死，昭皇切齿，下诏捕崔鋋，亦冤报之一事也。

儒将成败

古者文武一体，出将入相，近代裴行俭、郭元振、裴度、韦皋是也。然而时有夷险，不可一概而论。王铎初镇荆南，黄巢入寇，望风而遁。他日将兵捍潼关，黄巢令人传语云：“相公儒生，且非我敌，无污我锋刃，自取败亡也。”后到成都行朝，拜诸道都统。高骈上表，目之为败军之将，正谓是也。谏议大夫郑宝，曾献书以规，其旨云：“未知令公以何人为牙爪？何士参帷幄？当今大盗移国，群雄奋戈，幕下非旧族子弟、白面郎君雍容谈笑之秋也。”尔后罢军权，镇滑台，竟有贝州之祸。郑文公畋首倡中兴，传檄讨贼，杀戮黄寇，镇静关畿。一旦部校李昌言胁而逐之，尚不能固位。至如越州崔璆、湖南崔瑾、福建韦岫、郓州蔡崇、徐方支详、许昌薛能、河中李都窦潏、凤翔徐彦若，狼狈恐惧，求免不暇。唯张浚大言，自方管、葛，以无谋之韩建，倅用刚之孙揆，出征大卤，自贻败亡尔。后朱朴踵为大言，骤居相位，亦曾上表请破凤翔。所谓以羊将狼，投卵击石，幸而不用，何过望哉！

客有谓葆光子曰：“儒将诚则有之。唐自大中已来，以兵为戏者，久矣。廊庙之上，耻言韬略，以櫜鞬为凶物，以钤匮为凶言。就有如卢藩、薛能者，目为粗才。一旦宇内尘惊，闾左飙起，遽以褒衣博带，令押燕颔虎头，适足以取笑耳！则韦昭度之惮王建、浚之伐太原是也。”

外藩从事于东（一作本省上事。）

河东节度副使李习（“习”，《五代史》作“袭”。）吉，常应举不第，为李都河中从事。都失守，习吉自昭义游太原，辟为从事。习吉好学，有笔述，虽马上军前，手不释卷，太原所发笺奏军书，皆习吉所为也。因从李克用至渭南，令其入奏。帝重其文章，授谏议大夫，使上事北省以荣之，竟归太原，复其戎职。庄宗即位，追赠礼部尚书。梁太祖每览太原书檄，遥景重之，曰：“我何不得此人也？陈琳、阮瑀，亦不是过。”

韩建始终

韩建两随李茂贞迫胁君上，杀戮辅相。昭宗出居，本幸鄜畤，建恳迎奏，请至华下，供亿之劳，具在《勤王录》。而杀害郯王等八人，以孤君上，抑其罪也。近代史臣驳论《勤王录》数条，且曰：“韩建不遇时可也，而云堤防道路，拱卫乘舆，欲盖而彰，则禁固之意可知也。又与诸道书云语诏书征赴行在，妄也。又曾无纠率诸侯，述保大定功之志也。”以为唐运陵替，皆有（一作“由”。）历数。自黄巢既戮，蔡贼生焉，宗权灭后，而朱玫、王行瑜继之，才舍茂贞，而有韩建。所谓一莽虽死，十莽复生，何天意不佑乎！竟为朱温宰相。蜀先主闻之，笑曰：“韩建非豹变之才，与朱温作相宜也。”

葆光子曰：“华州韩建，荆渚成汭，勤王奉国，识有可嘉，于时号为“北韩南郭”（郭即成令冒称也。），士大夫可以依赖也。古者奉霸主，尊本朝，德义小亏，诸侯不至，葵邱之会是也。成、韩位居王辅，荷宠于唐。朱公有无君之心，露问鼎之意。建等不能效臧洪泣血，纠率同盟，亦可以结约亲邻，共张声势。而乃助桀作孽，画匹成蛇，舍我善邻，陈诚伪室。华阴失守，既无力以枝梧；鄂渚丧师，乃无名而陷没。非忠非义，吾所谓二公始终谬也。向使成令睦汉南诸侯，结淮甸雄援，汴人篡逆，亦恐未暇。推之天命，即吾不知；考之人谋，固无所取。惜哉！”

孔纬惜盐铁印

孔纬在中书。朱全忠并有数镇，兵力强盛，表请盐铁印。诏下宰相议之，纬力争不从，谓其下邸吏曰：“朱公若收盐铁印，非兴兵不可。”全忠寻止。后韩建讨太原不利，为张浚所误，贬之。它日，昭宗欲再攻凤翔，以问纬。纬曰：“凤翔天子西门，若自去窟穴，受制一面，即大事去矣。”昭宗曰：“卿是朕贤臣，殊未达时事。”纬曰：“陛下以臣为贤，是谤臣也。臣若贤，肯立于陛下之朝？”因称疾，以太子太师致仕，卒于华下。

神告罗弘信（子绍威附。）

中和中，魏博帅罗弘信，初为本军步射小校，掌牧圉之事。曾宿于魏州观音院门外，其地有神祠，俗号曰“白须翁”。巫有宋迁者，忽诣弘信谓曰：“夜来神忽有语，君不久为此地主。”弘信怒曰：“欲危我耶？”他日复以此言来告弘信，弘信因令密之。不期岁，果有军变，推弘信为帅。弘信状貌丰伟，多力善射，虽声名未振，众已服之。累加至太尉，封临淮王。

弘信卒，子绍威继之，与梁祖通欢结亲，情分甚至。先是，本府有牙军八千人，丰其衣粮，动要姑息。时人云：“长安天子，魏府牙军。”主使频遭斥逐，由此益骄。绍威不平，有意翦灭。因与汴人计会，诈令役夫肩笼内藏器甲，扬言汴帅葬罗氏之女。绍威密令人于兵仗库断弓弦共甲襻，夜会汴人，擐甲持戈，攻杀牙军。牙军觉之，排闼入库，而弓甲无所施勇也，全营杀尽，仍破其家。人谓牙军久盛，宜其死矣。绍威虽豁素心，而纪纲无有，渐为梁祖陵制，竭其帑藏以奉之。忽患脚疮，痛不可忍，意其牙军为祟，乃谓亲吏曰：“聚六州四十三县铁，打一个错不成也。”绍威卒。其子周翰继之，俄而移镇滑台，罗氏失去其国矣。

燕王刘仁恭异梦

刘仁恭微时，曾梦佛幡于手指飞出，或占之曰：“君年四十九，必有旌幢之贵。”后如其说，果为幽帅。自破太原军于安塞城后，士兵精强，孩视邻道。发管内丁壮，号三十万，南取邺中，图袁、曹之霸。先下甘陵，无少长悉坑之。初治甘陵，城下有鸺鹠留数头，飞下幄帐内，逐之复来，仁恭恶之。竟为魏军、汴军夹攻，大败之，杀其名将单可及，仁恭单马而遁。于时军败于内黄。尔后汴帅攻燕，亦败于唐河。他日命使聘汴，汴帅开宴，俳优戏医病人以讥之，且问病状：“内黄以何药可瘥？”其聘使谓汴帅曰：“内黄可以唐河水浸之必愈。”宾主大笑，赏使乎之美也。





第十五卷　披褐至殿门

天复元年，凤翔李茂贞请入觐奏事，朝廷允之，盖军容使韩全诲与之交结。昭宗御安福楼，茂贞涕泣陈匡救之言。时崔胤密奏曰：“此奸人也，未足为信。陛下宜宽怀待之。”翌日，宴于寿春殿，茂贞肩舆，衣驼褐，入金鸾门，易服赴宴。咸以为前代跋扈，未有此也。

时韩全诲深相交结，崔胤惧之，自此亦结朱全忠，竟致汴州迎驾，与凤翔连兵，劫迁入洛之始。识者以王子带召戎，崔胤比之。先是，茂贞入阙，焚烧京城。

是宴也，俳优安辔新号茂贞为“火龙子”。茂贞惭惕俯首。宴罢有言：“他日须斩此优。”辔新闻之，因请假往凤翔。茂贞遥见，诟之曰：“此优穷也，胡为敢来？”辔新对曰：“只要起居，不为求救。”茂贞曰：“贫俭如斯，胡不求乞？”安曰：“近日京中但卖麸炭，可以取济，何在求乞？”茂贞大笑，而厚赐赦之也。

朱全忠迎驾于凤翔

军容使韩全诲以驾幸凤翔，李茂贞比怀挟帝以令诸侯之意，惧朱全忠之盛也。西川王公建亦有此虑。乃结汴州同起军助其迎驾。汴军傅城，川军乃攻兴元，其帅王万洪以无救援，遂降成都，由是山南十四州并为蜀有，方变谋却助凤翔。于时命掌书记韦庄奉使至军前，朱公大怒。自此与西川失欢，而汴帅军罢。

韩建卖李巨川

李巨川有笔述，历举不第。先以仕伪襄王，与唐彦谦俱贬于山南，褒帅杨守亮优待之。山南失守，随致仕杨军容复恭，与守亮同奔，北投太原。导行者引出华州，复恭为韩建挫辱，极骂为奴，以短褐蒙之，毙于枯木。守亮槛送至京，斩于独柳树，京城百姓莫不沾涕。此即南山“一丈黑”，本姓訾，黄巢时，多救护导引朝士令趋行在，人有逃黄巢而投附，皆济之，由是人多感激也。

巨川为韩建副使。朱令公军次于华，用张浚计，先取韩建，其幕客张策携印率副使李巨川同诣辕门请降，朱公谓曰：“车驾西幸，皆公所教也。”建曰：“某不识字。凡朝廷章奏、邻道书檄皆巨川为之。”因斩之。识者谓韩建无行，求解怒于朱公，遂为所卖。时人冤之。巨川有子慎仪，仕后唐为翰林学士。唯张策本与张浚有分，携印而降，叶浚之谋，后仕至梁相。朱公既得韩建，以兄呼之。寻奏移许昌，梁凤历初，亦遇害也。

天子赐勋臣诗

德宗皇帝好为诗，以赐容州戴叔伦。文宗、宣宗皆以诗赐大臣。昭宗驻跸华州，以歌辞赐韩建，以诗及《杨柳枝》辞赐朱全忠。所赐一也，或以敬，或以惮，受其赐者，得不求其义焉。

朱令公为昭宗扰马

汴帅朱公再围凤翔，与茂贞军战于虢县西槐林驿，大败岐军，横尸不绝，鲍气闻于十里。昭宗遂杀宦官韩全诲已下二十二人首宣示，茂贞亦斩其义子继筠首以送。于是车驾还宫，朱令俯首马前请罪，涕泣拢帝马行千步。帝为之动容。至京师，以宰相崔胤判六军。乃下诏诛宦官第五可范已下七百一十人，又凤翔驾前宰相卢光启等一百余人，并赐自尽。天复三年，汴人拥兵杀宰相崔胤、京兆尹郑元规，劫迁车驾，移都东洛。既入华州，百姓呼万岁，帝泣谓百姓曰：“百姓勿唱万岁，朕弗能与尔等为主也。”沿路有《思帝乡》之词，乃曰：“纥干山头冻杀雀，何不飞去生处乐？况我此行悠悠，未知落在何所？”言讫，泫然流涕。行至陕府，内宴。皇后自捧玉盆以赐全忠，内人唱歌。全忠将饮酒，韩建蹑其足。全忠惧，辞醉而退。至谷水而杀内人可证及随驾五百人，自是帝孤立矣。

昭宗遇弑

昭宗迁都至洛，左右并是汴人，虽有尊名，乃是虚器，如在笼槛，郁郁不乐。朱全忠以诸侯尽有匡复之志，虑帝有奔幸之谋。时护驾朱友谅等聚兵殿庭，诉以衣食不足，帝方劳谕，友谅引兵升殿，帝颠仆入内，军士蹑而追之。帝叱曰：“反耶！”友谅曰：“臣非敢无礼，奉元帅之令。”帝奔入御厨，以庖人之刀斩数辈，竟为乱兵所害。内人李渐荣、裴正一闻弑帝，投刃而死。又以朱友谅、氏叔琮扇动军情，诛朱友谅、氏叔琮，以成济之罪归之。友谅等临刑诉天曰：“天若有知，他日亦当如我。”后全忠即位，为子友珪所弑，竟如其言。

请杀德王

辉王嗣位，社宴德王裕已下诸王子孙，并密为全忠所害。德王，帝之兄，曾册皇太子。刘季述等废昭宗，册为皇帝。季述等伏诛。令归少阳院。全忠以德王眉目疏秀，春秋渐盛。全忠恶之，请崔胤密启云：“太子曾窃宝位，大义灭亲。”昭宗不纳。一日，驾幸福先寺，谓枢密使蒋玄晖曰：“德王，吾之爱子，何故频令吾废之，又欲杀之？”言讫泪下，因啮其中指血流。全忠闻之。宴罢，尽杀之。

谋害衣冠

辉王即位，天佑中，朱全忠以旧朝达官尚在班列，将谋篡夺，先俾翦除。凡在周行，次第贬降。旧相裴枢、独孤损、崔远，陆扆、王溥、大夫赵崇、王赞等，于滑州白马驿赐自尽。时宰相臣柳璨性阴狡贪权，恶枢等在己之上，与全忠腹心枢密使蒋玄晖、太常卿张廷范密友交结而害枢等。俄而廷范辕裂，玄晖与柳璨，及弟瑶、瑊相继伏诛。先是，故相张浚一家并害，而弃尸黄河。朱公谋主李振累应进士举不第，尤愤朝贵，时谓朱全忠曰：“此清流辈，宜投于黄河，永为浊流。”全忠笑而从之。尔朱荣河阴之戮衣冠，不是过也。俄而辉王禅位，封济阴王，于曹州遇鸩而崩，唐祚自此灭矣。

诬何太后

朱全忠先以蒋玄晖为枢密使，伺帝动静。积庆何太后以昭宗见害之后，常恐不保旦夕，曾使宫人阿秋面召玄晖属戒，所乞它日传禅之后，保全子母性命。言发，无不涕零。先是，全忠速要传禅，召玄晖到汴州，责以太迟。玄晖以传禅先须封国，授九锡之命，俟次第行之。全忠怒曰：“我不要九锡，看作天子否？”玄晖归奔洛阳，与宰相商量，为赵殷衡诬谮，云与太后交通，欲延唐祚。乃令殷衡逼杀太后及宫人，而诛蒋玄晖。时人冤之。赵殷衡后改姓孔名循，亦莫知其实是何姓，仕后唐明宗为宣徽使，出为许昌、沧州两镇。时人知其狡谲倾险，莫不惮之。

为堂叔母侍疾

唐天佑三年，拾遗充史馆修撰崔瑑进状，以堂叔母在孟州济源私庄抱疾加甚，无兄弟奉养，无强近告投，兼以年将七十，地绝百里，阙视药膳，不遑晓夕，遂乞假躬往侍疾。敕旨依允。时人义之。或曰：“避祸而享义名者，亦智也。”

秦宗权诉不反

黄巢破后，蔡州秦宗权继为反逆，兵力强锐，又复称僭，山东诸郡苦之，十年之间，屠脍生聚。汴帅朱全忠尽节御之，宗权为部将申丛擒而折足囚缚，朱全忠具表槛送至京。京兆尹孙揆率府县吏阅之，宗权即槛中举首曰：“宗权非反也，大尹哀之。”观者因以为笑。

李摩云掷钵从事

李罕之，河阳人也，少为桑门无赖，所至不容。曾乞食于滑州酸枣县，自旦至晡，无与之者。掷钵于地，毁僧衣，投河阳诸葛爽为卒，罕之即僧号，便以为名。素多力，或与人相殴，殴其左颊，右颊血流。爽寻署为小校，每遣讨贼，无不擒之。蒲、绛之北有摩云山，设堡栅于上，号摩云寨，前后不能攻取，时罕之下焉，自此号“李摩云”。累历郡侯、河南尹、节将，官至侍中。卒于汴州，荆南成汭之流也。





第十六卷　以酒致祸

梁祖图霸之初，寿州刺史江彦温以郡归我，乃遣亲吏张从晦劳其勤。而从晦无赖，酒酣，有饮徒何藏耀者与之偕，甚昵，每事误禀从晦。致命于郡，彦温大张乐，邀不至，乃与藏耀食于主将家。彦温果疑恐曰：“汴王谋我矣。不然，何使者之如是也？”乃杀其主将，连诛数十人，而以状白其事。既而又疑惧曰：“诉其腹心，亡我族矣。”乃自缢而死。梁祖大怒，按其事，腰斩从晦，留藏耀，裂其夤，械斩于寿春市。

葆光子曰：“后唐明宗皇帝时，董璋据东川，将有跋扈之心。于时遣客省使李仁矩出使梓潼。仁矩比节使下小校，骤居内职，性好狎邪。元戎张筵，托以寒热，召之不至，乃与营妓曲宴。璋闻甚怒，索马诣馆，遽欲害之。仁矩鞟足端简迎门，璋怒稍解。他日作叛，两川举兵，并由仁矩献谋于安重诲之所致也。”

蜀使洪饮

梁太祖初兼四镇，先主遣押衙潘岏持聘。岏饮酒一石不乱，每攀燕饮，礼容益庄，梁祖爱之。饮酣，梁祖曰：“押衙能饮一盘器物乎？”岏曰：“不敢。”乃簇在席器皿，次第注酌。岏并饮之。岏愈温克。梁祖谓其归馆，多应倾泻困卧，俾人侦之。岏簪笋箨冠子，秤所得酒器，涤而藏之。他日，又遣押衙郑顼持聘，梁祖问以剑阁道路，顼极言危峻。梁祖曰：“贤主人可以过得？”顼对曰：“若不上闻，恐误令公军机。”梁祖大笑。此亦近代使令之美者也。

朱瑾杀兄

朱瑾之据兖州，梁祖攻之未克。其从父兄齐州刺史琼先降，与琼同诣壁下以晓之。瑾乃遣都虞候胡规出献款曰：“兄已降，愿贷瑾不死，请以镇委吏。”既而启延寿门，陈牌印于笥曰：“兄来，请先奉此。”梁祖命琼受之，葛从周疑诈，选勇士孙少迪等仗剑以驭。琼曰：“彼力屈，不足疑。”琼进前受印籥，瑾单马，曰：“兄独来，密语耳。”始相及，瑾令骁卒董怀进勾曳琼坠马，乃发所匿刃杀琼，勾戟突出牵入之。须臾，城上鼓噪，掷琼首于埤也。我军失色，梁祖哀恸久之，斩军谋徐厚，署琼弟玭为齐州防御使，恩礼殊厚。瑾竟弃城投扬州。

马景设诈

梁祖宿兵岐下以迎昭宗，敌垒尚坚，旦思班退。亲从指挥使高季昌抗言曰：“天下雄杰窥此举者一载矣，今奸党已窘，更少俟之。”季昌乃密募人入岐为告事者。有骑卒马景应命。因朱友伦总骑军且至，将大出兵迓。景请其时给骏驷，杂所出队中，十许里，跃马西逸，叩岐闉，以军怨东遁为告，且言列寨留卒尚万，俟夕将逝，宜速掩之，当落我机内矣。然是往也，决无生理，愿录其妻孥。梁祖凄然止其行，景固请，乃徇之。

明日军出，诸寨屏匿如无人，不十里，果风骑却走，岐人纳之。不失厥料，岐军启两扉悉众来。我师宿已秣马饱士，中军一鼓，百营俱进，大破岐军，十不存三四焉。李茂贞丧胆，昭宗降诏还京，始遂奉迎矣。功归高公，而马景妻孥倍加轸恤。且解扬以守正为忠，不顾其身也。马景以死命行诈，非图身也，人之难事，唯景有之。

朱延寿妻王烈女

宣州田頵、寿州朱延寿将举军以背杨行密，请杜荀鹤持笺诣淮都。俄而事泄，行密悉兵攻宛陵，延寿飞骑以赴，俱为淮军所杀。延寿之将行也，其室王氏勉延寿曰：“愿日致一介，以宁所怀。”一日，介不至，王氏曰：“事可知矣。”乃部分家僮，悉授兵器，遽阖州中之扉。而捕骑已至，不得入。遂集家僮、私阜帑，发百燎，庐舍州廨焚之。既而稽首上告曰：“妾誓不以皎然之躯，为仇者所辱。”乃投火而死。古之烈女，无以过也。

木星入斗

唐干符中，荆州节度使晋公王铎，后为诸道都统。时木星入南斗，数夕不退。晋公观之，问诸：“知星者吉凶安在？”咸曰：“金火土犯斗即为灾，唯木当应为福耳。”咸或然之。时有术士边冈洞晓天文，精通历数，谓晋公曰：“唯斗帝王之宫宿，唯木为福神，当以帝王占之。然则非福于今，必当有验于后，未敢言之。”它日，晋公屏左右密问，冈曰：“木星入斗，帝王之兆。木在斗中，‘朱’字也。”识者言唐世尝有绯衣之谶，或言将来革运，或姓裴，或姓牛，以为“裴”字为绯衣，“牛”字着人即“朱”也。所以裴晋公度、牛相国僧孺每罹此谤。李卫公斥《周秦行纪》乃斯事也。安知钟于砀山之朱乎？

木中异文

梁开平中，潞州军前李思安奏：“壶关县庶穣乡人因伐树倒，分为两片，内有六字，皆如左书，曰：‘天四十载石进。’乃图其状以献。仍付史馆。尔后唐庄宗皇帝自晋王登位，以为应之。中间石氏自并门受国，称晋朝。湖南马希范解释此字，表闻焉。

薛贻矩画赞

梁相国薛贻矩，名家子，擢进士第，在唐至御史大夫。先是，南班官忌与北司交通。天复中，翦戮阉官，贻矩尝与韩全诲等作写《真赞》，悉纪于内侍省屋壁间，坐是谪官。它日，齎唐帝命禅于梁，仕至宰相。

舂磨寨

黄巢自长安遁归，与其众屯于陈、蔡间溵河，下寨连络，号“八山营”。于时，蔡州秦宗权惧巢，以城降之。时既饥乏，野无所掠，唯捕人为食，肉尽继之以骨，或碓捣，或硙磨，咸用充饥。天军四合，巢军不利，其党骇散，频为雷电大雨淹浸其营，乃与妻孥昆弟奔于太山狼虎谷，为外甥林言斩首送徐州，时溥下裨将李师锐，函首送成都行在也。

梁祖脱难

梁祖亲征郓州，军次卫南。时筑新垒土工毕，因登眺其上，见飞乌止于峻堞之间而噪，其声甚厉。副使李璠曰：“是乌鸟也，将有不如意之事。”其前军朱友裕为朱瑄掩扑，拔军南去。我军不知，因北行。遇朱瑄军来迎，梁祖策马南走，入村落间，为贼所迫，前有沟坑，颇极深广。匆遽之际，忽见沟内蜀黍秆积以为道，正在马前，遂腾跃而过，因获免焉。副使李璠、都将高行思为贼所杀，张归宇为殿骑，援戈力战，仅得生还，被十四五箭。乃知卫南之乌，先见之验也。

梁祖梦丁会

丁会为昭义节帅，常惧梁祖雄猜，疑忌功臣。忽谓敬翔曰：“吾梦丁会在前祗候，吾将乘马欲出，圉人以马就台，忽为丁会跨之以出。时梦中怒，叱喝数声，因惊觉。甚恶之。”是月，丁会举潞州军民归河东矣。

殿栋折坠

梁祖末年，多行诛戮。一夕，寝殿大栋忽坠于御榻之上。初，闻土落于寝帐上，乃惊觉。久之，又闻有小木坠于帐顶间，遂戄然下牀。未出殿门，其栋乃坠。迟明，召诸王近臣令观之，夜来惊危，几不相见，由是君臣相泣。又曰：“惊忧之时，如有人引头于寝阁门内云：‘里面莫有人否？’所以匆忙奔起。得非宫殿神乎？”

它日，又游于大内西九曲池，泛鹢舟于池上。舟忽倾侧，上堕于池中。宫嫔并内侍从官并跃入池，扶策登岸，移时方安。尔后发痼疾，竟罹其子郢王友珪弑逆之祸。舟倾栋折，非佳事也。

梁祖围枣强事

梁祖末年，用军不利，河北数镇，不顺其命。一旦躁挠，坚要亲征。师次深州界，遂令杨师厚分兵攻枣强县，半浃旬方拔其垒。是邑也，池湟坚牢，人心犷悍，昼夜攻击，以至疲竭。既陷之日，无少长皆屠之。时有一百姓来投军中，李周彝收于部伍间。乃谓周彝曰：“请一剑，愿先登以收其城。”未许间，忽然抽茶担子挥击，周彝头上中担，几仆于地。左右乃擒之。元是枣强城中遣来令诈降，本意欲窥算梁军招讨使杨师厚，斯人不能辨，误中周彝。是知河朔之民，勇劲如此。

仇殷召课

梁司天监仇殷，术数精妙，每见吉凶，不敢明言。稍关逆耳，秘而不说，往往罚俸。盖惧梁祖之好杀也。梁自昭义失守，符道昭就擒，柏乡不利，王景仁大败，皆为太原节使嗣晋王李存勖之所挫也。方怀子孙之忧，唯柏乡狼狈，亦自咎云：“违犯天道，不取仇殷之言也。”





第十七卷　梁祖为佣保

梁祖，宋州砀山县午沟里人，本名温，赐名全忠，建国后，改名晃。家世为儒，祖信、父诚皆以教授为业。诚早卒，有三子，俱幼，母王氏携养寄于同县人刘崇家。昆弟之中，唯温狡猾无行。崇母抚养之，崇弟兄尝加谴杖。一日，偷崇家釜而窜，为崇追回，崇母遮护，以兔朴责。善逐走鹿，往往及而获之。又崇母常见其有龙蛇之异。它日，与仲兄存入黄巢中作贼，伯兄昱与母王氏尚依刘家。温既辞去，不知存亡。及温领镇于汴，盛饰舆马，使人迎母于崇家。王氏惶恐，辞避深藏，不之信，谓人曰：“朱三落拓无行，何处作贼送死，焉能自致富贵？汴帅非吾子也。”使者具陈离乡去里之由、归国立功之事，王氏方泣而信。

是日，与崇母并迎归汴，温盛礼郊迎，人士改观。崇以旧恩，位至列卿，为商州刺史。王氏以温贵，封晋国太夫人。仲兄存于贼中为矢石所中而卒。温致酒于母，欢甚，语及家事，谓母曰：“朱五经辛苦业儒，不登一命。今有子为节度使，无忝先人矣。”母不怿，良久，谓温曰：“汝致身及此，信谓英特，行义未必如先人。朱二与汝同入贼军，身死蛮徼，孤男稚女，艰食无告，汝未有恤孤之心。英特即有，诸无取也。”温垂涕谢罪，即令召诸兄子皆至汴，友宁、友伦皆立军功，位至方镇。

梁祖魏国夫人张氏，砀山富室女，父蕤，曾为宋州刺史。温时闻张有姿色，私心倾慕，有丽华之叹。及温在同州，得张于兵间，因以妇礼纳之。温以其宿款，深加敬异。张贤明有礼，温虽虎狼其心，亦所景伏。每谋军国计，必先延访。或已出师，中途有所不可，张氏一介请旋，如期而至。其信重如此。

初收兖、郓，得朱瑾妻，温告之云：“彼既无依，寓于辎车。”张氏遣人召之，瑾妻再拜，张氏答拜泣下，谓之曰：“兖、郓与司空，同姓之国，昆仲之间，以小故寻干戈，致吾姒如此。设不幸汴州失守，妾亦似吾姒之今日也。”又泣下。乃度为尼，张恒给其费。张既卒，继宠者非人。乃僭号后，大纵朋淫，骨肉聚麀，帷薄荒秽，以致友珪之祸，起于妇人。始能以柔婉之德，制豺虎之心如张氏者，不亦贤乎？

朱邪先代

河东李克用，其先回纥部人，世为蕃中大酋，受唐朝官职。太宗于北方沙陁碛立沙陁府，以招集降户。后克用祖朱邪执宜与其父曾依吐蕃。背吐蕃归朝，德宗于盐州置阴山府，以执宜为都督，后迁于神武川黄花堆之别墅，即今应州是也。执宜生赤心，以讨徐州庞勋功，赐国姓并名，号李国昌。懿宗问其先世所出，云：“本陇西金城人，依寓吐蕃。”帝曰：“我先与汝同乡里。”敕令编籍郑王房。始为云州大同军节度，次授鄜延、振武、代北三节度。其侄克让为羽林将军，其子克用最闻名，以破黄巢功，为太原节度使。子存勖，平梁、蜀，奄有中原，追尊执宜号懿祖、国昌号献祖、克用号太祖皇帝。

太祖在妊十三月，载诞之夕，母后甚危，令族人市药于雁门，遇神人，教以率部人被介持旄，击钲鼓，跃马大躁，环所居三周而止。果如所教而生。是日，虹光烛室，白气充庭，井水暴溢。及能言，喜道军旅。年十二三，能连射双鸟，至于树叶针锋马鞭，皆能中之。曾于新城北以酒酹毗沙门天王塑像，请与仆交谈。天王被甲持矛，隐隐出于壁间。或所居帐内，时如火聚，或有龙形，人皆异之。尝随献祖征庞勋，临阵出没如神，号为“飞虎子”。眇（或云“睛邪”，非眇也。）一目，时号“独眼龙”。功业磊落，不可尽述。

亲王拜蕃侯

唐干宁中，凤翔李茂贞、华州韩建、邠州王行瑜拥兵协君，诛戮宰辅，焚烧宫阙。初，帝西幸凤翔，昭宗出居石门莎城，太原克用领蕃汉马步入京，三镇大惧。是年破邠州，斩王行瑜。昭宗嘉奖倚赖，命延王丕、丹王允齎诏赐李公衣服，兼令二亲王设拜，以兄事之。近古未有也。仍封晋王以宠之。延王才识过人，聪悟辩慧，在晋阳留宴累月，每献酬乐作，必为晋王起舞，后为韩建所杀。

李习吉溺黄河

太原李克用自渭北班师，次河西县。王珂于冰上构浮航，公渡浮航，马足陷桥。李习吉从，马轶坠河，习吉抱冰，舟人拯之获免。王珂惧，公谓曰：“公之于吾，非机桥者，何嫌之有？李谏议有闻于时，则不吾知也。”置酒笑乐而罢。习吉，右相林甫之后，应举不第。黄巢后，游于河东，摄榆次令，李公辟为掌记。笺檄之捷，无出其右。梁祖每读河东书檄，嘉叹其才，顾敬翔曰：“李公计绝一隅，何幸有此人！如鄙人之智算，得习吉之才笔，如虎之傅翼也。”其见重如此。

周式抗梁祖

梁祖陷邢州，进军攻王镕于常山。赵之宾佐有周式者，性慷慨，有口才，谓王曰：“事急矣，速决所向，式愿为行人。”即出见之，梁祖曰：“王公朋附并、汾，违盟爽信，弊赋已及于此，期于无舍。”式曰：“明公为唐室之桓、文，当以礼义而成霸业。王氏今降心纳质，愿修旧好，明公乃欲穷兵黩武，残灭同盟，天下其谓公何？”梁祖笑，引式袂谓之曰：“与公戏耳。”镕即送牛酒币货数万犒汴军，仍令其子入质于汴，因而解围。近代之鲁仲连也。

宦官阴谋

唐昭宗以宦官怙权，骄恣难制，常有诛翦之意。宰相崔胤嫉忌尤甚。上敕胤，凡有密奏，当进囊封，勿于便殿启奏，以是宦者不之察。韩全诲等乃访京城美妇人数十以进，求宫中阴事。天子不之悟，胤谋渐泄。中官以重赂甘言，请藩臣以为城社，视崔胤眦裂。时因伏腊燕聚，则相向流涕，辞旨诀别。会汴人寇同、华，知崔胤之谋，于是韩全诲引禁军，陈兵仗，逼帝幸凤翔。它日，崔胤与梁祖叶谋以诛阉宦，未久，祸亦及之，致族绝灭。识者归罪于崔胤。先是，其季父安潜尝谓亲知曰：“灭吾族者，必缁儿也。”缁儿即胤小字。河东晋王李克用闻胤所为，谓宾友曰：“助贼为虐者，其崔胤乎！破国亡家，必在此人也。”

晋王上源驿遇难

晋王李克用妻刘夫人，常随军行，至于军机，多所弘益。先是，汴州上源驿之变，晋王愤恨，欲回军攻之。夫人曰：“公为国讨贼，而以杯酒私忿必若攻城，即曲在于我。不如回师，自有朝廷可以论列。”于是班退。天复中，周德威为汴军所败，三军溃散，汴军乘我，晋王危惧，与周德威议，欲出保云州。刘夫人曰：“妾闻王欲弃城而入外藩，谁为此画？”曰：“存信辈所言。”夫人曰：“存信本北方牧羊儿也，焉顾成败？王常笑王行瑜弃城失势，被人屠割，今复欲效之，何也？王顷岁避难达靼，几遭陷害，赖遇朝廷多事，方得复归。今一旦出城，便有不测之变，焉能远及北藩？”晋王止行。居数日，亡散之士复集，军城安定。夫人之力也。

刘鄩忠于旧主

王师范之镇青州，以部将刘鄩窃据兖州。先是，汴将葛从周镇于是邦，因出征，刘鄩将图兖也，诈为茶商，苞苴铠甲，大起店肆，剖巨木藏兵仗而入。窃发之日，得其徒千人，据其府舍，升堂拜从周之母，仍以礼待其妻子，子弟职掌、妻孥供亿如常。俄而，从周攻其城，梯䡴云合。鄩以板舆请从周母登城，谕从周曰：“刘将军待我不异于儿，新妇已下并不失所。”从周在城下歔欷，即时退舍。

及青州兵败，师范纳款，梁祖遣使谕鄩，鄩曰：“臣知王公修好，与梁国通盟。但臣本受王公之命，保有州城，一旦见其势穷，擅命不顾，非尽心于所事也。仆俟王公之命，俯首非晚。”至是师范谕之，方以城归。梁祖多其义，超擢非次，官至方镇，为梁之名将。

驳昭宗谥号

昭宗先谥圣穆景文孝皇帝，庙号昭宗。起居郎苏楷等驳议，请改为恭灵庄闵皇帝，庙号襄宗。苏楷者，礼部尚书苏循之子，干宁二年应进士。楷人才寝陋，兼无德行。昭宗恶其滥进，率先黜落，由是怨望，专幸邦国之灾。其父循，奸邪附会，无誉于时，故希旨苟进。梁祖识其险诐，滋不悦，时为敬翔、李振所鄙。梁祖建号，诏曰：“苏楷、高贻休、萧闻礼，皆人才寝陋，不可尘污班行，并停见任，放归田里。苏循可令致仕。”河朔人士目苏楷为衣冠土枭。

晋世子入觐赐鸂鷘

庄宗年十一，从晋王讨王行瑜，初令入觐献捷，昭宗一见骇异之，曰：“此子有奇表。”乃抚其背曰：“我儿将来之国栋，勿忘忠孝于吾家。”乃赐鸂鷘酒厄、翡翠盘。十三读《春秋》，略知大义。骑射绝伦，其心豁如，采录善言，听纳容物，殆刘聪之比也。又云，昭宗曰：“此子可亚其父。”时人号曰“亚子”。

邺王偷江东诗

邺王罗绍威喜文学，好儒士，每命幕客作四方书檄，小不称旨，坏裂抵弃，自劈笺起草，下笔成文。又癖于七言诗。江东有罗隐，为钱镠客，绍威申南阮之敬，隐以所著文章诗赋酬寄，绍威大倾慕之，乃目其所为诗集曰《偷江东》。今邺中人士，多有讽诵。

魏博衙军

魏博富雄，列侯专地，唐朝三百年，唯姑息之。罗绍威愤衙军制己，密闻梁祖，表里应接算杀之。杨师厚后入魏城，揖出罗周翰，因而代之。师厚卒，梁以贺德伦领镇，分其土宇，创立相贝为节镇，减其力用。三军作乱，胁持德伦，背梁归晋。其状词云：“屈原哀郢，本非怨望之人；乐毅辞燕，且异倾邪之行。”晋王览状，拥兵亲临，先数张彦胁主虐民罪而斩之，便以张彦亲军五百人带甲持仗，环马而行。晋王宽衣缓带，略无猜间，众心大服。它日，资魏博兵力称健，竟平河南也。衙军自罗绍威杀戮后，又迫胁贺德伦，复拥兵持赵在礼。天成初，赴行在，于时又杀三千家，乃世袭凶恶也。

缚驴戴旗

晋王之入魏博，梁将刘鄩先屯洹水，寂若无人。因令觇之，云：“城上有旗帜来往。”晋王曰：“刘鄩一步一计，未可轻进。”更令审探，果缚刍为人，插旗于上，以驴负之，循堞而行，故旗帜婴城不息。问城中羸老者，曰：“军去已二日矣。”果趋黄泽，欲寇太原，以霖潦不克进。其计谋如是。





第十八卷　杨千郎

庄宗异母弟存乂，即郭崇韬女婿，伏诛。先是，郭崇韬既诛之后，朝野骇惋，议论纷然。庄宗令阉人察访外事，言存乂于诸将坐上，诉郭氏之无罪，其言怨望；又于妖术人杨千郎家饮酒聚会，攘臂而泣。

杨千郎者，魏州贱民，自言得墨子术于妇翁，能役使阴物，帽下召食物果实之类。又蒱博必胜，人有拳握之物，以法必取。又说炼丹干汞、易人形、破扃鐍，贵要间神奇之。官至尚书郎，赐紫，其妻出入宫禁，承恩用事，皇弟存乂常朋淫于其家，至是与存乂同罹其祸。

娠子能语

后唐明宗皇帝微时，随蕃将李存信巡边，宿于雁门逆旅。逆旅媪方娠，帝至，媪慢，不时具食，腹中儿语谓母曰：“天子至，宜速具食。”声闻于外，媪异之，遽起亲奉庖爨，敬事尤谨。帝以媪前倨后恭诘之。曰：“公贵不可言也。”问其故，具道娠子腹语事。帝曰：“老妪逊言，惧吾辱耳。”后果如其言。

明宗不伐

明宗始在军中，居常唯治兵仗，不事生产。雄武谦和，临财尤廉，家财屡空，处之晏如也。太祖欲试以诚，召于泉府，命恣意取之，所取不过束帛数缗而已。所得赐与，必分部下。战胜凯还，侪类自伐，帝徐言曰：“人战以口，我战以手。”众皆心服其能。

明宗独见

庄宗晏驾，明宗皇帝为将相推举，霍彦威、孔循上言：“唐运已衰，请改国号。”明宗谓藩邸近侍曰：“何为改正朔？”左右奏曰：“先帝以锡氏宗属，为唐雪冤仇，为昭宗皇帝后，国号唐。今朝之旧人不欲殿下称唐，请更名号耳。”明宗泣下，曰：“吾十三事献祖，洎太祖至先帝，冒刃血战，为唐室雪冤，身编宗属。武皇功业即吾功业也，先帝天下即吾天下也。兄亡弟绍，于意何嫌？运之衰隆，吾当身受。”于是不改正朔，人服帝之独见也。

庄宗诸弟遇害

赵在礼作乱，诸将拥明宗入阙。未到间，从马直郭从谦攻兴教门，帝母弟存渥从上战。及宫车晏驾，存渥与刘皇后同奔太原，至风谷，为部下所杀。刘皇后欲出家为尼，旋亦杀之。存霸先除北京留守，亦自河中至太原。兵众请杀存霸，以安人心，符彦超不能禁。时存霸已翦发，衣僧衣，谒彦超，愿为山僧，竟不免也。存纪、存确匿于南山民家，人有以报安重诲。重诲曰：“主上已下诏寻访，帝之仁德，必不加害，不如密旨杀之。”果并命于民家。后明宗闻之，切让重诲，伤惜久之。

刘皇后笞父

庄宗刘皇后，魏州成安人，家世寒微。太祖攻魏州，取成安，得后，时年五六岁。归晋阳宫，为太后侍者，教吹笙。及笄，姿色绝众，声伎亦所长。太后赐庄宗，为韩国夫人侍者。后诞皇子继岌，宠待日隆。它日，成安人刘叟诣邺宫见上，称夫人之父。有内臣刘建丰认之，即昔日黄须丈人，后之父也。刘氏方与嫡夫人争宠，皆以门族夸尚，刘氏耻为寒家，白庄宗曰：“妾去乡之时，妾父死于乱兵，是时环尸而哭。妾固无父，是何田舍翁，诈伪及此？”乃于宫门笞之。其实后即叟之长女也。

庄宗好俳优，宫中暇日，自负蓍囊药箧，令继岌破帽相随，似后父刘叟以医卜为业也。后方昼眠，岌造其卧内，自称刘衙推访女。后大恚，笞继岌。然为太后不礼，复以韩夫人居正，无以发明。大臣希旨，请册刘氏为皇后。议者以后出于寒贱，好兴利聚财，初在邺都，令人设法稗贩，所鬻樵苏果茹亦以皇后为名。正位之后，凡贡奉先入后宫，唯写佛经施尼师，它无所赐。阙下诸军困乏，以至妻子饿殍，宰相请出内库俵给，后将出妆具银盆两口，皇子满喜等三人，令鬻以赡军。一旦作乱，亡国灭族，与夫褒姒、妲己无异也。先是，庄宗自为俳优，名曰“李天下”，杂于涂粉优杂之间，时为诸优朴扶掴搭，竟为嚚妇恩伶之倾玷，有国者得不以为前鉴！刘后以囊盛金合犀带四，欲于太原造寺为尼，沿路复通皇弟存渥，同箦而寝。明宗闻其秽，即令自杀。

明宗诛诸凶

明宗即位之初，诛租庸使孔谦、归德军节度使元行钦、邓州节度温韬、太子少保段凝、汴州曲务辛廷蔚、李继宣等。孔谦者，魏州孔目吏。庄宗图霸，以供馈兵食，谦有力焉。既为租庸使，曲事嬖幸，夺宰相权，专以聚敛为意，剥削万端，以犯众怒伏诛。元行钦为庄宗爱将，出入宫禁曾无间隔，害明宗之子从璟，以是伏诛。段凝事梁，以奸佞进身至节将，末年绾军权，束手归朝。温韬凶恶，发掘西京陵寝，庄宗中兴，不置其罪。厚赂伶官阉人，与段凝皆赐国姓，或拥旄钺。明宗采众议而诛之。辛廷蔚，开封尹王瓒之牙将也，朱友贞时，廷蔚依瓒势，曲法乱政，汴人恶之。李继宣，汴将孟审澄之子，亡命归庄宗，刘皇后蓄为子。时宫掖之间，秽声流闻。此四凶，帝在藩邸时，恶其为人，故皆诛之。庄宗皇帝为唐雪耻，号为中兴，而温韬毁发诸帝寝陵，宣加大辟，而赐国姓，付节旄。由是知中兴之说，谬矣。

韩伊二妃（夏夫人附。）

庄宗皇帝嫡夫人韩氏，后为淑妃，伊氏为德妃。契丹入中原，石氏乞降。宰相冯道尊册契丹主，大张宴席，其国母后妃列坐同宴，王嫱、蔡姬之比也。夫人夏氏最承恩宠，后嫁契丹突欲，名李赞华，所谓东丹王，即阿保机长子。先归朝，后除滑州节度使，性酷毒，侍婢微过，即以刀刲火灼。夏氏少长宫掖，不忍其凶，求离婚，归河阳节度夏鲁奇家，今为尼也。

无官酬勋

乱离以来，官爵过滥，封王作辅，狗尾续貂。天成初，桂州节度观察使马尔，即湖南马殷之弟，本无功德，品秩已高，制词云：“尔名尊四辅，位冠三师。既非品秩升迁，难以井田增益。”此要语也。议者以名器假人至此，贾谊所以长叹息也。

明宗命相

明宗入纂，安重诲用事，取谋于孔循，旧相豆卢革、韦说出官。孔循不欲以河朔人入相，极荐崔协，而任圜力争之，云：“崔协者，少识文字，时人呼为‘无字碑’。有李琪者，学际天人，奕代轩冕，论才校艺，可敌时辈百人。谗夫巧沮，忌害其能。必舍李琪而相崔协，如弃苏合之丸，取蛣蜣之转也。”重诲笑而止。然以孔循故，终相之。帝曰：“冯书记先帝判官，与物无竞，可以相矣。”由是道与协并命而舍李琪，识者惜之。

明宗睿相

明宗遣皇子从荣出镇邺都。或一日，上谓安重诲曰：“从荣左右，有诈宣朕令旨不接儒生，儒生多懦，恐钝志相染。朕方知之，颇骇其事。今此皇子方幼，出临大藩，故选儒雅，赖其裨佐。今闻此奸险，岂朕之所望也？鞫其言者，将戮之。”重诲曰：“若遽行刑，又虑宾从闻后，稍难安处，且望严戒。”遂止。

明宗恶贪吏

明宗皇帝尤恶贪货。邓州留后陶玘为内乡县令成归仁所论税外科配，贬岚州司马。掌书记王惟吉夺历任告敕，配绥州，长流百姓。亳州剌吏李邺以赃秽赐自尽。面戒汝州刺史苌蕳，为其贪暴。汴州仓吏犯赃，内有史彦珣，旧将之子，又是驸马石敬瑭亲戚，王建立奏之，希免死。上曰：“王法无私，岂可徇亲？”由是皆就戮。

诛不孝

缑氏县令裴彦文，事母不谨，诛之。襄邑人周威，父为人所杀，不雪父冤，有状和解，明宗降敕赐死。

安重诲枉杀任圜

任圜昆弟五人，曰圜、圆、图、回、团，雍穆有裕，风采俱异。圜美姿容，有口辨，负筹略。平蜀后，除黔南，不行。天成初，入相，简拔贤俊，杜绝幸门，忧国如家，切于功名。而安重诲忌之，常会于私第，有妓善歌，重诲求之不得，嫌隙渐深。俄罢三司，除太子太保，归磁州致仕。因朱守殷作乱，立遣人称制害之。受命之日，神气不挠，中外冤痛。清泰中，赠右仆射。





第十九卷　玉界尺

太傅致仕赵光逢，仕唐及梁，薨于天成中，文学德行，风神秀异，号曰“玉界尺”。扬历台省，入翰林御史中丞，梁时同平章事。时以两登廊庙，四退丘园，百行五常，不欺暗室，缙绅仰之。

周玄豹

周玄豹，燕人，少为僧。其师有知人之鉴，从游十年，不惮辛苦，遂传其秘。还乡归俗。卢澄为道士，与同志三人谒之，玄豹退谓人曰：“适二君子，明年花发，俱为故人。唯彼道士，它年甚贵。”来岁，二人果睹零落，卢果登庸。后归晋阳，张承业犹重之，言事多中。承业俾明宗易衣列于诸校之下，以它人请之，曰：“此非也。”玄豹指明宗于末缀曰：“骨法非常，此为内衙太保乎？”或问前程，唯云：“末后为镇帅。”明宗夏皇后方事巾栉，有时忤旨，大犯槚楚。玄豹曰：“此人有藩侯夫人之相，当生贵子。”其言果验。凡言吉凶，莫不神中，事多不载。明宗自镇帅入纂，谓侍臣曰：“周玄豹昔曾言朕事，颇有征，可诏北京津置赴阙。”赵凤曰：“袁、许之事，玄豹所长。若诏至辇下，即争问吉凶，恐近于妖惑。”乃令就赐金帛，官至光禄卿，年八十而终。（又闻尝与高祖预说符命嗣主，至于云龙将相，其言无不符验。果异乎哉！）

老益贪

礼部尚书崔贻孙，年过八十，求进不休。囊橐之资，素有贮积，性好干人，喜得小惠。左降之后，二子争财，甘旨医药，咸不供侍。书责其子曰：“生有明君真宰，死有天曹地府。无为老朽，岂放尔邪！”为缙绅之笑端。

解元龟进诗

道士解元龟，本西蜀节将下军校。明宗入纂，言自西来，对于便殿，进诗歌圣德，自称太白山正一道士。上表乞西都留守兼三川制置使，要修西京宫阙。上谓侍臣曰：“此老耄自远来朝，所期别有异见，乃为身名甚切，堪笑也！”时号“知白先生”，赐紫。斯乃狂妄人也。

击碎舍利

天成中，有僧于西国取经回，得一佛牙，舍利十粒，行以呈上。进其牙，大如拳，褐溃皴裂。赵凤言于执政曰：“曾闻佛牙锤锻不坏，请试之。”随斧而碎。时宫中已施数千，闻毁碎，方遂摈弃之云云。此僧号智明，幽州人，仆尝识之。

崔协对扬

明宗问宰相冯道：“卢质近日吃酒否？”对曰：“质曾到臣居，亦饮数爵。臣劝不令过度。事亦如酒，过即患生。”崔协强言于坐曰：“臣闻‘食医心镜酒’极好，不假药饵，足以安心神。”左右见其肤浅，不觉哂之。

降龙大师

五台山僧诚慧，其徒号为“降龙大师”。镇州大水，坏其南城，诚慧曰：“彼无信心，吾使一小龙警之。”自言能役使毒龙故也。同光初到阙，权贵皆拜之，唯郭崇韬知其为人，终不设拜。京师旱，迎至洛下祈雨，数旬无征应。或以焚燎为闻，惧而潜去。至寺惭恚而终。建塔号“法雨大师”，何其谬也！

鱼目为舍利

泽州僧洪密请舍利塔，洪密以禅宗谜语鼓扇愚俗，自云身出舍利。曾至太原，豪民迎请，妇人罗拜。洪密既辞，妇人于其所坐之处，拾得百粒，人验之，皆枯鱼之目也。将辞，云山中要千数番粗毡，半日，获五百番。其惑人如此。

姚洪忠烈（夏鲁奇附。）

阆州守御指挥使姚洪，梁时经事董璋，璋将书□频诱，洪以大义拒之。城陷被擒，璋责之，洪大骂璋曰：“老贼孤恩背主，吾于尔何恩而云相负？尔为李七郎奴，扫马粪，得一脔残炙，感恩无尽。今天子付以茅土，结党反噬，尔本奴才，即无耻。吾忠义之士，不忍为也。”璋怒，令十人持刀割其肤，然镬于前，自取啖食。洪至死大骂不已。明宗闻之泣下，置洪二子于近卫，给赐颇优。

于时夏鲁奇守遂州，城破，自刎而死，并为忠烈也。

座主门生同入翰林

封舜卿，梁时知贡举。后门生郑致雍同受命入翰林为学士。致雍有俊才，舜卿才思拙涩，及试五题，不胜困弊，因托致雍秉笔。当时议者以为座主辱门生。同光初，致仕。

戏萧希甫

萧希甫，进士及第，有文才口辨，多机数。梁时不得意，弃母妻渡河，易姓名为“皇甫教书”。庄宗即位于魏州，征希甫知制诰。庄宗平汴、洛，希甫奉诏，宣慰青、齐，方知其母死妻嫁，乃持服于魏州。时议者戏引李陵书云：“老母终堂，生妻去室。”后为谏议大夫，性褊忿，躁于进取，疏宰相豆卢革、韦说，至于贬死。又以毁訾宰臣，责授岚州司马。

明宗奖冯道

明宗谓侍臣曰：“冯道纯俭，顷在德胜寨，所居一茅庵，与从人同器而食，卧则刍藁一束，其心晏如。及以父忧退归乡里，自耕耘樵采，与农夫杂处，不以素贵介怀，真士大夫也！”

明宗戒秦王

明宗戒秦王从荣曰：“吾少钟丧乱，马上取功名，不暇留心经籍。在藩邸时，见判官论说经义，虽不深达其旨，大约令人开悟。今朝廷有正人端士，可亲附之，庶几有益。吾见先皇在藩时，爱自作歌诗。将家子文非素习，未能尽妙，讽于人口，恐被诸儒窃笑。吾老矣，不能勉强于此，唯书义尚欲耳里频闻。”时从荣方聚杂进士浮薄之子，以歌诗吟咏为事，上道此言规讽之。

或一日，秦王进诗，上说于俳优敬新磨，敬新磨赞美而曰：“勿讶秦王诗好，他阿爷平生爱作诗。”上大笑。

诙谐所累

宰相冯道，形神庸陋，一旦为丞相，士人多窃笑之。刘岳与任赞偶语，见道行而复顾，赞曰：“新相回顾，何也？”岳曰：“定是忘持《兔园册》来。”道之乡人在朝者闻之，告道。道因授岳秘书监、任赞授散骑常侍。北中村墅多以《兔园册》教童蒙，以是讥之。然《兔园册》乃徐庾文体，非鄙朴之谈，但家藏一本，人多贱之也。

明宗不乐进马（张虔钊附。）

泾原帅李金全，累历藩镇，所在掊敛。非时进马，上问其为治如何，莫专以进马为事。虽黾勉受之，圣旨不怿。

张虔钊多贪，镇沧州日，因亢旱，民饥，发廪赈之。方上闻，帝甚嘉奖。它日秋成，倍斗征敛。常言自觉言行相违，然每见财，不能自止。朝论鄙之。虔钊好与禅毳谜语，自云知道，心与口背，唯利是求，只以饭僧，更希福利。议者以渠于佛上希利，愚之甚也。后叛入蜀，取人产业，黩货无厌，蜀民怨之。或说在蜀问一禅僧云：“如何是舍利？”对曰：“垂置僦居，即得舍利。”清河惭笑而已。

康澄章疏

大理少卿康澄，长兴中上疏，其要云：“是知国家有不足惧者五，深可畏者六。”敕旨褒称之。议者曰：“虽孙伏伽、岑文本章疏，而澄可与易地而处矣。”

明宗讽孟鹄

孟鹄自三司勾押官历许州节度使。上曰：“鹄掌三司几年，得至方镇？”枢密使范延光奏对。上曰：“鹄实干事人，以此至方镇，争不勉旃！”上心知其由径忝冒，故以此讽也。

戮丁延徽

供奉官丁延徽，巧事权贵，人多拥护。监仓犯赃，合处极法。侍卫使张从宾方便救之。上曰：“食我厚禄，偷我仓储，期于决死。苏秦说吾不得，非但卿言。”竟处死。





第二十卷　见马抚髀

 上问范延光见管马数。对曰：“见管马军三万五千。”上抚髀叹曰：“朕从戎四十年，太祖在太原时，骑军不过七千；先皇帝与汴军校战，自始至终，马数才万。今有铁马三万五千，不能使九州混一，是吾养卒练士将帅之不至也。老者马将奈何？”延光以马数多，国力虚耗为言，上亦然之。

受赂曲法

 镇州士人刘方遇，家财数十万。方遇妻田氏早卒，田之妹为尼，常出入方遇家，方遇使尼长发为继室。有田令遵者，方遇之妻弟也，善货殖，方遇以所积财，令令遵兴殖也。方遇有子年幼，二女皆嫁。方遇疾卒，子幼不能督家业，方遇妻及二女以家财素为令遵兴殖，乃聚族合谋，请以令遵姓刘，为方遇继嗣。即令鬻券人安美为亲族请嗣。券书既定，乃遣令遵服斩衰居丧。而二女初立令遵时，先邀每月供财二万，及后求取无厌。而石、李二女夫教二女诣本府论诉，云：“令遵冒姓，夺父家财。”令遵下狱，石、李二夫族与本府要吏亲党，上至府帅、判官、行军司马、随使都押衙，各受方遇二女赂钱数千缗，而以令遵与姊及书券安美同情共盗，俱弃市。人知其冤。

 府帅李从敏令妻来朝，惧事发，令内地弥缝。侍御史赵都嫉恶论奏，明宗惊怒，下镇州，委副使符蒙按问，果得事实。自亲吏高知柔及判官、行军司马及通货僧人、妇人皆弃市。惟从敏初欲削官停任，中宫哀祈，竟罚一季俸。议者以受赂曲法杀人，而八议之所不及，失刑也。（安重海诛后，王贵妃用事，故也。）

因事纳諌

 冯道对：“太子食，有邪蒿，师傅以其名邪，令去之。况人事乎？”上退，问群臣“邪蒿”之义，范延光对：“无名之役，不急之务，且宜罢之。”自安重诲伏诛，而宦者孟汉琼连宫掖之势，居中用事，人皆惮之。因宰臣奏对，延光等深言“邪蒿”、“春冰”、“虎尾”之戒，欲惊悟上意也。上圣体乖和，冯道对寝膳之间，动思调卫。因指御前果实曰：“如食桃不康，翌日见李而思戒可也。”初，上因御李，暴得风虚之疾，冯道不敢斥言，因奏事讽悟上意。

秦王轻佻

 秦王从荣之为元帅，轻佻浅露，狎近浮薄。列坐将帅，而与判官论诗；未跻大位，而许人祸福。由是中外忌惮，竟及诛败。上闻从荣伏诛，悲骇几落御榻，气绝复苏者再。由是不豫转增，以至晏驾。自云：“我今日自作刘窟头也。”

沈徽曲江吟（温附。）

 吴兴沈徽，乃温庭筠诸甥也，尝言其舅善鼓琴吹笛，亦云有弦即弹，有孔即吹，不独柯亭、爨桐也。制《曲江吟》十调，善杂画，每理发则思来，辄罢栉而缀文也。有温者，乃飞卿之孙，宪之子。仕蜀，官至常侍。无它能，唯以隐僻绘事为克绍也。中间出官，旋游临邛，欲以此献于州牧，为谒者拒之。然温氏之先貌陋，时号“钟馗”。之子郢，魁形，克肖其祖，亦以奸秽而流之。

姜志认父

 姜志，许昌人，自小乱离，失其父母，尔后仕蜀，至武信军节度使。先是，厩中圉人姜春者，事之多年，频罹鞭扑。一旦，告老于国夫人，请免马厩之役，而丐食于道路。夫人愍之，诘其乡贯姻亲，兼云：“有一子，随军入川，莫知存亡。”其小字、身上记验，一一述之。果志之父也。洎父子相认，悲号殒绝。志乃授父杖，俾笞其背，以偿昔日所误之事。举国嗟叹之。此事川蜀皆知。

王氏子知前生

 唐四方馆主王鄑尚书，自西京乱离，挈家入蜀，沿嘉陵江下至利州百堂寺前。其弟年七岁，忽云：“我曾有经一卷，藏在此寺石龛内。”因令家人相随访获之，木梳亦存。寺僧曰：“此我童子也。”较其所夭之年与王氏之子所生之岁，果验也。其前生父母尚存。及长，仕蜀，官至令录数任，即王鄂。（近闻殁于雅斜，往往灵语说事如平生。又言我为阴官云云，即记前生不诬也。）

舒溥三斥三遇

 舒溥者，万州人，粗解书记，事前恩州刺史李希玄，往广州谒嗣薛王，归装甚丰。于时，蜀兵部毛文晏侍郎、宣徽宋光葆开府、前陵州王洪使君，皆未宦达，舒子窃资而奉之。尔后三人继登显秩，而恃此阶缘，多行无礼于恩牧，因笞而遣之。始依陵州王洪，奏授井研令，寻为王公所鄙。次依宋开府，亦以不恭见弃，转荐于嘉牧顾珣。珣承奉贵近，误奏为团练判官，赐绯，转员外郎。未久失意，复疏之，俾其入贡，仍假一表，希除畿邑，实要斥远之。邸吏知意，表竟不行。淹留经年，乃诣堂陈状，只望本分入贡之恩泽。朝廷以其北面因依，莫测本末，优与拟议，转检校工部郎中。所谓三斥三遇也。愚尝览吴武陵为李吉甫相所误致及第，因类而附之。

杜何博士（高讽附。）

 杜何博士，相国驸马悰之子，仕蜀至五转，无它才俊，止以贵公子享俸禄而已。耻其官卑，诣执政陈启，自述门阀，其末云：“昔年入贡，仕在花树韦吏部先德之前；（即韦庄相也。）今日通班，在新津冯长官小男之后。（即少常锐也。）”执政愍而慰之。

有高讽者，自云太尉诸孙，羁旅三川而多忤物。每叹求官不遂，遍告人曰：“何不还我罗城来？”盖以掌武所筑，蜀人安之。其疏阔皆如此也。

韦巽尪钝（周仁矩附。）

 韦巽，太尉昭度之子也，尪懦蒙钝，率由婢妪。仕蜀，先主以其事旧，优容之，以至卿监。或为同列所讥云：“三公门前出死狗。”巽曰：“死狗门前出三公。”又能酬酢也。

 周仁矩者，即蜀相庠之子，为驸马都尉，有才藻而庸劣。国亡后，与贫丐者为伍，俾一人先道爵里于市肆酒坊之间，人有哀者，日获三二百钱，与其徒饮啖而已。成都人皆嗟叹之。

中令忍欲（王彦章附。）

 唐凤翔李曮令公，收蜀，充馈运使，于蜀城东门外下营。魏王与郭侍中入居蜀宫，玉帛子女，它人无复见矣。中令寂寞无以遣，适颍川陈昭符仕蜀，累剖竹符，早在岐山，微有阶缘，而得候谒，因求一美人以献之。有萧夫人者，乃蜀先主之宠爱也，曾赐与凤翔归降指挥使王胡（忘其名。），赐名丞弇。王胡乃岐王赐姓，连“彦”字，卒后，萧氏寡而无子，其容态明悟，国人具闻。陈致媒氏，诱之而献。抱衾之夕，中令于窗隙中窥之，叹其妍妙，乃诘所来。左右方以王胡为对。中令止之曰：“王胡背恩投蜀，诚不可容。然其向来吾之子侄矣，此事不可。”遽令约回。时有知者，皆重中令少年而忍欲复礼，诚贵达人难事。颍川每为愚话之。

 周彦章本姓王，以军功为金吾卫使。后主采选宫妓，王有女甚美，因命内人欲选入宫。王乃按剑曰：“某是先皇令与周氏作义男，本姓王，为众所闻也。岂有王氏女而事王氏乎？”因召左右小军将无妇者，以女衣襟结之，便为夫妻。尔后国变，王乃领兵于大安楼前，胁后主诛君侧韩昭等，即其事也。

何见鬼

 王蜀时，阆州人何奎，不知何术而言事甚效，既非卜相，人号“何见鬼”。蜀之近贵咸神之。鬻银之肆有患白癞者，传于两世矣，何见之，谓曰：“尔所苦，我知之矣。我为嫁娉，少环钏钗篦之属，尔能致之乎？即所苦立愈矣。”白癞者欣然许之。因谓曰：“尔家必有它人旧功德或供养之具存焉。亡者之魂无依，故遣为此祟。但去之，必瘳也。”患者归视功德堂内本无它物，忖思久之。老母曰：“佛前纱窗，乃重围时它人之物，曾取而置之，得非此乎？”遽令撤去，仍修斋忏，其疾遂痊。竟受其钏之赠。

 何生未遇，不汲汲于官宦。末年祈于大官，自布衣除兴元少尹，金紫，兼妻邑号，子亦赐绯。不之任，便归阆州而卒，预知死期也。虽术数通神，而名器逾分，识者知后主之政，悉此类也。

孙卵斋

 嘉州夹江县人孙雄，人号“孙卵斋”，其言事亦何奎之流。伪蜀主归命时，内官宋愈昭将军数员，旧与孙相善，亦神其术，将赴洛都，咸问其将来升沉。孙俯首曰：“诸官记之，此去无灾无福，但行及野狐泉已来税驾处曰：‘孙雄非圣人耶？此际新旧使头皆不见矣。’”诸官皆疑之。尔后量其行迈，合在咸京左右，后主罹伪诏之祸，庄宗遇邺都之变，所谓新旧使头皆不得见之验也。愚同席备见说，故记之。

冯见鬼

 遂宁有冯见鬼（忘其名。），似有所睹，知人吉凶。颍川陈绚为武信军留后，而刘令公知俊交替，摭其旧事，叠有奏论。冯生谓颍川曰：“府主虽号元戎，前无旌节所引，殆不久乎？幸勿忧也。”未逾岁而彭城伏诛。

 有官人林泳者，本闽人也，尝谓僚友曰：“安有生人而终日见鬼乎？无听其妖。”冯闻之甚不平。或一日，对众谓之曰：“阁下为官，多不克终，盖曾杀一女人为祟，以公禄寿未尽，莫致其便。我能言其姓名，公信之乎？”于是惭惧，言诚于冯生，许为解其冤也。它皆类此。

休公真率

 沙门贯休，钟离人也，风骚之外，精于笔札，举止真率，诚高人也。然不晓时事，往往诋讦朝贤，它亦不知己之是耶非耶。荆州成中令问其笔法非耶，休公曰：“此事须登坛而授，非草草而言。”成令衔之，乃遽于黔中因病以《鹤诗》寄意曰：“见说气清邪不入，不知尔病自何来。”以诗见意也。

 冯涓大夫有大名于人间，沦落于蜀，自比杜工部，意谓它人无出其右。休公初至蜀，先谒韦书记庄，而长乐公后至，遂与相见，欣然抚掌曰：“我与你阿叔有分。”长乐怒而拂袖。它日谒之，竟不逢迎，乃曰：“此阿师似我礼拜也。”自是频投刺字，终为阍者所拒。休公谓韦公曰：“我得得为渠入蜀，何意见怪？”（道门杜先生，亦以此疏之。）

 国清寺律僧尝许具蒿脯，未得间。姜侍中宅有斋，律僧先在焉，休公次至，未揖主人大貌，乃拍手谓律僧曰：“乃蒿饼子何在？”其它皆此类。通衢徒步，行嚼果子，未尝跨马。时人甚重之，异乎广宣、栖白之流也。





