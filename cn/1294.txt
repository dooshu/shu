版权信息


全梁文

〔清〕严可均　编辑

简体中文版　中华传世珍藏古典文库

©艺雅出版社 2018

本书版权为艺雅出版社所有。

EAN 4057664153319

最后修订：2018年03月21日

出版品牌：艺雅出版社

出版公司：e-artnow s.r.o.

地

址：Za sidlistem 2148/22, Prague - 14300, Czech Republic

邮

箱：eartpress@gmail.com

本书已经过仔细校对，然而如有疏漏不足之处，恳请各位专家读者给予反馈意见，以便日后及时修订与更新版本。





目录


卷一

卷二

卷三

卷四

卷五

卷六

卷七

卷八

卷九

卷十

卷十一

卷十二

卷十三

卷十四

卷十五

卷十六

卷十七

卷十八

卷十九

卷二十

卷二十一

卷二十二

卷二十三

卷二十四

卷二十五

卷二十六

卷二十七

卷二十八

卷二十九

卷三十

卷三十一

卷三十二

卷三十三

卷三十四

卷三十五

卷三十六

卷三十七

卷三十八

卷三十九

卷四十

卷四十一

卷四十二

卷四十三

卷四十四

卷四十五

卷四十六

卷四十七

卷四十八

卷四十九

卷五十

卷五十一

卷五十二

卷五十三

卷五十四

卷五十五

卷五十六

卷五十七

卷五十八

卷五十九

卷六十

卷六十一

卷六十二

卷六十三

卷六十四

卷六十五

卷六十六

卷六十七

卷六十八

卷六十九

卷七十

卷七十一

卷七十二

卷七十三

卷七十四





卷一




◎　萧衍（武帝一）

帝姓萧讳衍字叔达，小名练南，兰陵武进中都里人，齐高帝族孙，永明初为巴陵王南中郎法曹行参军，历卫将军王俭东ト祭酒，随王镇西谘议参军，隆昌初为宁朔将军，镇寿春，除太子庶子给事黄门侍郎，明帝即位，封建阳男，历右军晋安王司马进陵太守，入为博士太子中庶子，领羽林监，镇石头，寻拜辅国将军雍州刺史，永元末进征东将军，和帝即位，为尚书左仆射，加征东大将军，假黄钺，进中书监、大司马、录尚书、骠骑大将军、扬州刺史，都督中外诸军事，封梁公，加九锡，位相国，进封梁王，以中兴二年四月受禅，改元七：天监、普通、大通、中大通、大同、中大同、太清。在位四十八年，谥曰武皇帝，庙号高祖，有《周易讲疏》三十五卷，《尚书大义》二十卷，又十一卷，《毛诗发题序义》一卷，《礼记大义》十卷、《锺律纬》六卷，《孝经义疏》十八卷，《孔子正言》二十卷，《通史》四百八十卷，《老子讲疏》六卷，《兵书钞》一卷，《兵书要钞》一卷，《金策》三十卷，《围棋品》一卷，《棋法》一卷，《集》三十二卷，《诗赋集》二十卷，《净业赋》三卷，《杂文集》九卷，《别集目录》二卷。



◇　孝思赋（并序）

想缘情生，情缘想起，物类相感，故其然也。每读《孝子传》，未尝不终轴辍书悲恨，拊心鸣咽，年未髫龀，内失所恃，馀喘《立令》《立屏》，奶媪相长，齿过弱冠，外失所怙，限职荆蛮，致阙晨昏，江途辽□，家无指信，仿佛行路，先君体有不安，昼则辍食，夜则废寝，方寸烦乱，容身无所，便投刺解职，以遵归路。于时齐隋郡王子隆镇抚陕西，频烦信命，令停一夕，明当早出。江津送别，心虑迫切，不获承命，止得小船，望星就路，夜冒风浪，不遑宁处，途次定陵，船又损坏。于时门宾周仲连为鹊头戍主，借得一舸，奔波兼行，屡经危险，仅而获济、及至戾止，已无逮及，五内屠裂，肝心破碎，便欲归身山下，毕志坟陵，长兄哀愍，未说独行。续有北问，狡虏寇边，朝廷以先君遗爱结民，咸思在昔，故旧部曲，犹有数千，武庆宗将领留防彼镇，时便有旨，使□寿春，王事靡盐，辞不获免。刺史崔慧景，志怀翻覆，远招逋逃，多聚奸侠，大猾凶丑，莫不云集，至如彭盆韩元孙等，不可称数。倍道电迈，奄至淮淝，凶徒疑骇，相引离散，台军主徐玄庆房伯玉等，欲袭取慧景，乃固禁之，方得止息。是岁齐明作相，疑论未决，密驰表疏，劝征慧景，折简而召，必不违拒，即重遣还，以安其心，奸渠既出，缘边无虞，旬朔之间，慧景反镇，即便解甲，以归京师，因尔驱驰，不获停息，数锺百六，时会云雷，拨乱反正，遂膺四海，念子路见於孔丘曰，由事二亲之时，常食藜藿之食，为亲负米百里之外，亲殁之後，南游於楚，从车百乘，积粟万锺，累茵而坐，列鼎而食，愿食藜藿之食，为亲负米，不可复得。每感斯言，虽存若亡，父母之恩，云何可报，慈如河海，孝若涓尘，今日为天下主，而不及供养，譬犹荒年而有七宝，饥不可食，寒不可衣，永慕长号，何解悲思。乃於锺山下建大爱敬寺，於青溪侧造大智度寺，以表罔极之情，达追远之心，不能遗蓼莪之哀，复於宫内起至敬殿，竭工匠之巧，尽世俗之奇，水石周流，芳树杂沓，限以国事，亦复不能得朝夕侍食，唯有朔望亲奉馈奠，虽复荐珍羞，而无所瞻仰，内心崩溃，如焚如灼，情切於衷，事形於言，乃作孝思赋云尔。

感四气之变易，见万物之化成。受天和而异命，禀地德而齐荣。察□螟於蚊睫，观□鹏於北溟。彼含识而异见，同有色而殊形。虽万类之众多，独在人而最灵。礼义别於飞走，言语异於鹦猩。念过隙之倏忽，悲逝川之不停。践霜露而凄怆，怀燧谷而涕零。掩此哀而不去，亦靡日而弗思。仲由念枯鱼而永慕，吾丘感风树而长悲。虽一志而舍生，奉二亲而何期。思因情生，情因思起。导情源以流澍，引思心而无已。既怀忧以终身，亦衔恤而没齿。当间居以永念，独拊膺而自伤。徒升岵而靡瞻，空陟屺其何望。涕纵横以交流，血沸涌而沾裳。览地义以自咎，惧灭性之乖方。仰太极以长怀，乃告哀於昊苍。冀皇天之有感，何报施之茫茫，晓百碎於魏阙，夜万断於中肠。心与心而相续，思与思而未央。晨孤立而萦结，夕独处而徊徨。气塞哀其似噎，念积心其若狂。至如献岁发晖，春日载阳。木散百华，草列众芳。对乐时而无欢，乃触目而感伤。朱明启节，白日朝临。木低甘果，树接清阴。不娱悦於怀抱，但罔极而缠心。兼葭苍苍，白露为霜。凉气入衣，凄风动裳。心无迫而自切，情不触而独伤。若乃寒冰已结，寒条已折。林飞黄落，山积白雪。旅雁呜而哀哀，朔风鼓而《风列》□。目触事而破碎，心随感而断绝。无一息而缓念，与四时而长切，年挥忽而莫反，时瞬ㄦ其如电。想慈颜之在昔，哀不可而重见。痛生育之靡答，顾报复而无片。悲与恨其俱兴，涕杂血其如霰。燕青春而差池，鸿素秋而翱翔。去来候於节物，飞鸣应於阴阳。何在我而不尔，与二气而乖张。常茹酷而轮回，历日夜而不忘。既视丹而成绿，亦见白而为黄。扰性情以翻覆，汨神虑而迷荒。想鸣鹤而魂断，听孤雏而心死。恸终天而无怙，号毕世而靡恃。观休屠之日□，岂教义之所及。见甘泉之画像，每下拜而垂泣。忽心动而不安，遽入侍於帝室。值何罗之作难，乃舍之以投瑟。超王臣之称首，冠诚勇而无匹。士行己之多方，见石他之有权。身虽死而名扬，乃忠孝而两全。顾丁兰其何人，家河内之野王。时舞象而方及，始成童而亲亡。刻木母以供事，常朝夕而在傍。刘镇就养而不暇，常远汲而力寡。苦节感於幽灵，醴泉生於灶下。顾长沙之临湘，有古初之道始。时父殁而末葬，遇邻火之卒起。乃伏棺而长号，雨暴至而火死。又何琦其亦然，独柩屋而全止。至如王祥黄雀入帐，隗通横石特起。盛彦之开母目，邢渠之生父齿。览斯事而众多，亦难得而具纪。灵蛇衔珠以酬德，慈鸟反哺以报亲。在虫鸟其尚尔，况三才之令人。治本归於三大，生民穷於五孝。置天地而德盈，横四海不挠。履斯道而不行，吁孔门其何教。（《释藏》策七，《广弘明集》二十九上，又略见《艺文类聚》二十，《初学记》十七。）



◇　赋体

草回风以照春，木承云以含化。芳竞飞於阳和，花争开於日夜。乐万类之得所，岂此心之云舍。欣分竹其厉精，惭戎车之屡驾。（《艺文类聚》五十六。）



◇　净业赋（并序）

少爱山水，有怀丘壑，身羁俗罗，不获遂志，舛独往之行，乖任纵之心，因尔登庸，以从王事，属时多故，世路屯蹇，有事戎旅，略无宁岁，上政昏虐，下竖奸乱，君子道消，小人道长，御刀应敕梅虫儿、茹法珍、俞灵韵、丰勇之、如是等多辈，志公所谓乱戴头者也。志公者，是沙门宝志，形服不定，示见无方，于时群小疑其神异，乃羁之华林外ト，公亦怒而言曰，乱戴头，乱戴头。各执权轴，入出号令，威福自由，生杀在口，忠良被屠馘之害，功臣受无辜之诛，服色齐同，分头各驱，皆称帝主，人云尊极，用其诡诈，疑乱众心，出入盘游，无忘昏晓，屏除京邑，不脱日夜，属纩者绝气道傍，子不遑哭，临月者行产路侧，母不及抱，百姓懔懔，如崩厥角。长沙宣武王有大功於国，礼报无报，酷害奄及，至於弟侄，亦罹其祸，遂复遣桓神与杜伯符等六七轻使，以至雍州，就诸军帅，欲见谋害，众心不与，故事无成。後遣刘山阳灼然见取，壮土□虎，器甲精锐，君亲无校，便欲束身待戮，此之横暴，出自群小，畏压溺三不吊，况复奸竖乎。若默然就死，为天下笑。俄而山阳至荆州，为萧颖胄所执，即遣马驿传道至雍州，乃赫然大号，建牙竖旗，四方同心，如响应声，以齐永元二年正月，发自襄阳，义勇如云，舳舻翳汉，竟陵太守曹宗马军主殷昌等，各领骑步，夹岸迎候，波浪逆流，亦四十里，至朕所乘舫乃止，有双白鱼跳入□□前，义等孟津，事符冥应，云动天行，雷震风驰，郢城克定，江州降款，姑熟甲胄，望风退散，新亭李居士稽首归降，独夫既除，苍生苏息，便欲归志园林，任情草泽，下逼民心，上畏天命，事不获已，遂膺大宝，如临深渊，如履薄冰，犹欲避位，以俟能者，若其逊让，必复鱼溃，非直身死名辱，亦负累幽显，乃作赋曰：日夜常思惟，循环亦已穷。终之或得离，离之必不终。负□临朝，冕旒四海，昧旦乾乾，夕惕若厉，朽索御六马，方此非譬。世论者以朕方之汤武。然朕不得以比汤武，汤武亦不得比比朕。汤武是圣人，朕是凡人，此不得以比汤武。但汤武君臣义未绝，而有南巢白旗之事。朕君臣义已绝，然後埽定独夫，为天下除患。以是二途，故不得相比。朕布衣之时，唯知礼义，不知信向，烹宰众生，以接宾客，随物肉食，不识菜味，及至南面，富有天下，远方珍羞，贡献相继，海内异食，莫不毕至，方丈满前，百味盈俎，乃方食辍筋，对案流泣，恨不得以及温冫青，朝夕供养，何心独甘此膳，因尔蔬食，不啖鱼肉，虽自内行，不使外知。至於礼宴，群臣肴膳，案常菜食味习，体过黄羸，朝中班班，始有知者。谢□孔彦颖等，屡劝解素，乃是忠至，未达朕心。朕又自念有天下，本非宿志，杜恕有云，刳心掷地，数片肉耳，所赖明达君子，亮其本心，谁知我不贪天下，唯当行人所不能行者，令天下有以知我心。复断房室，不与嫔侍同屋而处，四十馀年矣。於时四体小恶，问上省师刘澄之姚菩提疾候所以。刘澄之云，澄之知是饮食过所致。答刘澄之云，我是布衣，甘肥恣口。刘澄之云，官昔日食，那得及今日食。姚菩提含笑摇头云，唯菩提知官房室过多，所以致尔。於时久不食鱼肉，亦断房室，以其智非和缓，术无扁华，默然不言，不复诘问，犹令为治。刘澄之处酒，姚菩提处凡，服之病逾增甚，以其无所知，故不复服，因尔有疾，常自为方，不服医药，亦四十馀年矣。本非精进，既不食众生，无复杀害障，既不御内，无复欲恶障，除此二障，意识稍明，内外经书，读便解悟，从是已来，始知归向。《礼》云：人生而静，天之性也。感物而动，性之欲也。有动则心垢，有静则心净，外动既止，内心亦明，始自觉悟，患累无所由生也。乃作净业赋云尔。

观人生之天性，抱妙气而清静。感外物以动欲，心攀缘而成眚。过恒发於外尘，累必由於前境。若空谷之应声，似游形之有影。怀贪心而不厌，纵内意而自骋。目随色而变易，眼逐貌而转移。观五色之玄黄，玩七宝之陆离。著华丽之窈窕，耽冶容之逶迤。在寝兴而不舍，亦日夜而忘疲。如英媒之在摘，若骏马之带羁。类白日之丽天，乃历年之不亏。观耳识之爱声，亦如飞鸟之归林。既流连於丝竹，亦繁会於五音。经昏明而不绝，历四时而相寻。或乱情而惑虑，或氵舀耳而堙心。至如香气《香孛》起，触鼻发识。婉娩追随，氤氲无极。兰麝夹飞，如鸟二翼。若渴饮毒，如寒披棘。舌之嗜味，众尘无有。大苦碱酸，莫不甘口。啖食众生，虐及飞走。唯日不足，长夜饮酒。悖乱明行，罔虑幽咎。身之受触，以自安怡。美目清扬，巧笑蛾眉。细腰纤手，弱骨丰肌。附身芳洁，触体如脂。狂心迷惑，倒想自欺。至如意识攀缘，乱念无边。靡怀善想，皆起恶筌。如是六尘，同障善道。方紫夺朱，如风靡草。抱惑而生，与之偕老。随逐无明，莫非烦恼。轮回火宅，沈溺苦海。长夜执固，终不能改。□否相随，灾异互起。内怀邪信，外纵淫祀。排虚枉命，跖实横死。妄生神□，以招福祉。前轮折轴，後车覆轨。殃国祸家，亡身绝祀。初不内讼，责躬反己。皇天无亲，唯与善人。外清眼境，内净心尘。不与不取，不爱不嗔。如玉有润，如竹有筠。如芙蓉之在池，若芳兰之生春。淤泥不能污其体，重昏不能覆其真。雾露集而珠流，光风动而生芬。为善多而岁积，明行动而日新。常与德而相随，恒与道而为邻。见净业之爱果，以不杀而为因。离欲恶而自修，故无障於精神。患累已除，障碍亦净。如久澄水，如新磨镜。外照多像，内见众病。既除客尘，又还自性。三途长乖，八难永灭。止善既修，行善无缺。清净一道，无有异辙。唯有哲人，乃能披襟。如石投水，莫逆於心。心清冷其若冰，志皎洁其如雪。在欲结其既除，怀忧畏其亦灭。与恩爱而长违，顾生死而永别。览当今之逸少，想後来之英童。怀荆玉而未剖，藏神器而存躬。修圣行其不已，信善积而无穷。永劫扬其美名，万代流於清风。岂伏强而称勇，乃道胜而为雄。（《释藏》策七，《广弘明集》二十九上）



◇　围棋赋

围奁象天，方局法地。枰则广羊文犀，子则白瑶玄玉。方目无斜，直道不曲。尔乃建将军，布将士。列两阵，驱双轨。徘徊鹤翔，差池燕起。用忿兵而不顾，亦凭河而必危。痴无戒术而好斗，非智者之所为。运疑心而犹豫，志无成而必亏。今一棋之出手，思九事而为防。敌谋断而计屈，欲侵地而无方。不失行而致寇，不助彼而为强。不让他以增地，不失子而云亡。落重围而计穷，欲佻巧而行促。剧疏勒之□□，甚白登之困辱。或龙化而超绝。或神变而独悟。勿胶柱以调瑟，专守株而待兔。或有少棋，已有活形。失不为悴，得不为荣。若其苦战，未必能平。用折雄威，致损令名。故城有所不攻，地有所不争。东西驰走，左右周章。善有翻覆，多致败亡。虽畜锐以将取，必居谦以自牧。譬猛兽之将击，亦俯耳而固伏。若局势已胜，不宜过轻。祸起於所忽，功坠於垂成。至如玉壶银台，车厢井栏。既见知於曩日，亦在今之可观。或非劫非持，两悬两生。局有众势，多不可名。或方四聚五，花六持七。虽涉戏之近事，亦临局而应悉。或取结角。或营边鄙。或先点而亡，或先撇而死，故君子以之游神，先达以之安思。尽有戏之要道，穷情理之奥秘。（《艺文类聚》七十四）





◇　制旨解释天象

金刚山自近天之南，黑山则近天之北，极准於金刚为偏，而於南北为一心。令上林馆学士虞履及上林馆倪徽仁、刘□道等，具其度数，开列於後。（《开元占经》一）





◇　明堂制

明堂，准《大戴》礼，九室八牖三十六户，以茅盖屋，上圆下方。郑玄据《援神契》，亦云，上圆下方。又云，八窗四达。明堂之义，本是祭五帝神，九室之数，未见其理，若五堂而言，虽当五帝之数，向南则背叶光纪，向北则背赤□怒，东向西向，又亦如此，於事殊未可安。且明堂之祭五帝，则是总义，在郊之祭五帝，则是别义，宗祀所配，复应有室。若专配一室，则是义非配五，若皆配五，则便成五位，以理而言，明堂本无有室。

若如郑玄之义，听朔必在明堂，於此则人神混淆，庄敬之道有废。《春秋》云，介居二大国之间。此言明堂左右个者，谓所祀五帝堂之南，又有小室，亦号明堂，分为三处，听朔既三处，则有左右之义，在营域之内，明堂之外，则有个名，故曰明堂左右个也。以此而言，听朔之处，自在五帝堂之外，人神有别，差无相干。（《隋书·礼仪志》一）



◇　郊庙不宫悬制

先儒皆以宗庙宜设宫悬。案《周官》，奏黄锺，歌大吕，舞云门，以祀天神。奏太簇，歌应锺，舞咸池，以祭地□。奏夷则，歌小吕，舞大□，以飨先妣。奏无射，歌夹锺，舞大武，以享先祖。虞书云，戛击鸣球，搏拊琴瑟以咏，祖考来格，下管□兆鼓，合止□□，笙镛以间。《周礼》则分乐享祀，虞书则止鸣四悬，求之於古，无宫硼悬之文。案所以不宫悬者，事人礼缛，事神礼简。《礼器》云，天子之堂九尺。而至敬不坛。天子龙兖。而至敬不文。观天下物无可以称其德者，则以少为贵。郊特牲云，宗庙之器，可用也而不可使其利，所以交於神也。不可以同於所安乐之义也。王肃初不分析此前数旨，直言用天子之制。若郊庙既均其制，二神礼文，复何以同？今宜祀天地宗庙，逐所应须，便即设之，则非宫非轩，非判非特，直以致敬所应施用耳。（《通典》一百四十七）



◇　宗庙用迎送乐制

礼云，祭之日，乐与哀半。乐以迎来，哀以送往。《尚书》有《高宗肜日》之文，《诗》著《丝衣》绎宾尸之作，故儒者说，言今日之祭，明日又祭，殷曰肜，周以为绎，肜绎之祭，在乎门傍，名以为礻方，此岂不以神灵不测，於此庶或遇之。殷人求阳，周人求阴，今已绝灌□之礼，宜在求阳之义，尸非神，神非尸。今可得言主非神，神非主，以不若尔，主虽安於龛室，神则无所不之，送迎之乐，弥会阴阳不测之理，前儒之义，如似可安，今随人所用。（《通典》一百四十七）



◇　安成始兴二王为慈母服制（天监七年）

二王在远，诸子宜摄祭事。（《梁书·司马筠传》）



◇　议皇子为慈母服制（天监七年）

《礼》言慈母，凡有三条：一则妾子之无母，使妾之无子者养之，命为母子，服以三年，《丧服齐衰章》所言慈母如母是也。二则嫡妻之子无母，使妾养之，慈抚隆至，虽均乎慈爱，但嫡妻之子，妾无为母之义，而恩深事重，故服以小功，《丧服小功章》所以不直言慈母，而云庶母慈己者，明异於三年之慈母也。其三则子非无母，正是择贱者视之，义同师保，而不无慈爱，故亦有慈母之名，师保既无其服，则此慈母亦无服矣。《内则》云，择於诸母与可者，使为子师，其次为慈母，其次为保母，此其明文。此言择诸母，是择人而为此三母，非谓择取兄弟之母也。何以知之？若是兄弟之母，其先有子者，则是长妾，长妾之礼，实有殊加，何容次妾生子，乃退成保母，斯不可也。又有多兄弟之人，於义或可，若始生之子，便应三母俱阙邪？由是推之，内则所言诸母，是谓三母，非兄弟之母明矣。子游所问，自是师保之慈母，非三年小功之慈母也。故夫子得有此对，岂非师保之慈母无服之证乎。郑玄不辨三慈，混为训释，引彼无服，以注慈己，後人致谬，实此之由。经言君子子者，此虽起於大夫，明大夫犹尔，自斯以上，弥应不异，故传云，君子子者，贵人之子也。总言曰贵，则无所不包，经传互文，交相显发，则知慈加之义，通乎大夫以上矣。宋代此科，不乖礼意，便加除削，良是所疑。（《梁书·司马筠传》，又《南史·司马筠传》。）



◇　唱断肉经竟制

诸僧道诸小僧辈，看经未遍，互言无断肉语，今日此经言何所道，所以唱此革屣文者，本意乃不在此，正为此三十三日。法云法师讲《涅□》断肉事。於时僧正慧超法宠法师难云，若经文究竟断一切肉，乃至自死不得食者，此则同尼乾断皮革，不得著革屣，若开皮革得著革屣者，亦应开食肉。法云法师乃已有通释，而二法师难意未了，於时自仍通云，若是圣人，故自不著此物，若中行人，亦不著此，著此皆是下行人，所以不同尼乾者，语有所舍，若无麻□之乡，亦有开皮革义论，有麻□处，大慈者乃实应不著，但此事与食肉不得顿同。凡著一革屣，经久不坏，若食啖众生，就一食中，便害无量身命，况日日餐咀，数若恒沙，亦不可得用革屣以并断肉。於时诸僧乃无复往复，恐诸小僧执以为疑，方成巨弊，所以唱此不受革屣文，正欲释一日所疑，非关前制。凡啖肉者，是大罪障，经文道，昔与众生经为父母亲属，众僧那不思此，犹忍食啖众生，己不能投身饿虎，割肉贸鹰，云何反更啖他身分？诸僧及领徒众法师，诸尼及领徒众者，各还本寺，宣告诸小僧尼，令知此意。（《广弘明集》二十六）





卷二




◎　武帝（二）



◇　降省齐世王侯封爵诏（天监元年四月丙寅）

兴运升降，前代旧章。齐世王侯封爵，悉皆降省。其有效著艰难者，别有後命，惟宋汝阴王不在除例。（《梁书·武帝纪》中）



◇　降封豫章王元琳诏

褒隆往代，义炳彝则。朕当此乐推，思引前典。豫章王元琳，故巴陵王昭秀胄子，同齐氏宗国，高武嫡胤，宜祚井邑，以传世祀，降新淦县侯，五百户。（《南齐书·豫章王嶷传》）



◇　降封王俭为南昌侯诏（初受禅）

庭坚世祀，靡辍於宗周，乐毅锡壤，乃昭於洪汉。齐故太尉南昌公，含章履道，草昧兴齐，谟明翊赞，同符在昔。虽子房之蔚为帝师，文若之隆比王佐，无以尚也。朕膺历受图，惟新宝命，莘莘玉帛，升降有典，永言前代，敬惟徽烈，匪直懋勋，义兼怀树，可降封南昌县公为侯，食邑千户。（《梁书·太宗王皇后传》）



◇　追赠张弘籍诏

亡舅齐镇西参军，素风雅猷，夙肩名辈，降年不永，早世潜辉。朕少离苦辛，情地弥切，虽宅相克成，辂车靡赠，兴言永往，触目恸心，可追赠廷尉卿。（《梁书·太祖张皇后传》。）



◇　放还罪口诏（四月丙寅）

大运肇升，嘉庆惟始，劫贼馀口，没在台府者，悉可蠲放，诸流徙之家，并听还本。（《梁书·武帝纪》中）



◇　放遣宫女诏（四月丁卯）

宋氏以来，并恣淫侈，倾宫之富，遂盈数千，推算五都，愁穷四海，并婴罹冤横，拘逼不一，抚弦命管，良家不被蠲，织室绣房，幽厄犹见役，弊国伤和，莫斯为甚。凡後宫乐府，西解暴室，诸如此例，一皆放遣；若衰老不能自存，官给廪食。（《梁书·武帝纪》中）



◇　分遣内侍省方诏（四月庚午）

观风省俗，哲后弘规，狩岳巡方，明王盛轨，所以重华在上，五品聿修，文命肇基，四载斯履，故能物色幽微，耳目屠钓，致王业於缉熙，被淳风於遐迩。朕以寡薄，昧於治方，藉代终之运，当符命之重，取监前古，懔若驭朽，思所以振民育德，去杀胜残，解网更张，置之仁寿；而明惭照远，智不周物，兼以岁之不易，未遑卜征，兴言夕惕，无忘鉴寐，可分遣内侍，周省四方，观政听谣，访贤举滞；其有田野不辟，狱讼无章，忘公徇私，侵渔是务者，悉随事以闻；若怀宝迷邦，蕴奇待价，蓄响藏真，不求闻达，并依名腾奏，罔或遗隐，使□轩所届，如朕亲览焉。（《梁书·武帝纪》中）



◇　定赎刑条格诏（四月庚午）

金作牍刑，有闻自昔，入缣以免，施於中代，民悦法行，莫尚乎此。永言叔世，偷薄成风，婴愆入罪，厥途匪一，断弊之书，日缠於听览，钳钛之刑，岁积於牢犴，死者不可复生，生者无因自返，由此而望滋实，庸可致乎？朕夕惕思治，念崇政术，斟酌前王，择其令典，有可以宪章邦国，罔不由之，庶愧心於四海，昭情素於万物，俗伪日久，禁网弥繁，汉文四百，邈焉已远，虽省事清心，无忘日用，而委衔废策，事未获从，可依周汉旧典，有罪入赎，外详为条格，以时奏闻。（《梁书·武帝纪》中，又略见《南史》六。）



◇　置谤木肺石函诏（四月癸酉）

商俗甫移，遗风尚炽，下不上达，由来远矣，升中驭索，增其懔然，可於公车府谤木肺石傍，各置一函。若肉食莫言，山阿欲有横议，投谤木函，若从我江汉，功在可策，犀兕徒弊，龙蛇方县，次身才高妙，摈压莫通，怀傅吕之术，抱屈贾之叹，其理有□然，受困包匦。夫大政侵小，豪门陵贱，四民已穷，九重莫达，若欲自申，并可投肺石函。（《梁书·武帝纪》中）



◇　平议治网诏（四月甲戌）

礼闱文阁，宜率旧章，贵贱既位，各有差等，俯仰拜伏，以明王度，济济洋洋，具赡斯在。顷因多难，治网弛落，官非积及，荣由幸至，六军尸四品之职，青紫治白簿之劳，振衣朝伍，长揖卿相，趋步广闼，并驱丞郎，遂冠履倒错，圭甑莫辨，静言疚怀，思返流弊。且玩法惰官，动成逋弛，罚以常科，终未惩革。夫□贾楚申威，盖代断趾，笞捶有令，如或可从，外详共平议，务尽厥理。（《梁书·武帝纪》中）





◇　以兄子伯游为会稽太守诏（四月）

兄子伯游，虽年识未弘，意尚粗可，浙东奥区，宜须抚莅，可督会稽东阳新安永嘉临海五郡诸军事、辅国将军、会稽大守。（《梁书·永阳王伯游传》）



◇　追封萧颖胄诏（天监元年）

念功惟德，历代所同，追远怀人，弥与事笃。齐故侍中、丞相、尚书令颖胄，风格峻远，器宇渊邵，清猷盛业，问望斯归。缔构义始，肇基王迹，契阔屯夷，载形心事。朕膺天改命，光宅区宇，望岱瞻河，永言增恸。可封巴东郡开国公，食邑三千户，本官如故。（《南齐书·萧颖胄传》，又见《梁书·萧颖达传》）。



◇　赠谥萧颖胄等诏

齐故侍中丞相尚书令颖胄，葬送有期，前代所加殊礼，依晋王导齐豫章王故事可悉给，谥曰献武，范僧简赠交州刺史。（《南齐书·萧颖胄传》）



◇　与何点手诏（初践阼）

昔因多暇，得访逸轨，坐修竹，临清池，忘今语古，何其乐也。暂别丘园，十有四载，人事艰阻，亦何可言。自应运在天，每思相见，密迩物色，劳甚山阿，严光排九重，践九等，谈天人，叙故旧，有所不臣，何伤於高？文先以皮弁谒子桓，伯况以□绡见文叔，求之往策，不无前例，今赐卿鹿皮巾等，後数日望能入也。（《梁书·何点传》）



◇　加范述曾礼秩诏（初践阼）

中散大夫范述曾。昔在齐世，忠直奉主，往莅永嘉，治身廉约，宜加礼秩，以厉清操，可太中大夫，赐绢二十匹。（《梁书·范述曾传》）



◇　下诏徵何点

前徵士何点，高尚其道，志安容膝，脱落形骸，栖志□冥。朕日昃思治，尚想前哲，况亲得同时，而不与为政？喉唇任切，必俟邦良，诚望惠然，屈居献替，可徵为侍中。（《梁书·何点传》，案：《何点传》此下有复诏资给何点，《艺文类聚》以为沈约作。）



◇　下释保志诏

志公迹拘尘垢，神游冥寂，水火不能焦濡，蛇虎不能侵惧，语其佛理，则声闻以上，谈其隐沦，则遁仙高者，岂得以俗士常情，空相拘制。何其鄙狭，一至於此，自今行来，随意出入，勿得复禁。（《高僧传》十。）



◇　许风闻奏事诏（闰月壬寅）

成务弘风，肃厉内外，实由设官分职，互相惩纠，而顷壹拘常式，见失方奏，多容违惰，莫肯执咎，宪网日弛，渐以为俗，今端右可以风闻奏事，依元熙旧制。（《梁书·武帝纪》中）



◇　许曹郎奏事诏

自礼闱陵替，历兹永久，郎署备具，无取职事，糠秕文案，贵尚虚闲，空有趋墀之名，了无握兰之实，曹郎可依昔奏事。（《隋书》。）



◇　赠谥张弘策诏（五月）

亡从舅卫尉，虑发所忽，殒身袄竖。其情理清贞，器识淹济，自藩升朝，契阔夷阻。加外氏凋衰，飨尝屡绝，兴感渭阳，情寄斯在。方赖忠勋，翼宣寡薄，报效无徵，永言增恸，可赠散骑常侍、车骑将军。给鼓吹一部，谥曰愍。（《梁书·张弘策传》）



◇　诏任□

聊为七夕诗五韵，殊未近咏歌，卿虽讷於言，而辩於才，可即制付使者。（《文选·任彦升奉答敕示七夕诗启》注引《任□集》）





◇　定梁律诏（八月丁未）

律令不一，实难去弊，杀伤有法，昏墨有刑，此盖常科，易为条例。至如三男一妻，悬首造狱，事非虑内，法出恒钧，前王之律，後主之令，因循创附，良各有以。若游辞费句，无取於实录者，宜悉除之。求文指归，可适变者，载一家为本，用众家以附，景丁俱有，则去丁以存景，若景丁二事，注释不同，则二家兼载，咸使百司，议其可不，取其可安，以为标例，宜云某等如干人同议，以此为长，则定以为梁律，留尚书比部，悉使备文，若班下州部，止撮机要，可无二门侮法之弊。（《隋书·刑法志》，案：《梁书·武帝纪》中云，诏中书监王莹八人参定律令。）



◇　访百寮古乐诏（元年）

夫声音之道，与政通矣，所以移风易俗。明贵辨贱，而韶□之称空传，咸英之实靡托，魏晋以来，陵替滋甚，遂使雅郑混淆，锺石斯谬，天人缺九变之节，朝宴失四悬之仪，历年永久，将堕於地。（二句从《初学记》补。）朕昧旦坐朝，思求厥旨，而旧事匪存，未获厘正，寤寐有怀，所为叹息，卿等学术通明，可陈其所见。（《隋书·音乐志》上，武帝思弘古乐，天监元年，遂下诏访百寮，又见《初学记》十五。）



◇　答何佟之等请修五礼诏（元年）

礼坏乐缺，故国异家殊，实宜以时修定，以为永准。但顷之修撰，以情取人，不以学进，其掌知者，以贵总一，不以稽古，所以历年不就，有名无实，此既经国所先，外可议其人，人定即便撰次。（《梁书·徐勉传》）





◇　敕诸州月一讯狱诏（二年正月甲寅）

三讯五听，著自圣典，哀矜折狱，义重前诰，盖所以明慎用刑，深戒疑枉，成功致治，罔不由兹。朕自藩部，常躬讯录，求理得情，洪细必尽。末运弛网，斯政又阙，牢犴沉壅，申诉靡从。朕属当期运，君临亿兆，虽复斋居宣室，留心听断；而九牧遐荒，无因临览。深惧怀冤就鞫，匪唯一方。可申敕诸州，月一临讯，博询择善，务在确实。（《梁书·武帝纪》中）





◇　赠范云诏（五月）

追远兴悼，常情所笃；况问望斯在，事深朝寄者乎？故散骑常侍、尚书右仆射、霄城侯云，器范贞正，思怀经远，爰初立志，素履有闻。脱巾来仕，清绩仍著，褒务登朝，具瞻惟允。绸缪翊赞，义简朕心，虽勤非负□勺，而旧同论讲，方骋远途，永毗庶政，奄致丧殒，伤悼於怀。宜加命秩，式备徽典。可追赠侍中、卫将军，仆射、侯如故。并给鼓吹一部。（《梁书·范云传》）



◇　下扶南王诏（七月）

扶南王□陈如□邪跋摩，介居海表，世纂南服，厥诚远著，重译献□，宜蒙酬纳，班以荣号，可安南将军扶南王。（《梁书·海南诸国传》）



◇　答袁昂诏（二年）

朕遗射钩，卿无自外。（《梁书·袁昂传》）



◇　遣使巡行诏（三年六月丙子）

昔哲王之宰世也。每岁卜征，躬事巡省，民俗政刑，罔不必逮。末代风凋，久旷兹典，虽欲肆远忘劳，究临幽仄，而居今行古，事未易从，所以日晏踟蹰，情同再抚。总总九州，远近民庶，或川路幽遐，或贫羸老疾，怀冤抱理，莫由自申，所以东海匹妇，致灾邦国，西土孤魂，登楼请诉。念此於怀，中夜太息。可分将命巡行州部，其有深冤钜害，抑郁无归，听诣使者，依源自列。庶以矜隐之念，昭被四方，昭被四方，□听远闻，事均亲览。（《梁书·武帝纪》中）





◇　赠蔡道恭诏（八月）

持节、都督司州诸军事、平北将军、司州刺史、汉寿县开国伯道恭，器干详审，才志通烈。王业肇构，致力陕西。受任边垂，效彰所莅。寇贼凭陵，竭诚守御，奇谋间出，捷书日至。不幸抱疾，奄至殒丧，遗略所固，得移气朔。自非徇国忘己，忠果并至，何能身没守存，穷而後屈？言念伤悼，特兼常怀，追荣加等，抑有恒数。可赠镇西将军，使持节、都督、刺史、伯如故，并寻购丧榇，随宜资给。（《梁书·蔡道恭传》）



◇　除赎罪科诏（十一月甲子）

设教因时，淳薄异政，刑以世革，轻重殊风。昔商俗未移，民散久矣，婴网陷辟，日夜相寻。若悉加正法，则赭衣塞路；并申弘宥，则难用为国，故使有罪入赎，以全元元之命。今遐迩知禁，圄犴稍虚，率斯以往，庶几刑措。金作权典，宜在蠲息，可除赎罪之科。（《梁书·武帝纪》中）



◇　给赙何点诏（三年）

新除侍中何点，栖迟衡泌，白首不渝。奄至殒丧，倍怀伤恻。可给第一品材一具，赙钱二万，布五十匹。丧事所须，内监经理。（《梁书·何点传》）



◇　选侍郎诏（三年）

尚书郎在职清能。或人才高妙者，为侍郎。（《梁书·到沆传》）



◇　斋日去庙二百步断哭诏（三年）

六门之内，士庶甚多，四时蒸尝，俱断其哭，若有死者，棺器须来，既许其大，而不许其细也。到斋日宜去庙二百步断哭。（《隋书·礼仪志》二，何佟之议到斋日六门断哭，诏云云。）



◇　定选格诏（四年月癸卯）

今九流常选，年未三十，不通一经，不得解褐。若有才同甘、颜，勿限年次。（《梁书·武帝纪》中，又见《南史》六。）



◇　停止宫人观礼诏（正月戊申）

夫□郊飨帝，至敬攸在，致诚尽悫，犹惧有违；而往代多令宫人纵观兹礼，帏宫广设，辎□耀路，非所以仰虔苍昊，昭感上灵。属车之间，见讥前世，便可自今停止。（《梁书·武帝纪》中）



◇　置五经博士诏（四年）

二汉登贤，莫非经术，服膺雅道，名立行成。魏晋浮荡，儒教沦歇，风节罔树，抑此之由。朕日昃罢朝，思闻俊异，收士得人，实惟酬奖，可置五经博士各一人，广开馆宇，招纳後进。（《梁书·儒林传》序）



◇　北伐诏（十月丙午）

门下，周文薄伐，实宁边患，汉武命师，允恢王略。蕞尔犬羊，陵纵日久，宋氏云衰，乘衅逞暴，海岱彭邹，翦焉沦覆，虽每存拯定，雄图弗举。齐末纠纷，复肆奸毒，宛叶淮肥，仍离内侮，伪酋恶稔，天诛自降，凶渠嗣虐，险慝弥流，残锄亲党，咀噬黔庶，繁役丝兴，毒赋云起，司冀馀华，中州旧族，缀足宛颈，载离涂炭，延首南云，思沾王泽。鼎运启基，大业草创，蠢彼戎心，仍窥疆埸，虔刘我□郡，侵扰我徐方，小竖道迁，乘隙背诞，凶丑贪愚，复相苞纳。前以叛臣难长，彼此齐患，推心忖物，庶必暗同，故有移书，较陈往旨，而方加拥蔽，曾无反报，同恶相济，市贾非匹，告舍既违，难以义奖，非威非力，制胜莫从。加以丑数云亡，幽显咸应，讹谣表徵，灾□备兆，殄灭之期，皎如日月，左伊右□，实殷霜露，鸱枭是宅，非谓天道，一星已周，实为冥数，取乱之机，事协兹日，顷时和岁稔，政平人豫，华戎内款，表疏相属，便宜广命群帅，赫然大举，总一车书，混同禹迹，具位泉猷等戎卒七万，先定寿春，某等武旅五万，扬旌氵巢岘，既清颍汝，□临□涧，某等铁骑二万，超影绝群，出自大徐，傍趣巩洛，某等组甲四万，霜锋曜日，发自淮□，直指金墉，某等率羽林□勇五万，某等率二兖剽猛，熊罴十万，同济彭泗，经汴入河，某等海□同万舳，径掩临淄，某等轻锐五万，风偃齐岱，拂兹钜野，泛彼孟津，某等勒司郢之师，骁果六万，步出义阳，横□蔺熊耳，某等率三州武毅，剑客八万，入自曾阳，传檄崤陕，暨中岳而解鞍，指浮桥而一息。并敕某等连旌五万，水陆齐迈，具位泉藻帅徒七万，云飞灵关，北通栈路，澄廓陇右。凡此将帅，启涂载路，鱼丽後军，骆驿继轨，经启中原，括囊九服，伐罪吊人，於是乎在。大众外临，宜有总一，自非密亲英誉，风略兼远，无以专任阃外，授律群师，临川王宏，可权进督南北兖徐青冀豫司霍八州，都督北讨诸军事。命将出车，咸有副贰，具位恢（当作忄炎。）可暂辍端右，参赞戎机。舟徒雷骇，熊武百万，投石拔距之力，招关扛鼎之威，岳动川移，风驰电迈，铁马方原，戈船千里，百道并驱，同会洛邑，戡翦逋丑，馘扫鲸鲵，被仁风於两周，抚遗黎於赵魏，将令溥天之下，於斯大同，偃伯灵台，何远之有。元恪若能率其徒属，舆榇军门者，中军府以时将送，当待以列侯之礼。（《文馆词林》）





◇　均选诏（五月正月丁卯）

在昔周汉，取士方国。顷代凋讹，幽仄罕被，人孤地绝，用隔听览，士操沦胥，因兹靡劝，岂其岳渎纵灵，偏有厚薄，实由知与不知，用与不用耳。朕以菲德，君此兆民，而兼明广照，屈於堂户，飞耳长目，不及四方，永言愧怀，无忘旦夕。凡诸郡国旧族。邦内无在朝位者，选官搜括，使郡有一人。（《梁书·武帝纪》中）



◇　遣官录囚诏（四月甲寅）

朕昧旦斋居，惟刑是恤，三辟五听，寝兴载怀。故陈肺石於都街，增官司於诏狱，殷勤亲览，小大以情。而明慎未洽，囹圄尚拥，永言纳隍，在予兴愧。凡犴狱之所，可遣法官近侍，递录囚徒，如有枉滞，以时奏闻。（《梁书·武帝纪》中）



◇　祝史罪已诏（六年正月已卯）

夫有天下者，义非为己。凶荒疾疠，兵革水火，有一於此，责归元首。今祝史请祷，继诸不善，以朕身当之，永使灾害，不及万姓，俾兹下民，稍蒙宁息，不得为朕祈福，以增其过。特班远迩，咸令遵奉。（《梁书·武帝纪》中）



◇　革选诏（六年）

在昔晋初，仰惟盛化，常侍侍中，并奏帷幄，员外常侍，特为清显，陆始名公之胤，位居纳言，曲蒙优礼，方有斯授，可分门下二局，委散骑常侍尚书案奏，分曹入集书。通直常侍，本为显爵，员外之选，宜参旧准，人数依正员格。（《隋书·百官志》上）



◇　元会应南面诏（六年）

顷代以来：元日朝毕，次会群臣，则移就西壁下东向坐。求之古义，王者宴万国，唯应南面，何更居东面？《隋书．礼仪志》四，又见《通典》七十。

◇　议元会受贽诒（六年）

元日受五等贽，圭璧，并量所付。（《隋书·礼仪志》四，又见《通典》七十。）



◇　立学诏（七年正月乙酉）

建国君民，立教为首。不学将落，嘉植靡由。（《儒林传》序作「砥身砺行，由乎经术」。）朕肇基明命，光宅区宇，虽耕耘雅业。傍阐艺文，而成器未广，志本犹阙，非所以□范贵游，纳诸轨度，思欲式敦让齿，自家刑国。今声训所渐，戎夏同风，宜大启庠□，博延胄子，务彼十伦，弘此三德，使陶钧远被，微言载表。（《梁武帝纪》中，又见《儒林传》序，仅异二语，张溥本重出。）



◇　营建象阙诏（正月戊戌）

昔晋氏青盖南移，日不暇给，而两观莫筑，悬法无所。今礼盛化光，役务简便，可营建象阙，以表旧章。（《文选·石阙铭》注引刘□《梁典》）



◇　将有事太庙诏（七年）

礼云，斋日不乐。今亲奉，始出宫，振作鼓吹，外可详议。（《隋书·音乐志》上，《通典》一百四十二。）



◇　下高骊王高云诏（二月乙亥）

高骊王乐浪郡公云，乃诚款著，贡驿相寻，宜隆秩命，式弘朝典，可抚东大将军开府仪同三司持节、常侍都督、王并如故。（《梁书·东夷高句骊传》）



◇　开山泽常禁诏（九月丁亥）

刍牧必往，姬文垂则，雉兔有刑，姜宣致贬，薮泽山林，毓材是出，斧斤之用，比屋所资。而顷世相承，并加封固，岂所谓与民同利，惠兹黔首。凡公家诸屯戍见封□气者，可悉开常禁。（《梁书·武帝纪》中）



◇　诏详定郊祀冕服（七年）

礼，王者祀昊天上帝，则大裘而冕，祀五帝亦如之。又云，莞席之安，而蒲越稿秸之用。斯皆至敬无文，贵诚重质。今郊用陶匏，与古不异，而大裘蒲秸，独不复存，其於质敬，恐有未尽。且一献为质，其剑佩之饰，及公卿所著冕服，可共详定。（《隋书·礼仪志》一）



◇　赠谥郑绍叔诏（七年）

追往念功，前王所笃，在诚惟旧，异代同规。通直散骑常侍、右卫将军、东兴县开国侯绍叔，立身清正，奉上忠恪，契阔藩朝，情绩显著。爰及义始，实立茂勋，作牧疆境，效彰所莅。方甲任寄，协赞心膂，奄至殒丧，伤痛於怀。宜加优典，隆兹宠命。可赠散骑常侍、护军将军，给鼓吹一部，东园秘器，朝服一具，衣一袭，凶事所须，随由资给，谥曰忠。（《梁书·郑绍叔传》）



◇　置陵令诏（七年）

陵监之名，不出前诰，且宗庙宪章，既备典礼，园寝职司，礼不容易，诸王陵先立监者，改为令。（《唐书·官品志》）



◇　叙录寒儒诏（八年五月壬午）

学以从政，殷勤往哲，禄在其中，抑亦前事。朕思阐治纲，每敦儒术，轼闾辟馆，造次以之。故负帙成风，甲科间出，方当置诸周行，饰以青紫。其有能通一经始末无倦者，策实之後，选官可量加叙录，虽复牛监羊肆，寒品後门，并随才试吏，勿有遗隔。（《梁书·武帝纪》中）



◇　报阮研言王敬胤遗命诏（八年）

敬胤令其息崇素，气绝便沐浴，藉以二芦{□废}，{□废}地周身，归葬忠侯。此达生之格言，贤夫玉匣石椁远矣。然子於父命，亦有所从，有所不从，今崇素若信遗意，土周浅薄，属辟不施，一朝见侵狐鼠，戮尸已甚。父可以训子，子亦不可行之，外内易棺，此自奉亲之情，藉士而葬，亦通人之意，宜两舍两取，以达父子之志，棺周於身，土周於椁，去其牲奠，敛以时服，一可以申情，二可以称家，礼教无违，生死无辱，此故当为安也。（《南史·四十九刘□传》）



◇　令皇太子王侯之子入学诏（九年三月乙未）

王子从学，著自礼经，贵游咸在，实惟前诰，所以式广义方，克隆教道。今成均大启，元良齿让，自斯以降，并宜隶业，皇太子及王侯之子年在从师者，可令入学。（《梁书·武帝纪》中）





◇　下林邑王范天凯诏（四月）

林邑王范天凯，介在海表，乃心款至，远修职贡，良有可嘉，宜班爵号，被以荣泽，可持节督缘海诸军事、威南将军、林邑王。（《梁书·海南诸国传》）



◇　使内外官各陈损益诏（五月己亥）

朕达听思治，无忘日昃，而百司群务，其途不一，随时适用，各有攸宜，若非总会众言，无以备兹亲览，自今台阁省府，州郡镇戍，应有职僚之所，时共集议，各陈损益，具以奏闻。（《梁书·武帝纪》中）



◇　妙简都令史诏（九年）

尚书五都，职参政要，非但总领众局，亦乃方轨二丞。顷虽求才，未臻妙简，可革用士流，每尽时彦，庶同持领，秉此群目。（《隋书·百官志》上）





卷三




◎　武帝（三）



◇　罢凤皇衔书诏

朕君临南面，道风盖阙，嘉祥时至，为愧已多，假令巢侔轩阁，集同昌户，犹当顾循寡德，推而不居，况於名实顿爽，自欺耳目。一日元会，太乐奏凤皇衔书伎，至乃舍人受书，升殿跪奏，诚复兴平前代，率由自远，内省怀惭，弥与事笃，可罢之。（《隋书·音乐志》上）



◇　赠谥吕僧珍诏（天监十年五月）

思旧笃终，前王令典，追荣加等，列代通规。散骑常侍、领军将军平固县开国侯僧珍，器思淹通，识宇详济，竭忠尽礼，知无不为，与朕契阔，情兼屯泰，大业初构，茂勋克举，及居禁卫，朝夕尽诚，方参任台槐，式隆朝寄，奄致丧逝，伤恸於怀，宜加优典，以隆宠命，可赠骠骑将军、开府仪同三司，常侍鼓吹，侯如故，给东园秘器，朝服一具，衣一袭，丧事所须，随由备办，谥曰忠敬侯。（《梁书·吕僧珍传》。）



◇　求言诏（七月丙辰）

昔公卿面陈，载在前史，令仆陛奏，列代明文，所以厘彼庶绩，成兹群务。晋氏陵替，虚诞为风，自此相因，其失弥远，遂使武帐空劳，无汲公之奏，丹墀徒辟，阙郑生之履，三槐八座，应有务之，百官宜有所论，可入陈启，庶藉周爰，少匡寡薄。（《梁书·武帝纪》中）



◇　停将送老小诏（十一年正月壬辰）

夫刑法悼耄，罪不收孥，礼著明文，史彰前事。盖所以申其哀矜，故罚有弗及。近代相因，厥网弥峻，髫年华发，同坐入愆，虽惩恶劝善，宜穷其制，而老幼流离，良亦可愍。自今逋谪之家，及罪应质作，若年有老小，可停将送。（《梁书·武帝纪》中，《隋书·刑法志》，《通典》一百六十四。）



◇　收藏魏人战亡者诏（四月戊子）

去岁朐山，大歼丑类，宜为京观，用旌武功。但伐罪吊民，皇王盛轨，掩骼埋□，仁者用心，其下青州，悉使收藏。（《梁书·武帝纪》中）



◇　议南北二郊坎位诏（十一年）

礼，祭月於坎。良由月是阴义。今五帝天神，而更居坎。又礼云：祭日於坛，祭月於坎。并是别祭，不关在郊，故得各从阴阳，而立坛坎。兆於南郊，就阳之义，居於北郊，就阴之义，既云就阳，义与阴异，星月与祭，理不为坎。（《隋书·礼仪志》一）



◇　收敛道死诏（十二年二月丙寅）

掩骼埋□，义重周经，□椟有加，事美汉策。朕向隅载怀，每勤造次，收藏之命，亟下哀矜，而寓县遐深，遵奉未洽，□然路隅，往往而有，言愍沈枯，弥劳伤恻，可明下远近，各巡境界，若委骸不葬。或□衣莫改，即就收敛，量给棺具，庶夜哭之魂斯慰，沾霜之骨有归。（《梁书·武帝纪》中）



◇　改建明堂诏（十月丁亥）

明堂地势卑湿，未称乃心，外可量就埤起，以尽诚敬。（《梁书·武帝纪》中，又见《南史》六。）





◇　议盥及涤爵各一□诏（十二年）

祭祀用洗□中水盥，仍又涤爵。爵以礼神，宜穷精洁，而一器之内，杂用洗手，外可详议。（《隋书·礼仪志》二）



◇　赠谥柳庆远诏（十四年）

念往笃终，前王令则，式隆宠数，列代恒规。使持节都督雍梁南北秦四州、郢州之竟陵、司州之随郡诸军事、安北将军宁蛮校尉、雍州刺史、云杜县开国侯柳庆远，器识淹旷，思怀通雅，爰初草昧，预属经纶，远自升平，契阔禁旅，重牧西藩，方弘治道，奄至殒丧，伤恸於怀，宜追荣命，以彰茂勋，可赠侍中、中军将军、开府仪同三司，鼓吹侯如故，谥曰忠惠，赙钱二十万，布二百匹。（《梁书·柳庆远传》）



◇　求贤诏（正月辛亥）

朕恭祗明祀，昭事上灵，临竹宫而登泰坛，服裘冕而奉苍璧，柴望既升，诚敬克展，思所以对越乾元，弘宣德教，而缺於治道，政法多昧，实伫群才，用康庶绩，可班远近，博采英异。若有确然乡党，独行州闾，肥遁丘园，不求闻达，藏器待时，未加收采。或贤良方正，孝弟力田，并即腾奏，具以名上。当擢彼周行，试以邦邑，庶百司咸事，兆民无隐。又世轻世重，随时约法，前以劓墨，用代重辟，犹念改悔，其路已壅，并可省除。（《梁书·武帝纪》中）



◇　赠谥王茂诏（四月）

旌德纪勋，哲王令轨，念终追远，前典明诰。故使持节散骑常侍、骠骑将军、开府仪同三司、江州刺史茂，识度淹广，器宇凝正，爰初草昧，尽诚宣力，绸缪休戚，契阔屯夷，方赖谋猷，永隆朝寄，奄至死殒。朕用恸於厥心，宜增礼数，式昭盛烈，可赠侍中大尉，加班剑二十人，鼓吹一部，谥曰忠烈。（《梁书·王茂传》）



◇　加孙谦优秩诏（十四年）

光禄大夫孙谦，清慎有闻，白首不怠，高年旧齿，宜加优秩，可给亲信二十人，并给扶。（《梁书·孙谦传》）





◇　务本诏（十五年正月己巳）

观时设教，王政所先，兼而利之，实惟务本，移风致治，咸由此作。顷因革之令，随事必下，而张弛之要，未臻厥宜，民瘼犹繁，廉平尚寡，所以伫旒纩而载怀，朝玉帛而兴叹。可申下四方，政有不便於民者，所在具条以闻，守宰若清洁可称，或侵渔为蠹，分别奏上，将行黜陟。长吏劝课，躬履堤坊，勿有不修，致妨农事。关市之赋。或有未允，外时参量，优减旧格。（《梁书·武帝纪》中）





◇　恤民诏（十六年正月辛未）

朕当□思治，政道未明，昧旦劬劳，亟移星纪。今太□御气，勾芒首节，升中就阳，□敬克展，务承天休，布兹和泽。尢贫之家，勿收今年三调，其无田业者，所在量宜赋给。若民有产子，即依格优蠲，孤老鳏寡，不能自存，咸加赈恤。班下四方，诸州郡县，时理狱讼，勿使冤滞，并若亲览。（《梁书·武帝纪》中）





◇　量代牲牢诏（四月）

夫神无常飨，飨於克诚，所以西邻礻勺祭，实受其福。宗庙祭祀，犹有牲牢，无益至诚，有累冥道，自今四时□尝，外可量代。（《隋书·礼仪志》二，《通典》四十九。）



◇　又诏（十月）

今虽无复牲腥，犹有脯□之类，即之幽明，义犹未尽，可更详定，悉荐时蔬。（《隋书·礼仪志》二，《通典》四十九。）





◇　以何远为给事黄门侍郎诏（十六年）

何远前在武康，已著廉平，复莅二邦，弥尽清白，政先治道，惠留民爱，虽古之良二千石，无以过也。宜升内荣，以显外绩，可给事黄门侍郎。（《梁书·何远传》）



◇　听流民还本诏（十七年正月丁巳朔）

夫乐所自生，含识之常性，厚下安宅，驭世之通规。朕矜此庶氓，无忘待旦，亟弘生聚之略，每布宽恤之恩，而编户未滋，迁徙尚有，轻去故乡，岂其本志？资业殆阙，自返莫由，巢南之心，亦何能弭。今开元发岁，品物惟新，思俾黔黎，各安旧所，将使郡无旷土，邑靡游民，鸡犬相闻，桑柘交畛。凡天下之民，有流移他境，在天监十七年正月一日以前，开恩半岁，悉听还本，蠲课三年。其流寓过远者，量加程日。若有不乐还者，即使箸土籍为民，准旧课输。若流移之後，本乡无复居宅者，村司三老，及馀亲属，即为诣县，占请村内官地官宅，令相容受，使变本者还有所托。凡坐为市埭诸职、割盗衰灭、应被封籍者，其田宅车牛，是民生之具，不得悉以没入，皆优量分留，使得自止。其商贾富室，亦不得顿相兼并。遁叛之身，罪无轻重，并许首出，还复民伍。若有拘限，自还本役，并为条格，咸使知闻。（《梁书·武帝纪》中）



◇　以萧景为安右将军监扬州诏（五月）

扬州应须缉理，宜得其人，侍中领军将军吴平侯景，才任此举，可以安右将军监扬州，并置佐史，侍中如故。（《梁书·萧景传》）



◇　赠谥张惠绍诏（十八年）

张惠绍志略开济，干用贞果，诚勤义始，绩闻累任，爰居禁旅，尽心朝夕，奄至殒丧，恻怆於怀，宜追宠命，以彰勋烈，可赠护军将军，给鼓吹一部，布百匹，蜡二百斤，谥曰忠。（《梁书·张惠绍传》）





◇　旌表甄恬诏（天监中）

朕虚己钦贤，寤寐盈想，诏彼群岳，务尽搜扬。恬既孝行殊异，声著邦壤，敦风万俗，弘益兹多，牧守腾闻，义同亲览，可旌表室闾，加以爵位。（《梁书·孝行甄恬传》，州将始兴王忄詹表其行状。）



◇　旌沈崇亻素诏

前军沈崇亻素，少有志行，居丧逾礼，斋制不终，未得大葬，自以行乞淹年，哀典多阙，方欲以永慕之晨，更为再基之始，虽即情可矜，礼有明断，可便令除释，擢补太子洗马，旌彼门闾，敦兹风教。（《梁书·沈崇亻素传》）



◇　赠丘仲孚诏

豫章内史丘仲孚，重试大邦，责以後效，非直悔吝云亡，实亦政绩克举，不幸殒丧，良以伤恻，可赠给事黄门侍郎。（《梁书·丘仲孚传》）



◇　答萧昱手诏

昱表如此。古者用人，必前明试，皆须绩用既立，乃可自退之高。昔汉光武兄子章兴二人，并有名宗室，就欲习吏事，不过章为平阴令，兴为缑氏宰，政事有能，方迁郡守，非直政绩见称，即是光武犹子。昱之才地，岂得比类焉？往岁处以淮南郡，既不肯行，续用为招远将军，镇北长史，襄阳太守，又以边外致辞。改除招远将军、永嘉太守，复云内地非愿。复问晋安临川，随意所择，亦复不行。解巾临郡，事不为薄，数有致辞，意欲何在？且昱诸兄递居连率，相继推毂，未尝缺岁，其同产兄景，今正居藩镇。朕岂厚於景而薄於昱，正是朝序物议，次第若斯，於其一门，差自无愧，无论今日，不得如此。昱兄弟昔在布衣，以处成长，於何取立，岂得任情反道，背天违地？孰谓朝廷无有宪章，特是未欲致之於理。既表解职，可听如启。（《梁书·萧昱传》）



◇　答陶弘景解官诏

卿遣累却粒，尚想清虚，山中闲静，得性所乐，当善遂嘉志也。若有所须，便可以闻。仍赐帛十疋，烛二十挺。又别敕朕月给上茯苓五斤，白蜜二斗，以供服饵。（《道藏》本《陶隐居集》）



◇　赠谥冯道根诏（普通元年正月）

豫宁县开国伯新除散骑常侍领左军、将军冯道根，奉上能忠，有功不代，抚人留爱，守边难犯，祭遵、冯异、郭□、李牧不能过也。奄致殒丧，恻怆於怀，可赠信威将军左卫将军，给鼓吹一部，赙钱十万，布百匹，谥曰威。（《梁书·冯道根传》）



◇　给办永阳太妃丧事诏（十一月已卯）

永阳大太妃，奄至薨逝，哀摧切割，不能自胜，便出叙哀，可给东园秘器，丧事所须，随由□办，祖行有辰，式弘茂典。（《古刻丛钞》徐勉撰《永阳太妃墓志铭》）



◇　谥永阳太妃诏

故永阳大太妃，礼数有殊，德行惟光，训范蕃嗣，式盛母仪，即远戒期，悲怀抽割，可详典故，以隆嘉谥。（同上）



◇　以江革为太尉临川王长史诏

前贞威将军、镇北长史、广陵太守江革，才思通赡，出内有闻，在朝正色，临危不挠，首佐台铉，实允佥谐，可太尉临川王长史。（《梁书·江革传》）



◇　收养孤独诏（二年正月辛巳）

春司御气，虔恭报祀，陶匏克诚，苍璧礼备，思随乾覆，布兹亭育。凡民有单老孤稚，不能自存，主者郡县，咸加收养，赡给衣食，每令周足，以终其身。又於京师置孤独园，孤幼有归，华发不匮。若终年命，厚加料理。尢穷之家，勿收租赋。（《梁书·武帝纪》下）



◇　徙籍田诏（四月丙辰）

夫钦若昊天，历象无违，躬执耒耜，尽力致敬，上协星鸟，俯训民时，平秩东作，义不在南，前代因袭，有乖礼制，可於震方，简求沃野，具兹千亩，庶允旧章。（《梁书·武帝纪》下）





◇　停贺瑞诏（五月丁巳）

王公卿士，今拜表贺瑞，虽则百辟体国之诚。朕怀良有多愧，若其泽漏川泉，仁被动植，气调玉烛，治致太平，爰降嘉祥，可无惭德。而政道多缺，淳化未凝，何以仰叶辰和，远臻冥贶。此乃更彰寡薄，重增其尤，自今可停贺瑞。（《梁书·武帝纪》下）



◇　下百济王馀隆诏（十一月）

行都督百济诸军事、镇东大将军、百济王馀隆，守藩海外，远修贡职，乃诚款到朕有嘉焉，宜率旧章，授兹荣命，可使持节都督百济诸军事、宁东大将军、百济王。（《梁书·东夷百济传》。《东古文存》作《册百济武宁王讼》，普通二年。）



◇　耕籍诏（四年二月乙亥）

夫耕籍之义大矣哉，粢盛由之而兴，礼节因之以著，古者哲王，咸用此作，眷言八政，致兹千亩，公卿百辟，恪恭其仪，九推毕礼，馨香靡替。兼以风云叶律，气象光华，属览休辰，思加奖劝。可班下远近，广辟良畴，公私畎亩，务尽地利。若欲附农，而粮种有乏，亦加贷恤，每使优遍。孝悌力田，赐爵一级，预耕之司，克日劳酒。（《梁书·武帝纪》下）





◇　赠谥昌义之诏（十月）

护军将军、营道县开国侯昌义之，干略沈济，志怀宽隐，诚著运始，效彰边服，方申爪牙，寄以禁旅，奄至殒丧，恻怆於怀。可赠散骑常侍、车骑将军，并鼓吹一部，给东园秘器，朝服一具，赙钱二万，布二百匹，蜡二百斤，谥曰烈。（《梁书·昌义之传》）



◇　以会稽太守武陵王纪为东扬州刺史诏（五年六月）

贞白俭素，是其清也。临财能让，是其廉也。知法不犯，是其慎也。庶事无留，是其勤也。（《南史·五十三武陵王纪传》，寻授扬州刺史，中书诏成，武帝加四句。）



◇　赠谥周舍诏（五年）

太子詹事豫州大中正舍，奄至殒丧，恻怆於怀，其学思坚明，志行开敏，劬劳机要，多历岁年，才用未穷，弥可嗟恸，宜隆追远，以旌善人。可赠侍中、护军将军，鼓吹一部，给东园秘器，朝服一具，衣一袭，丧事随由资给，谥曰简子。（《梁书·周舍传》）



◇　应接元法僧诏（六年正月己巳）

庙谟已定，王略方举。侍中领军将军西昌侯深藻，可便亲戎，以前启行。镇北将军、南兖州刺史、豫章王综，董驭雄桀，风驰次迈，其馀众军，计日差遣，初中後师，善得严办。朕当六军云动，龙舟济江。（《梁书·武帝纪》下）



◇　褒异周舍诏（六年）

故侍中护军将军简子舍，义该玄儒，博穷文史，奉亲能孝，事君尽忠，历掌机密，清贞自居，食不重味，身靡兼衣，终亡之日，内无妻妾，外无田宅，两儿单贫，有过古烈。往者南司白涡之劾，恐外议谓朕有私，致此黜免，追愧若人，一介之善，外可量加褒异，以旌善人。（《梁书·周舍传》）



◇　答徐勉表上五礼诏（六年）

经礼大备，政典载弘，今诏有司案以行事也。（《梁书·徐勉传》）



◇　又诏

勉表如此。因革允厘，宪章孔备，功成业定，於是乎在，可以光被八表，施诸百代，俾万世之下，知斯文在斯。主者其案以遵行，勿有失坠。（同上）





◇　徙临贺王正德诏（六年）

汝以犹子，情兼常爱，故越先汝兄，剖符连郡，往年在蜀，昵近小人，犹谓少年，情志未定，更於吴郡，杀戮无辜，劫盗财物，雅然无畏，及还京师，专为逋逃，乃至江乘要道，湖头断路，遂使京邑士女，早闭晏开。又夺人妻妾，略人子女，徐敖非直失其配匹，乃横尸道路，王伯敖列卿之女，诱为妾媵。我每加掩抑，冀汝自新，了无悛革，怨雠逾甚，遂匹马奔亡，志怀反噬，遣信慰问，冀汝能还，果能来归，遂我夙志。谓汝不好文史，志在武功，令汝杖节，董戎前驱，岂谓汝狼心不改，包藏祸胎，志欲覆败国计，以快汝心。今当宥汝以远，无令房累自随，敕所在给汝禀饩，王新妇见理等当停太尉间，汝馀房累，悉许同行。（《南史·五十一临贺王正德传》，六年为轻车将军，随豫章王北侵，正德辄弃军委走为有司所奏，下狱，帝复诏云云，於是免官削爵土，徙临海郡。）



◇　赠谥临川王宏诏（七年四月）

侍中太尉临川王宏，器宇冲贵，雅量弘通，爰初弱龄，行彰素履，逮於应务，嘉猷载缉，自皇业启基，地惟介弟，久司神甸，历位台阶，论道登朝，物无异议。朕友于之至，家国兼情，方弘燮赞，仪刑列辟，天不□遗，奄焉不永，哀痛抽切，震恸於厥心，宜增峻礼秩，式昭懋典，可赠侍中、大将军、扬州牧，假黄钺，王如故，并给羽葆鼓吹一部，增班剑为六十人，给温明秘器，敛以兖服，谥曰靖惠。（《梁书·临川王宏传》）





◇　赠谥鄱阳王恢诏（九月）

故使持节散骑常侍、都督荆湘雍梁益宁南北秦八州诸军事、骠骑大将军、开府仪同三司、荆州刺史鄱阳王恢，风度开朗，器情凝质，爰在弱岁，美誉克宣，洎於从政，嘉猷载缉，方入正论道，弘燮台阶，奄焉薨逝。朕用伤恸於厥心，宜隆宠命，以申朝典，可赠侍中、司徒，王如故，并给班剑二十人，谥曰忠烈，遣中书舍人刘显护丧事。（《梁书·鄱阳王恢传》）



◇　征庾诜庾承先诏（普通中）

明扬振滞，为政所先，旌贤求士，梦伫斯急。新野庾诜，止足栖退，自事却扫，经史文艺，多所贯习。颍川庾承先，学道黄老，诜涉释教，并不竞不营，安兹枯槁，可以镇躁敦俗。诜可黄门侍郎，承先可中书侍郎，勒州县时加敦遣，庶能屈志，方冀盐梅。（《梁书·庾诜传》）



◇　俸禄给见钱并原失散官物诏（大通元年正月乙丑）

朕思利兆民，惟日不足，气象环回，每弘优简，百官俸禄，本有定数，前代以来，皆多评准，顷者因循，未遑改革。自今已後，可长给见钱，依时即出，勿令逋缓。凡散失官物，不问多少，并从原宥。惟事涉军储，取公私见物，不在此例。（《梁书·武帝纪》下）





◇　南郊恩诏（正月辛未）

奉时昭事，虔荐苍璧，思承天德，惠此下民。凡因事去土，流移他境者，并听复宅业，蠲役五年，尤贫之家，勿收三调，孝悌力田，赐爵一级。（《梁书·武帝纪》下）



◇　赐陈庆之手诏（元年）

本非将种，又非豪家，觖望风云，以至於此，可深思奇略，善克令终，开朱门而待宾，扬声名於竹帛，岂非大丈夫哉。（《梁书·陈庆之传》）



◇　谥安成王机诏（二年）

王好内怠政，可谥曰炀。（《梁书·安成王秀传》）



◇　赠谥裴子野诏（中大通二年）

鸿胪卿、领步兵校尉、知著作郎、兼中书通事舍人裴子野，文史足用，廉白自居，劬劳通事，多历年所，奄致丧逝，恻怆空怀。可赠散骑常侍，赙钱五万，布五十匹，即日举哀，谥曰贞子。（《梁书·裴子野传》）



◇　立晋安王纲为皇太子诏（三年五月丙申，《武帝纪》作七月乙亥。）

非至公无以主天下，非博爱无以临四海，所以尧禅舜让，惟德是与，文王舍伯邑考而立武王，格于上下，光被四表。今岱宗牢落，天步艰难，淳风犹郁，黎民未□，自非克明克哲，允武允文，岂能荷神器之重，嗣龙图之尊。晋安王纲，文义生脂孝敬自然，威惠外宣，德行内敏，群后归美，率土宅心，可立纲为皇太子，庶百年胜残，方流馀庆，毕世後仁，永固洪业。（《梁书·简文帝纪》，《艺文类聚》十六《初学记》十多末四句。）



◇　赐宗戚侯爵诏（七月庚寅）

推恩六亲，义彰九族，班以侯爵，亦曰惟允。凡是宗戚有服属者，并可赐沐食乡亭侯，各随远近，以为差次，其有昵亲，自依旧章。（《梁书·武帝纪》下）



◇　赠谥孔休源诏（四年五月）

慎终追远，历代通规，褒德畴庸，先王令典。宣惠将军、金紫光禄大夫、监扬州孔休源，风业贞正，雅量冲邈，升荣建礼，誉重□绅，理务神州，化覃歌咏，方兴仁寿，穆是彝伦，奄然永逝，倍用悲恻。可赠散骑常侍、金紫光禄大夫，赙第一材一具，布五十匹，钱五万，蜡二百斤，克日举哀，丧事所须，随便资给，谥曰贞子。（《梁书·孔休源传》）



◇　谥庾诜诏（四年）

旌善表行，前王所敦。新野庾诜，荆山珠玉，江陵杞梓，静侯南度，固有名德，独贞苦节，孤芳素履，奄随运往，恻怆於怀，宜谥贞节处士，以显高烈。（《梁书·庾诜传》）



◇　赠谥南平王伟诏（五年三月）

旌德纪功，前王令典，慎终追远，列代通规。故侍中、中书、大司马、南平王伟，器宇宏旷，鉴识弘简，爰在弱龄，清风载穆，翼佐草昧，勋高樊沔，契阔艰难，劬劳任寄，及赞务论道，弘兹兖职，奄焉死逝，朕用震恸於厥心。宜隆宠命，式昭茂典。可赠侍中、太宰，王如故，给羽葆鼓吹一部，并班剑四十人，谥曰元襄。（《梁书·南平王伟传》）





◇　以臧盾兼领军诏（四月）

总一六军，非才勿授。御史中丞、新除散骑常侍盾，志怀忠密，识用详慎，当官平允，处务勤恪，必能缉斯戎政，可兼领军，常侍如故。（《梁书·臧盾传》）



◇　诏答周弘正（中犬通中）

设卦观象，事远文高，作系表言，辞深理奥，东鲁绝编之思，西伯幽忧之作，事逾三古，人更七圣，自商瞿禀承，子庸传授，篇简湮没，岁月辽远，田生表□川之誉，梁丘擅琅邪之学，代郡范生，山阳王氏，人藏荆山之宝，各尽玄言之趣，说或去取，意有详略，近□绅之学，咸有稽疑，随答所问，已具别解，知与张讥等三百一十二人，须释乾坤文言及二系，万机小暇，试当讨论。（《陈书·周弘正传》）





卷四




◎　武帝（四）





◇　四求言诏（大同二年三月庚申）

政在养民，德存被物，上令如风，民应如草。朕以寡德，运属时来，拨乱反正，倏焉三纪，不能使重门不闭，守在海外，疆埸多阻，车书未一，民疲转输，士劳边防，彻田为粮，未得顿止，治道不明，政用多僻，百辟无沃心之言，四聪阙飞耳之德听，州辍刺举，郡忘其治，致使失理负谤，无由闻达，侮文弄法，因事生奸，肺石空陈，悬锺徒设。书不云乎，股肱惟人，良臣惟圣？实赖贤佐，匡其不及。凡厥在朝，各献谠言，政治不便於民者，可悉陈之；若在四远，刺史二千石长吏，并以奏闻，细民有言事者，咸为申达。朕将亲览，以纾其过。文武在位，举尔所知，公侯将相，随才擢用，拾遗补阙，勿有所隐。（《梁书·武帝纪》下）



◇　检括江子四等封事诏（五月癸卯）

古人有言，屋漏在上，知之在下。朕所锺过，不能自觉。江子四等封事如上，尚书可时加检括，於民有蠹患者，便即勒停，宜速详启。（《南史》六十四《江子一传》作「其令尚书详释，施於时政」。）勿致淹缓。（《梁书·武帝纪》下，先是尚书右丞江子四上封事，极言得失。）





◇　改南郊明堂陵庙等令班次诏（六月丁亥）

南郊明堂陵庙等令，与朝请同班，於事为轻，可改视散骑侍郎。（《梁书·武帝纪》下）





◇　赠萧子显诏（三年）

仁威将军、吴兴太守子显，神韵峻举，宗中佳器，分竹未久，奄到丧殒，恻怆於怀，可赠侍中、中书令，今便举哀。（《梁书·萧子显传》）



◇　以李胤之得牙像赦诏（四年七月癸亥）

天慈普覆，义无不摄，方便利物，岂有方所？上虞县民李胤之，掘地得一牙像，方减二寸，两边双合，俱成兽形，其内一边，佛像一十二躯，一边一十五躯，刻画明净，巧迹妙绝，将神灵所成，非人功也。中有真形舍利六焉，东州昔经奏上，未以为意，而胤之衔愆，缧绁东冶，真形舍利，降在中署，光明显发，示希有相，大悲救苦，良有以乎！宜承佛力，弘兹宽大。凡天下罪无轻重，在今月十六日昧爽已前，皆赦除之，即日散出，奉迎法身，还台供养。（《广弘明集》十五）



◇　幸阿育王寺赦诏（八月辛卯）

天地盈虚，与时消息，万物不得齐其蠢生，二仪不得恒其覆载，故劳逸异年，欢惨殊日，去岁失稔，斗粟贵腾，民有困穷，遂臻斯滥，原情察咎，或有可矜，下车问罪，闻诸前诰，责归元首，穷在朕躬，若皆以法绳，则自新无路。书不云乎，与杀不辜，宁失不经？易曰，随时之义大矣哉！今真形舍利，复见於世，逢希有之事，起难遭之想，今出阿育王寺，设无碍会，耆年童齿，莫不欣悦，如积饥得食，如久别见亲，幽显归心，远近驰仰，士女霞布，冠盖云集，因时布德，允叶人灵。凡天下罪无轻重，皆赦除之。（《广弘明集》十五，案：五年正月，以张缵为尚书仆射，有诏，见《梁书》及《南史·缵传》，今编入《朱异集》。）



◇　使州郡县进言诏（五年三月己未）

朕四聪既阙，五识多蔽，画可外牒，或致纰缪。凡是政事不便於民者，州郡县即时皆言，勿得欺隐，如使怨讼，当境任失，而今而後，以为永准。（《梁书·武帝纪》下）



◇　守护晋宋齐诸陵诏（六年四月癸未）

命世兴王，嗣贤传业，声称不朽，人代徂迁，二宾以位，三恪义在，时事浸远，宿草榛芜，望古兴怀，言念怆然。晋宋齐三代诸陵，有职司者，勤加守护，勿令细民妄相侵毁，作兵有少，补使充足，前无守视，并可量给。（《梁书·武帝纪》下）



◇　疑事先议後闻诏（八月辛未）

经国有体，必询诸朝，所以尚书置令、仆、丞、郎，旦旦上朝，以议时事，前共筹怀。然後奏闻。顷者不尔，每有疑事，倚立求决。古人有云，主非尧舜，何得发言便是。是故放勋之圣，犹咨四岳，重华之睿，亦待多士。岂朕寡德，所能独断？自今尚书中有疑事，前於朝堂参议。然後启闻，不得习常。其军机要切，前须谘审，自依旧典。（《梁书·武帝纪》下）



◇　赠袁昂诏（九月）

侍中、特进、左光禄大夫、司空昂，奄至薨逝，恻怛於怀。公器寓凝素，志诚贞方，端朝燮理，嘉猷载缉，追荣表德，实惟令典。可赠本官，鼓吹一部，给东园秘器，朝服一具，衣一袭，钱二十万，绢布一百匹，蜡二百斤。即日举哀。（《梁书·袁昂传》）



◇　赦除民间愆耗逋负诏（七年十一月丁丑）

民之多幸，国之不幸，恩泽屡加，弥长奸盗。朕亦知此之为病矣，如不优赦，非仁人之心。凡厥愆耗逋负，起今七年十一月九日昧爽以前，在民间，无问多少，言上尚书，督所未入者，皆赦除之。（《梁书·武帝纪》下）



◇　禁豪家占假公田诏（十一月丁丑）

用天之道，分地之利，盖先圣之格训也。凡是田桑废宅没入者，公创之外，悉以分给贫民，皆使量其所能，以受田分。如闻顷者豪家富室，多占取公田，贵价僦税，以与贫民，伤时害政，为蠹已甚。自今公田悉不得假与豪家，已假者特听不追，其若富室给贫民种粮共营作者，不在禁例。（《梁书·武帝纪》下）



◇　禁守宰诛求及越界分断诏（十二月壬寅）

古人云，一物失所，如纳诸隍，未是切言也。朕寒心消志，为日久矣，每当食投箸，方眠撤枕，独坐怀忧，愤慨申旦，非为一人，万姓故耳。州牧多非良才，守宰兽而傅翼，杨阜是故忧愤，贾谊所以流涕。至於民间诛求万端，或供厨帐。或供厩库，或遣使命，或待宾客，皆无自费，取给於民。又复多遣游军，称为遏防，奸盗不止，暴掠繁多，或求供设。或责脚步，又行劫纵，更相枉逼，良人命尽，富室财殚，此为怨酷，非止一事，亦频禁断，犹自未已，外司明加听采，随事举奏。又复公私传屯邸冶，爰至僧尼，当其地界，止应依限守视乃至广加封固，越界分断，水陆采捕，及以樵苏，遂致细民措手无所。凡自今有越界禁断者，禁断之身，皆以军法从事。若是公家创内，止不得辄自立屯，与公竞作，以收私利。至百姓樵采以供烟爨者，悉不得禁，及以采捕，亦勿诃问。若不遵承，皆以死罪结正。（《梁书·武帝纪》下）





◇　赠谥顾协诏（八年）

员外、散骑常侍、鸿胪卿兼中书通事舍人顾协，廉洁自居，白首不衰，久在省闼，内外称善，奄然殒丧，恻怛之怀，不能已己。傍无近亲，弥足哀者。大殓既毕，即送其丧柩还乡，并营冢椁，并皆资给，悉使周办。可赠散骑常侍，令便举哀，谥曰温子。（《梁书·顾协传》）



◇　幸兰陵恩诏（十年三月壬寅）

朕自违桑梓，五十馀载，乃眷东顾，靡日不思。今四方款关，海外有截，狱讼稍简，国务小闲，始获展敬园陵，但增感恸，故乡老少，接踵远至，情貌孜孜，若归於父，宜有以慰其此心，并可锡位一阶，并加颁赉，所经县邑，无出今年租赋，监所责民蠲复二年，并普赉内外从官军主左右钱米各有差。（《梁书·武帝纪》下）



◇　赦诏（十年九月己丑）

今兹远近雨泽调适，其获已及，冀必万箱，宜使百姓，因斯安乐。凡天下罪无轻重，已发觉未发觉，讨捕未擒者，皆赦宥之。侵割耗散官物，无问多少，亦悉原除。田者荒废，水旱不作，无常时文例，应追税者，并作田不登公格者，并停，各备台州以文最逋殿，罪悉从原。其有因饥逐食，离乡去土，悉听复业，蠲课五年。（《梁书·武帝纪》下）



◇　除省不便於民者（十一年三月庚辰）

皇王在昔，泽风未远，故端居玄扈，拱默岩廊，自大道既沦，浇波斯逝，动竞日滋，情伪弥作。朕负□君临，百年将半，宵漏未分，躬劳政事，白日西浮，不遑飧饭，退居犹於布素，含咀匪边藜藿，宁以万乘为贵，四海为富，唯欲亿兆康宁，下民安义，虽复三思行事，而百虑多失。凡远近分置，内外条流，四方所立，屯传邸冶，市埭桁渡，津税田园，新旧守宰，游军戍逻，有不便於民者，尚书州郡，各速条上，当随言除省，以舒民患。（《梁书·武帝纪》下）



◇　复开赎刑诏（十月已未）

尧舜以来，便开赎刑，中年依古，许罪身入赀，吏下因此，不无奸猾，所以一日，复敕禁断，川流难壅，人心惟危，既乖内典慈悲之义，又伤外教好生之德，书云，与杀不辜，宁失不经。可复开罪身，皆听入赎。（《梁书·武帝纪》下）





◇　犯罪者父母祖父母勿坐诏（中大同元年七月甲子）

禽兽知母，而不知父，无赖子弟，过於禽兽，至於父母，并皆不知，多触王宪，致及老人，耆年禁执，大可伤愍。自今有犯罪者，父母祖父母勿坐，唯大逆不预今恩。（《梁书·武帝纪》下）



◇　禁用九陌钱诏（七月丙寅）

朝四而暮三，众狙皆喜。名实未亏，而喜怒为用。顷闻外间多用九陌钱，陌减则物贵，陌足则物贱，非物有贵贱，是心有颠倒。至於远方，日更滋甚。岂直国有异政，乃至家有殊俗，徒乱王制，无益民财。自今可通用足陌钱，令书行後，百日为期，若犹有犯，男子谪运，女子质作，并同三年。（《梁书·武帝纪》下，又略见《南史》七）。

◇　答刘之遴上春秋义诏

省所撰《春秋》义，比事论书，辞微旨远，编年之教，言阐义繁。丘明传洙泗之风，公羊禀西河之学，铎椒之解不追，瑕丘之说无取，继踵胡毋，仲舒云盛，因循《谷梁》，千秋最笃，张苍之传《左氏》，贾谊之袭荀卿，源本分镳，指归殊致，详略纷然，其来旧矣。昔在弱年，久经研味，一从遗置，迄将五纪，兼晚冬晷促，机事罕暇，夜分求衣，未遑搜括，须待夏景，试取推寻，若温故可求，别酬所问也。（《梁书·刘之遴传》，又《南史》五十。）



◇　南郊大赦诏（太清元年五月辛酉）

天行弥纶，覆焘之功博，乾道变化，资始之德成。朕沐浴斋宫，虔恭上帝，祗事□□燎，高□太一，大礼克遂，感庆兼怀，思与亿兆，同其福惠。可大赦天下，尤穷者无出即年租调，清议禁锢，并皆宥释，所讨逋叛，巧籍隐年，暗丁匿口，开恩百日，各令自首，不问往罪，流移他乡，听复宅业，蠲课五年。孝弟力田，赐爵一级，居局治事，赏劳二年，可班下远近，博采英异。或德茂州闾，道行乡邑。或独行特立，不求闻达，咸使言上，以时招聘。（《梁书·武帝纪》下）



◇　分改二豫等州诏（七月甲子）

二豫分置，其来久矣。今汝颍克定，可依前代故事，以悬瓠为豫州，寿春为南豫，改合肥为合州，北广陵为淮州，项城为殷州，合州为南合州。（《梁书·武帝纪》下）



◇　赦缘边初附诸州诏（八月乙丑）

今汝南新复，嵩颍载清，瞻言遗黎，有劳鉴寐，宜覃宽惠，与之更始。应是缘边初附诸州，部内百姓，先有负罪流亡，逃叛入北，一皆旷荡，不问往愆，并不得挟以私仇，而相报复，若有犯者，严加裁问。（《梁书·武帝纪》下）



◇　赙陆云公手诏（元年）

给事黄门侍郎掌著作陆云公，风尚优敏，後进之秀，奄然殂谢，良以恻然，可克日举哀，赙钱五万，布四十匹。（《梁书·陆云公传》）



◇　求贤诏（二年五月癸丑）

为国在於多士，宁下寄於得人。朕暗於行事，尤阙治道，孤立在上，如临深谷。凡尔在朝，咸思匡救，献替可否，用相启沃，班下方岳，傍求俊□，穷其屠钓，书其岩穴，以时奏闻。（《梁书·武帝纪》下）



◇　赠朱异诏（三年正月）

故中领军异，器宇弘通，才力优赡，谘谋帷幄，多历年所，方赞朝经，永申寄任，奄先物化，恻悼兼怀。可赠侍中尚书右仆射，给秘器一具，凶事所须，随由资办。（《梁书·朱异传》）





◇　手诏戏到溉（年月未详）

得无贻厥之力乎？（《南史》）



◇　以伏□恒为豫章内史诏（年月未详）

国子博士、领长水校尉伏□恒，为政廉平，宜加将养，勿使恚望，致亏士凤，可豫章内史。（《梁书·伏□恒传》）



◇　手诏劳问梁秦二州刺史修（年月末详）

犬牙不入，无以过也。（《南史·五十二鄱阳王恢附传》）



◇　光宅寺金像诏（年月未详）

铜初不送，何缘乃尔，岂不以真相应感，独表神奇乎？可镌著花趺，以为灵志。（《释藏》兵口《释道宣集·神州塔寺三宝感通录》）



◇　诏答大士傅弘（年月未详）

大士为度众生，欲来随意。（《续高僧传》）



◇　敕答王珍国（中兴）

昔田子泰固辞绢□，卿体国情深，良在可嘉。（《梁书·王珍国传》，案：《梁书·何胤传》有高祖手敕，《艺文类聚》以为沈约作，今编入《沈约集》。）



◇　手敕答张率（天监初）

省赋殊佳，相如工而不敏，枚皋速而不工，卿可谓兼二子於金马矣。（《梁书·张率传》，率为待诏赋奏之，甚见称赏，手敕答。）



◇　手敕答刘孝绰

美锦未可便制，簿领亦宜稍习。（《梁书·刘孝绰传》，孝绰迁太子舍人，俄以本官兼尚书水部郎，奉启陈谢，手敕答。又见《御览》二百十八。）



◇　敕何胤

顷者，学业沦废，儒术将尽，闾阎□绅，鲜闻好事。吾每思弘奖，其风未移，当□。兴言为叹。本欲屈卿暂出，开导後生，既属废业，此怀未遂，延伫之劳，载盈梦想，理舟虚席，须俟来秋，所望惠然，申其宿抱耳。卿门徒中，经明行修，厥数有几？且欲瞻彼堂堂，置此周行，便可具以名闻，副其劳望。（《梁书·何胤传》）

比岁学者，殊为寡少，良由无复聚徒，故明经斯废，每一念此，为之慨然。卿居儒宗，加以德素，当敕後进有意向者，就卿受业，想深思诲诱，使斯文载兴。（同上）



◇　敕答陆亻垂

太子中舍人陆亻垂所制石阙铭，辞义典雅，足为佳作。昔虞丘辨物，邯郸献赋，赏以金帛，前史美谈。可赐绢三十匹。（《梁书·陆亻垂传》）



◇　敕何点弟胤（天监三年）

贤兄徵君，弱冠拂衣，华首一操，心游物表，不滞近迹，脱落形骸，寄之远理，性情胜致，遇兴弥高，文会酒德，抚际逾远。朕膺录受图，思长声教，朝多君子，既贵成雅俗，野有外臣，宜弘此难进，方赖清徽，式隆大业。昔在布衣然汾射，兹焉有托，一旦万古，良怀震悼。卿友于纯至，亲从凋亡，偕老之愿，致使反夺，缠绵永恨，伊何可任，永矣奈何。（《梁书·何点传》）



◇　敕晋安王

孔休源人伦仪表，汝年尚幼，当每事师之。（《梁书·孔休源传》）



◇　敕徐勉

卿寒士，而子与王志子同迎，偃王以来，未之有也。（《南史·六十徐勉传》，扬徐迎主簿，勉子崧充南徐选首，帝敕之。）



◇　手敕答沈众

卿文体翩翩，可谓无忝尔祖。（《陈书·沈众传》，武帝令众为竹赋，赋成奏，帝善之，手敕答，案众，约维孙。）



◇　敕赐费昶

才意新拔，有足嘉异。昔郎恽博物，卞兰巧辞，束帛之赐，实惟劝善，可赐绢十匹。（《南史·七十二何思澄传》，江夏费昶作鼓吹曲，武帝重之敕。）



◇　敕舍道事佛（天监三年四月）

门下，大经中说道有九十六种，唯佛一道，是於正道，其馀九十五种，皆是外道。朕舍外道，以事如来，若有公卿能入此誓者，各可发菩提心。老子周公孔子等，虽是如来弟子，而为化既邪，止是世间之善，不能革凡成圣。公卿百官，侯王宗室，宜反伪就真，舍邪入正。故经教成实论说云，若事外道心重，佛法心轻，即是邪见，若心一等，是无记，不当善恶，事佛心强，老子心弱者，乃是清信。言清信者，清是表里俱净，垢秽惑累皆尽，信是信正不邪，故言清信佛弟子，其馀诸信，皆是邪见，不得称清信也。门下速施行。（《释藏》陪八，又驾八。）



◇　敕答邵陵王纶（四年四月）

能改迷入正，可谓是宿植胜因，宜加勇猛也。（同上）



◇　敕有司禁断搜捕（十二年）

近以仁实爱民，不责无识，所贵诚信，非尚血□。凡有水旱之患，使归咎在上，不同牲牢，止告知而已。而万姓祈求，谄黩为事，山川小祗，难期正直，晴雨或乖，容市民怨，愚夫滞习，难用理移。自今祈请报答，可如俗法所用，以身塞咎，事自依前。（《广弘明集》二十六，唐释道宣叙梁武断杀绝宗庙牺牲事。）



◇　手敕报皇太子（大同中）

顷年已来，处处之役，唯资徒谪，逐急充配，若科制繁细，义同简约，均须之处，终不可得，引例兴讼，纷纭方始，防杜奸巧，自是为难，更当别思，取其便也。（《隋书·刑法志》）





◇　敕湘东王

到溉非直为汝行事，足为汝师，间有进止，每须询访。（《梁书·到溉传》）



◇　与刘之遴手敕

朕闻妻子具孝衰於亲，爵禄具忠衰於君。卿既内足，理忘奉公之节。（《梁书·刘之遴传》）



◇　与江革手敕

世间果报，不可不信，岂得底突，如对元延明邪？（《梁书·江革传》）





◇　敕太子进食（普通七年十一月）

间汝所进过少，转就羸瘵。我比更无馀病，正为汝如此，胸中亦圮塞成疾，故应强加饣□粥，不使我恒尔悬心。（《梁书·昭明太子传》）



◇　敕答萧子云请改郊庙乐辞

此是主者守株，宜急改也。（《梁书·萧子云传》）





◇　敕萧子云撰定郊庙乐辞

郊庙歌辞，应须典诰大语，不得杂用子史文章浅言。而沈约所撰，亦多舛谬。（同上）



◇　敕雍州刺史萧续

贺拔胜北间骁将，汝宜慎之，勿与争锋。（《魏书·贺拔胜传》，又《周书·贺拔胜传》少末一句。）



◇　敕责贺琛

謇謇有闻，殊称所期。但朕有天下，四十馀年，公车谠言，见闻听览，所陈之事，与卿不异，常欲承用，无替怀抱，每苦倥偬，更增昏惑。卿珥貂纡组，博物洽闻，不宜同於□茸，止取名字，宣之行路，言我能上事，明言得失，恨朝廷之不能用。或诵离骚，荡荡其无人，遂不御乎千里。或诵老子，知我者希，则我贵矣。如是献替，莫不能言，正旦虎樽，皆其人也。卿可分别言事，启乃心。沃朕心，卿云，今北边稽服，政是生聚教训之时，而民失安居，牧守之过。朕无则哲之知，触向多弊，四聪不开，四明不达，内省责躬，无处逃咎，尧为圣主，四凶在朝，况乎朕也。能无恶人？但大泽之中，有龙有蛇，纵不尽善，不容皆恶。卿可分别显出，某刺史横暴，某太守贪残，某官长凶虐，尚书兰台主书舍人，某人奸猾，某人取与。明言其事，得以黜陟。向令舜但听公车上书，四凶终自不知，尧亦永为暗主。卿又云，东境户口空虚，良由使命繁多。但未知此是何使？卿云，驽困邑宰，则拱手听其渔猎，桀点长吏，又因之而为贪残。并何姓名？廉平击肘，复是何人？朝廷思贤，有如饥渴，廉平击肘，实为异事。宜速条闻，当更擢用。凡所遣使，多由民讼。或复军粮，诸所飙急，盖不获已而遣之。若不遣使，天下枉直，云何综理？事实云何济办？恶人日滋，善人日蔽，欲求安卧，其可得乎？不遣使而得事理，此乃佳事，无足而行，无翼而飞，能到在所，不威而伏，岂不幸甚？卿既言之，应有深见，宜陈秘术，不可怀宝迷邦。卿又云，守宰贪残，皆由滋味过度。贪残糜费，已如前答，汉文虽爱露台之产，邓通之钱，布於天下，以此而治，朕无愧焉。若以下民饮食过差，亦复不然。天监之初，思之已甚，其勤力营产，则无不富饶，惰游缓事，则家业贫窭，勤修产业，以营盘案：自己营之，自己食之，何损於天下？无赖子弟，惰营产业，致於贫窭，无可施设，此何益於天下？且又意虽曰同富，富有不同，悭而富者，终不能设，奢而富者，於事何损？若使朝廷缓其刑，此事终不可断，若急其制，则曲房密室之中，云何可知？若家家搜检，其细已甚。欲使吏不呼门，其可得乎？更相恐胁，以求财帛，足长祸萌，无益治道，若以此指朝廷，我无此事。昔之牲牢，久不宰杀，朝中会同，菜蔬而已，意粗得奢约之节，若复减此，必有蟋蟀之讥。若以为功德事者，皆是园中之所产育，功德之事？亦无多费，变一瓜为数十种，食一菜为数十味，不变瓜菜，亦无多种，以变故多，何损於事，亦豪芥不关国家，如得财如法而用，此不愧乎人。我自除公宴，不食国家之食，多历年稔；乃至宫人，亦不食国家之食，积累岁月。凡所营造不关材官，及以国匠，皆资雇借，以成其事，近之得财，颇有方便，民得其利，国得其利，我得其利，营诸功德。或以卿之心，度我之心，故不能得知，所得财用，暴於天下，不得曲辞辨论。卿又云，女妓越滥，此有司之责。虽然，亦有不同，贵者多畜妓乐，至於勋附若两掖，亦复不闻家有二八、多畜女妓者，此并宜具言其人，当令有司，振其霜豪。卿又云，乃追恨所取为少，如复傅翼，增其搏噬，一何悖哉？勇怯不同，贪廉各用，勇者可使进取，怯者可使守城，贪者可使捍御，廉者可使牧民，向使叔齐守於西河，岂能济事。吴起育民，必无成功。若使吴起而不重用，则西河之功废，今之文武，亦复如此，取其搏噬之用，不能得不重更任，彼亦非为朝廷为之傅翼。卿以朝廷为悖，乃自甘之，当思致悖所以。卿云，宜导之以节俭。又云，至治者必以淳素为先。此言大善。夫子言，其身正，不令而行，其身不正，虽令不从。朕绝房室三十馀年，无有淫佚。朕颇自计，不与女人同屋而寝，亦三十馀年，至於居处，不过一床之地，雕饰之物，不入於宫，此亦人所共知。受生不饮酒，受生不好音声，所以朝中曲宴，未尝奏乐，此群贤之所观见。朕三更出理事，随事多少，事少，或中前得竟。或事多，至日昊方得就食。日常一食，若昼若夜，无有定时，疾苦之日，或亦再食。昔腰腹过於十围，今之瘦削，裁二尺馀，旧带犹存，非为妄说，为谁为之，救物故也。书曰，股肱惟人，良臣惟圣。向使朕有股肱，可得中主，今乃不免居九品之下，不令而行，徒虚言耳。卿今慊言，便罔知所答。卿又云，百司莫不奏事，诡竞求进。此又是谁？何者复是诡事？今不使外人呈事，於义可否？无人废职，职可废乎？职废则人乱，人乱则国安乎？以咽废飧，此之谓也。若断呈事，谁尸其任，专委之人，云何可得，是故古人云，专听生奸，独任成乱。犹二世之委赵高，元后之付王莽，呼鹿为马，卒有阎乐望夷之祸，王莽亦终移汉鼎，卿云吹毛求疵，复是何人？所吹之疵，擘肌分理，复是何人乎？事及深刻绳逐，并复是谁？又云，治署邸肆，何者宜除，何者宜省，国容戎备，何者宜省，何者未须，四方屯传，何者无益，何者妨民，何处兴造，而是役民，何处费财，而是非急。若为讨召，若为征赋，朝廷从来，无有此事，静息之方，复何者，宜各出其事，具以奏闻。卿云，若不及於时大息其民，事至方图，知无及也。如卿此言，即时便是大役其民，是何处所？卿云，国弊民疲。诚如卿言，终须出其事，不得空作漫语。夫能言之，必能行之。富国强兵之术，急民省役之宜，号令远近之法，并宜具列。若不具列，则是欺罔朝廷，空示颊舌。凡人有为，先须内省，惟无瑕者，可以戮人。卿不得历诋内外，而不极言其事，伫闻重奏，当候省览，付之尚书，班下海内，庶乱羊永除，害马长息，惟新之美，复见今日。（《梁书·贺琛传》，时任职者皆缘饰奸谄，深害时政，琛遂启陈事条封奏，高祖大怒，召主书於前，口授敕责深。）



◇　敕贞阳侯渊明（太清元年八月）

侯景志清邺洛，以雪仇耻，其先率大军，随机抚定，汝等众军，可止於寒山，筑堰引清水，以灌彭城，大水一沈，孤城自殄，慎勿妄动。（《南史·五十一梁宗室传》，武帝既纳侯景，大举北侵，以明为都督水陆诸军，趣彭城大图进取，敕。）





卷五




◎　武帝（五）





◇　答皇太子请御讲敕

省启，欲须吾讲，具汝等意。书云，一日二日，惟日万机。今复过之，年耆根熟，气力衰耗，荷此黼□，有逾重负，日中或得一食，或不得食，周旦吐握，未足为劳，楚君旰食，方今非切，未明求衣，聿来弗休，昼劳夜思，精华已竭，数术多事，未获垂拱，兼国务靡寄，岂得坐谈，须道行民安，乃当议耳，越敕。（《广弘明集》十九）

省重启，犹欲须吾讲说，具汝等所怀，亦不异前答，缘边未入，国度多乏，如是等事，恒须经计，其馀繁碎，非可具言，率土未宁，菜食者众，兼款附相继，赏与未周，怨望者多，怀音者少，汉世浑并，贾谊亦且流恸，魏室无虞，杨阜犹云可悲，况今爪牙腹心不贰之臣，又论道帷幄之士，四聪不开，八达路拥，王侯虽多，维城靡寄，昼厉夕惕，如履霜刃，以朽索驭六马，岂足为喻。诗不云乎？知我者谓我心忧，不知我者谓我何求。方今信非谈日，汝等必欲尔者，自可令诸僧於重云中讲道义也。越敕。（《广弘明集》十九）

省汝等启，复具所怀，汝等未达稼穑之艰难，安知天下负重，庸主少君，所以继踵颠覆，皆由安不思危，况复未安者邪？殷鉴不远，在於前代。吾今所行，虽异曩日，但知讲说，不忧国事，则与彼人，异术同亡。易言其亡系于苞桑。斯则乾乾夕惕，谨而後免，汝等思之，一二具如前敕，越敕。（《广弘明集》十九）





◇　答晋安王请开讲启敕

省启，具汝所怀。法事既善，岂不欣然？吾内外众缘，忧劳纷总，食息无暇，废事论道，是所未遑，汝便为未体国也。越敕。（《广弘明集》十九）





◇　答晋安王谢开讲般若启敕

省启具之，为汝讲金字般若波罗密经，发题始竟，四众云合，华夷毕集，连雨累日，深虑废事，景物开明，幽显同庆，实相之中，本无去来，身虽不到，心靡不在，善自调养，慎勿牵劳。尚有两旬，日数犹奢，今虽不同，後会未晚也。吾始还台，不复多敕，越敕。（《广弘明集》十九）





◇　敕答皇太子所上大法颂

皇帝问太子，省表，并见所制大法颂，词义兼美，览以欣然。（《广弘明集》二十）



◇　答菩提树颂手敕

省启，览所上菩提树颂，捃采致佳，辞味清净，仰赞法王，称叹道树，意思口说，乃至手书，极得三业之善。但所言国姜，皆非事实，不无绮语过也。越敕。（《广弘明集》十五）





◇　答晋安王谢幸善觉寺启敕

汝所营建慈悲宝刹，诸佛威神，不营多功，才欲运力，即便竖立，幽显欣仰，我亦随喜，不得与汝同共瞻拜，此以为恨耳，越敕。（《广弘明集》十六）



◇　敕答臣下神灭论

位现致论，要当有体，欲谈无佛，应设宾主，标其宗旨，辨其短长，来就佛理，以屈佛理，则有佛之义既踬，神灭之论自行。岂有不求他意，妄作异端，运其隔心，鼓其腾口，虚画疮□，空致诋诃，笃时之虫，惊疑於往来，滞□之蛙，河汉於远大，其故何也？沦蒙怠而争一息，抱孤陋而守井，岂知天地之长久，溟海之壮阔？孟轲有云，人之所知，不如人之所不知。信哉！观三圣设教，皆云不灭，其文浩博，难可具载，止举二事，试以为言，祭义云，惟孝子为能飨亲。礼运云，三日齐必见所祭。若谓飨非所飨，见非所见，违经背亲，言语可息，神灭之论。朕所未详。（《弘明集》□□□□）



◇　敕光禄大夫江倩

纯臣孝子，往往感应。晋世颜含，遂见冥中送药。近见智者，知卿弟二息感梦云，饮慧眼水。慧眼则是五眼之一号，若欲造寺，可以慧眼为名。（《梁书·孝行江纟不传》）



◇　敕沈约撰佛记序

去岁令虞阐等撰佛记，并令作序，序体不称，频治改，犹未尽致。寻佛教因三假以寄法，藉二谛以明理，达相求宗，不著会道，论其旨归，似未至极，乃不应以此相烦，亦是一途善事，可得为厝笔不？以故指敕阐等，结序未体，又似小异。（《广弘明集》十五）



◇　敕答沈约

记序始得看，今敕缮写流布。（同上）



◇　敕答曹思文

所难二条，当别详览也。（《弘明集》九）

具一二，缜既背经以起义，乖理以致谈，灭圣难以圣责，乖理难以理诘，如此，则言语之论，略成可息。（《弘明集》九）





◇　与周舍论断肉敕（五首）

法宠所言，惭愧而食众生，此是经中所明。罗刹妇女云，我念汝。我食汝，法宠此心，即是经之罗刹。僧辩所道自死肉，若如此说，鸱鸦鸠鸽，触处不死，那不见有一自死者，麝鹿雉兔，充满野泽，亦不曾见有一自死者。而觅死肉，其就屠杀家，觅死鱼，必就罾网处。若非杀生，岂有死肉？经言买肉与自杀，此罪一等。我本不自为，正为诸僧尼作离苦因缘。

众生所以不可杀生。凡一众生，具八万户虫，经亦说有八十亿万户虫，若断一众生命，即是断八万户虫命，自死众生又不可食者，前所附虫，虽已灭谢，後所附虫，其数复众，若煮若炙，此断附虫，皆无以复命，利舌端少味，害无量众生，其中小者，非肉眼能观，其中大者，灼然其见，灭慈悲心，增长恶毒，此实非沙门释子所可应行，众僧食肉，罪剧白衣，白衣食肉，乃不免地狱，而止是一罪。至於众僧食肉，既犯性罪，又伤戒律，以此为言，有两重罪，若是学问众僧食肉者，此为恶业，复倍於前，所以如此，既亲达经教，为人讲说，口称慈悲，心怀毒害，非是不知，知而故犯，言行既违，即成诡妄。论学问人食肉，则罪有三重，所以贵於解义，正为如说修行，反复啖食鱼肉，侵酷生类，作恶知识，起众怨对，坠堕地狱，疾於□赞矛，善恶报应，必也不亡。凡出家人，实宜深思。

声闻受律仪戒，本制身口七支，一受之後，乃至睡，眠闷等律仪，恒生念念，得未曾有。律仪所以尔者，睡眠等非起恶心，故不损不失，乃至常生，若起欲杀心，於声闻法，虽不失身口戒。而於戒有损，非唯损不杀戒，亦兼污馀戒，至於手挟齿啮，动身口业，则失身口戒，尔时律仪无作，即断不续，既失不杀戒，亦损污馀戒。所以尔者，旃陀罗人为屠肉时，为何等人杀，正为食肉者。若食肉者即有杀分，於不杀戒即成有缺。若谓於善律仪，受杀生分。於不杀戒无所缺者，是不善律仪人持八戒斋，是恶律仪犹应相续，若恶律仪人持八戒斋，恶律仪不复相续者，是知善律仪人受诸杀分，是不杀戒即时便缺，别解脱戒不复解脱。恶律仪人无论持八戒斋，但起一念善心，恶律仪即断，若一念不断，多念亦应不断，若多念断，是知一念时断，善律仪人其事亦尔，无论受诸杀分，有少杀分，不杀律仪即时亦断，菩萨人持心戒，故自无有食众生理，若缺声闻戒，终不免地狱等苦。（《广弘明集》二十六）



◇　喻智藏敕

求空自闲，依空入慧，高蹈养神，实是胜乐，不违三乘，亦以随喜，惟别之际，能无恨然。岐路赠言，古人所重，犹劝法师，行无碍心，大悲为首，方便利益，随时用舍，不宜顿杜，以隔碍心，行菩萨道，无有是处。（《续高僧传》）



◇　敕答释明彻

省疏，增其忧耿。人谁不病，何以遽终过甚？法师至性坚明，道行纯备，往来净土，去留安养，方除四魔，理无五畏，惟应正念诸佛，不舍大愿，与般若相应，直至种智，发菩提心，彼我相摄，方结来缘，敬如所及，菩萨行业，非千百年，善思至理，勿起乱想，览笔凄懑，不复多云。（《续高僧传》）



◇　敕答僧正南涧寺沙门慧超

法宠法师，造次举动，不逾律仪，不侠性欲，不事形势，慈仁恺悌，雅有君子之风，匡政寺庙，信得其人矣。



◇　策永阳王母为国太妃

维天监二年六月甲午朔十日癸卯，皇帝遣宗室员外散骑侍郎兼散骑常侍萧敬宝，策命永阳王母王氏为国太妃，曰，於戏，惟尔茂德内湛，粹范外昭，国序凝芬，蕃庭仰训，是用式遵旧典，载章徽服，往钦哉，肃兹休烈，可不慎欤。（《古刻丛钞》徐勉撰《永阳王敬太妃墓志铭》）



◇　谥始兴王忄詹册（普通三年十一月）

咨故侍中、司徒、骠骑将军始兴王。夫忠为令德，武谓止戈，於以用之，载在前志。王有佐命之元勋，利民之厚德，契阔二纪，始终不渝，是用方轨往贤，稽择故训，鸿名美义，允臻其极。今遣兼大鸿胪程爽，谥曰忠武，魂而有灵，歆兹显号，呜呼哀哉。（《梁书·始兴王忄詹传》）



◇　玺书诘范缜（天监四年）

亮少乏才能，无闻时辈。昔经冒入，群英相与，岂薄晚节，谄事江□，为吏部末，协附梅虫儿茹法珍，遂执昏政，比屋罹祸，尽家涂炭，四海沸腾，天下横溃，此谁之咎？食乱君之禄，不死於治世，亮协固凶党，作威作福，靡衣玉食，女乐盈房，势危事逼，自相吞噬，建石首题，启靡请罪。朕录其白旗之来，贳其既往之咎，亮反覆不忠，奸贿彰暴，有何可论，妄相谈述，具以状对。（《梁书·王亮传》）



◇　宣旨张绾

为国之急，惟在执宪，直绳用人，本不限升降，晋宋之世，周闵蔡廓，并以侍中为之，卿勿疑是左迁也。（《梁书·张绾传》）



◇　宣旨太子进食（普通七年十一月）

毁不灭性，圣人之制，礼不胜丧，比於不孝。有我在，那得自毁如此，可即强进饮食。（《梁书·昭明太子传》）





◇　救司州下令军中（建武二年）

望麾而进，听鼓而动。（《南史》六）



◇　入屯阅武堂下令

皇家不造，遘此昏凶，祸扌延动植，虐被人鬼，社庙之危，蠢焉如缀。吾身籍皇宗，曲荷先顾，受任边疆，推毂万里，眷言瞻乌，痛心在目。故率其尊主之情，厉其忘生之志，虽宝历重升，明命有绍，而独夫丑纵，方煽京邑，投袂援戈，克弭多难，虐政横流，为日既久，同恶相济，谅非一族，仰禀朝命，任在专征，思播皇泽，被之率土。凡厥负衅，咸与惟新，可大赦天下，唯王□亘之等四十一人不在赦例。（《梁书·武帝纪》上）

夫树以司牧，非役物以养生，视人如伤，岂肆上以纵虐？废主弃常，自绝宗庙，穷凶极悖，书契未有，征赋不一，苛酷滋章，缇绣土木，菽粟犬马，征发闾左，以充缮筑，流离寒暑，继以疫厉，转死沟渠，曾莫救恤，朽肉枯骸，乌鸢是厌，加以天灾人火，屡焚宫掖，官府台寺，尺椽无遗，悲甚黍离，痛兼麦秀，遂使亿兆离心，强徼侵弱，斯人何辜，离此涂炭。今明昏递运，大道公行，思治之氓，来苏兹日，猥以寡薄，属当大宠，虽运距中兴，艰同草昧，思阐皇休，与之更始。凡昏制谬赋，淫刑滥役，外可详检前源，悉皆除荡，其主守散失，诸所损耗，精立科条，咸从原例。（同上）

永元之季，乾维落纽，政实多门，有殊卫文之代，权移於下，事等曹恭之时，遂使阉尹有翁媪之称，高安有法尧之旨，鬻狱贩官，锢山护泽，开塞之机，奏成小丑，直道正义，拥抑弥年，怀冤抱理，莫知谁诉，奸吏因之，笔削自己，岂直贾生流涕，许伯哭时而己哉？今理运惟新，政刑得所，矫革流弊，实在兹日，可通检尚书众曹，东昏时诸诤讼失理，及主者淹停不时施行者，精加讯辨，依事议奏。（同上）

义师临阵致命，及疾病死亡者，并加葬敛，收恤遗孤。（同上）

朱爵之捷，逆徒送死者，特许家人殡葬，若无亲属，或有贫苦，二县长尉，即为埋掩。建康城内，不达天命，自取沦灭，亦同此科。（同上）

夫在上化下，草偃风从，世之浇淳，恒由此作。自永元失德，书契未纪，穷凶极悖，焉可胜言。既而璇室外构，倾宫内积，奇技异服，殚所未见，上慢下暴，淫侈竞驰，国命朝权，政移近习，贩官鬻爵，贿货公行，并甲第康衢，渐台广室，长袖低昂，等和戎之赐，珍羞百品，同伐冰之家。愚人因之，浸以成俗，骄艳竞爽，夸丽相高，至乃市井之家，貂狐在御，工商之子，缇绣是袭，日久之次，夜分未反，昧爽之朝，期之清旦。圣明肇运，厉精惟始，虽曰缵戎，殆同创革，且淫费之後，继以兴师，巨桥鹿台，凋罄不一。孤忝荷大宠，务在澄清，思所以仰述皇朝大帛之旨，俯厉微躬鹿裘之义，解而更张，斫雕为朴，自非可以奉粢盛，修绂冕，习礼乐之容，缮甲兵之备。此外众费，一皆禁绝，御府中署，量宜罢省，掖庭备御妾之数，大享绝郑卫之音，其中有可以率先卿士，准的□庶，菲食薄衣，请自孤始。加群才并轨，九官咸事，若能人务退食，竞存约己，移风易俗，庶基月有成。昔毛□在朝，士大夫不敢靡衣偷食，魏武叹曰，孤之法不如毛尚书。孤虽德谢往贤，任重先达，实望多士，得其此心，外可详为条格。（同上）



◇　即梁王位赦令

孤以虚昧，任执国钧，虽夙夜勤止，念在兴治，而育德振民，邈然尚远。圣朝永言旧式，隆此眷命，侯伯盛典，方轨前烈，嘉锡隆被，礼数昭崇，徒守愿节，终隔体谅，群后百司，重兹敦奖，勉兹厚颜，当此休祚，望昆彭以长想，钦桓文而叹息，思弘政涂，莫知津济，邦甸初启，藩宇惟新，思覃嘉庆，被之下国，国内殊死以下，今月十五日昧爽以前，一皆原赦，鳏寡孤独不能自存者，赐谷五斛，府州所统，亦同蠲荡。（《梁书·武帝纪》上）





◇　立选簿表

臣闻以言取士，士饰其言，以行取人，人竭其行，所谓才生於代，穷达惟时，而风流遂往，驰骛成俗，媒孽夸炫，利尽锥刀，遂使官人之门，肩摩毂击。岂直暴盖露冠，不避寒暑，遂乃戢屦杖策，风雨必至，良由乡举里选，不师古始，称肉度骨，遗之管库，加以山河梁毕，阙舆徵之恩，金张许史，忘旧业之替，吁可伤哉！且夫谱谍讹误，诈伪多绪，人物雅俗，莫肯留心。是以冒袭良家，即成冠族，妄修边幅，便为雅士，负俗深累，遽遭宠擢，墓木已拱，方被徽荣。故前代选官，皆立选簿，应在贯鱼，自有铨次，胄籍升降，行能臧否。或素定怀抱。或得之舆论，故得简通宾客，无事埽门。顷代陵夷，九流乖失，其有勇退忘进，怀质抱真者，选部或以未经朝谒，难於进用。或有晦善藏声，自埋衡荜，又以名不素著，绝其阶绪，必须画刺投状。然後弹冠，则是驱迫廉□，奖成浇竞。愚谓自今选曹，宜精隐括，依旧立簿，使冠履无爽，名实不违，庶人识崖□，造请自息。且闻中间立格，甲族以二十登仕，後门以过立试吏。求之愚怀，抑有未达，何者？设官分职，惟才是务，若八元立年，居皂隶而见抑，四凶弱冠，处鼎族而宜甄，是则世禄之富，无意为善，布衣之士，肆心为恶，岂所以弘奖风流，希向後进？此实巨蠹，尤宜刊革。不然，将使周人有路傍之泣，晋臣兴渔猎之叹。且俗长浮竞，人寡退情，若限岁登朝，必增年就宦，故貌实昏童，籍已逾立，滓秽名教，於斯为甚。臣总司内外，忧责是任，朝政得失，义不容隐，伏愿陛下垂圣淑之姿，降听览之末，则彝伦自穆，宪章惟允。（《梁书·武帝纪》上，又略见《南史》六，《通典》十四。）



◇　请徵谢□何胤表

夫穷则独善，达以兼济，虽出处之道，其揆不同，用舍惟时，贤哲是蹈。前新除侍中、太子少傅□、前新除散骑常侍、太子詹事、都亭侯胤，羽仪世胄，徽猷冠冕，道业德声，康济雅俗。昔居朝列，素无宦情，宾客简通，公卿罕预，簪绂未褫，而风尘摆落。且文宗儒肆，互居其长，清规雅裁，兼擅其美，并达照深识，预睹乱萌，见庸质之如初，知贻厥之无寄，拂衣东山，眇绝尘轨，虽解组昌运，实避昏时，家膺鼎食，而甘兹橡艾，世袭青紫，而安此悬鹑。自浇风肇扇，用南成俗，淳流素轨，馀烈颇存，谁其激贪，功归有道，康俗振民，朝野一致，虽在江海，而勋同魏阙。今泰运甫开，贱贫为耻，况乎久蕴瑚琏，暂厌承明，而可得求志海隅，永追松子？臣负荷殊重，参赞万机，实赖群才，共成栋干，思挹清源，取镜止水，愚欲屈居僚首，朝夕谘诹，庶足以翼宣寡薄，式是王度，请并补臣府军谘祭酒。（《梁书·谢□传》，高祖平京邑，进位相国，表请□胤）



◇　孔传舜典议

孔序称伏生误合五篇，皆文相承接，所以致误。舜典首有曰若稽古，伏生虽昏耄，何容合之？（《经典释文叙录》齐明帝建武中，吴兴姚方兴采马王之注，造孔传舜典一篇，云於大□行头买得，上之梁武，时为博士，议云云，遂不行用。）



◇　南郊明堂异日议

孝经郑玄注云，上帝亦天别名。如郑旨，帝与天亦言不殊。近代同辰，良亦有据。魏太和元年正月丁未，郊祀武皇帝以配天，宗祀文皇帝於明堂，以配上帝，此则已行之前准。（《南齐书·礼志》上，永明二年，司徒西ト祭酒梁王议。）





◇　移檄京邑

夫道不常夷，时无永化，险泰相沿，晦明非一，皆屯困而後亨，资多难以启圣。故昌邑悖德，孝宣聿兴，海西乱政，简文升历，并拓绪开基，绍隆宝命，理验前经，事昭往策。独夫扰乱天常，毁弃君德，奸回淫纵，岁月滋甚，挺虐於鬓翦之年，植险於髫□之日，猜忌凶毒，触途而著，暴戾昏荒，与事而发。自大行告渐，喜容前见，梓宫在殡，□无哀色，欢娱游宴，有过平常，奇服异衣，更极夸丽。至於选采妃嫔，姊妹无别，招侍巾栉，姑侄莫辨，掖庭有裨贩之名，姬姜被干殳之服，至乃形体宣露，亵衣颠倒，斩斫其间，以为欢笑，骋肆淫放，驱屏郊邑，老弱波流，士女涂炭，行产盈路，舆尸竟道，母不及抱，子不遑哭，劫掠剽虏，以日继夜，昼伏宵游，曾无休息，淫酗□肆，酣歌垆邸，宠恣愚竖，乱惑妖孽，梅虫儿茹法珍，臧获厮小，专制威柄，诛翦忠良，屠灭卿宰，刘镇军舅氏之尊，尽忠奉国，江仆射外戚之重，竭诚事上，萧领军葭莩之宗，志存柱石，徐司空、沈仆射，□绅冠冕，人望攸归。或渭阳馀感，或勋庸允穆。或诚著艰难。或劬劳王室，并受遗托，同参顾命，送往事居，俱竭心力，宜其庆溢当年，祚隆後裔，而一朝齑粉，孩稚无遗，人神怨结，行路嗟愤。萧令君忠公干伐，诚贯幽显，往年寇贼游魂，南郑危逼，拔刃飞泉，孤城独振，及中流逆命，凭陵京邑，谋猷禁省，指授群师，克翦鲸鲵，清我王度。崔慧景奇锋迅骇，兵交象魏，武力丧魂，义夫夺胆，投名送款，比屋交驰，负粮景从，愚智竞赴，复誓旅江甸，奋不顾身，奖厉义徒，电掩强敌，克歼大憝，以固皇基，功出桓文，勋超伊吕，而劳谦省己，事昭心迹，功遂身退，不祈荣满，敦赏未闻，祸酷遄及，预禀精灵，孰不冤痛。而群孽放命，蜂虿怀毒，乃遣刘山阳驱扇逋逃，招逼亡命，潜图密构，规见掩袭。萧右军夏侯征虏，忠断夙举，义形於色，奇谋宏振，应手枭悬，天道祸淫，罪不容戮。至於悖礼违教，伤化虐人，射天弹路，比之犹善，刳贻斫胫，方之非酷，尽寓县之竹，末足纪其过，穷山泽之兔，不能书其罪，自草昧以来，图牒所记，昏君暴后，未有若斯之甚者也。既人神乏主，宗稷阽危，海内沸腾，氓庶板荡，百姓懔懔，如崩厥角，苍生喁喁，投足无地。莫府荷眷前朝，义均休戚，上怀委付之重，下惟生原之痛，岂可卧薪引火，坐观倾覆？至尊体自高宗，特锺慈宠，明并日月，粹昭灵神，祥启元龟，苻验当璧，作镇陕藩，化流西夏，讴歌攸奉，万有乐推。右军萧颖胄、征虏将军夏侯详，并同心翼戴，即宫旧楚，三灵再朗，九县更新，升平之运，此焉复始，康哉之盛，在乎兹日。然帝德虽彰，区宇未定，元恶未黜，大邑犹梗，仰禀宸规，率前启路，即日遣冠军、竟陵内史曹景宗等二十军主，长槊五万，骥□为群，鹗视争先，龙骧并驱，步出横江，直指朱雀，长史、冠军将军、襄阳太守王茂，率三十军主，戈船七万，乘流电激，推锋扼险，斜趣白城。南中郎、谘议参军、军主萧伟等三十九军主，巨舰迅楫，冲波噎水，旗鼓八万，火集石头。南中郎、议识参军、军主萧忄詹等四十二军主，熊罴之士，甲□十万，沿波驰□，掩据新亭。益州刺史刘季连、梁州刺史柳忄炎、司州刺史王僧景、魏兴太守裴师仁、上庸太守韦睿、新城太守崔僧季，并肃奉明诏，龚行天罚，蜀汉果锐，沿流而下，淮汝劲勇，望波遄骛。幕府总率貔貅，骁勇百万，缮甲燕弧，屯兵冀马，枞金沸地，鸣□聒天，霜锋曜日，朱旗绛寓，方舟千里，骆驿系进。萧右军︳谟上才，兼资文武，英略峻远，执钧匡世，拥荆南之众，督四方之师，宣赞中权，奉卫舆辇，旌麾所指，威棱无外，龙骧兽步，并集建业，黜放愚狡，均礼海昏，廓清神甸，埽定京宇，譬犹崩泰山而压蚁壤，决悬河而注□烬，岂有不殄灭者哉？今资斧所加，止梅虫凶茹法珍而已，诸君或世胄羽仪，书勋王府，皆俯眉奸党，受制凶威，若能因变立功，转祸为福，并誓河岳，永纡青紫，若执迷不悟，距逆王师，大众一临，刑兹罔赦，所谓火烈高原，芝兰同泯。勉求多福，无贻後悔，赏罚之科，有如白水。（《梁书·武帝纪》上）





卷六




◎　武帝（六）





◇　答萧颖胄书

今坐甲十万，粮用自竭，况所藉义心，一时骁发，事事相接，犹恐疑怠，若顿兵十旬，必生悔吝，童儿立异，便大事不成。今太白出西方，仗义而动，天时人谋，有何不利，处分已定，安可中息？昔武王伐纣，行逆太岁，复须待年月乎？（□□□□□□案：张溥本有《武帝手书喻袁昂》一篇，见《梁书·袁昂传》，又见《南史》二十六，今据《江革传》编入江革文。）



◇　与何胤书

想恒清豫，纵情林壑，致足欢也。既内绝心战，外劳物役，以道养和，履候无爽，若邪擅美东区，山川相属，前世嘉赏，是为乐土。仆推迁簿官，自东徂西，悟言素对，用成睽阕，倾首东顾，曷日无怀，畴昔欢遇，曳裙儒肆，实欲卧游千载，畋渔百氏，一行为吏，此事遂乖。属以世道威夷，仍离屯故，投袂数千，克黜衅祸，思得瞩卷谘款，寓情古昔，夫岂不怀，事与愿谢。君清襟素托，栖寄不近，中居人世，殆同隐沦，既俯拾青组，又脱屣朱黻，但理存用舍，义贵随时，往识祸萌，实为先觉，超然独善，有识钦嗟。今者为邦，贫贱咸耻，好仁由己，幸无凝滞，比别具白，此未尽言，今遣候承音息，矫首还翰，慰其引领。（《梁书·何胤传》，高祖霸府建，引胤为军谋祭酒，与书。）





◇　与诸王及吴平侯景书称周舍

弟舍立议引武王周公故事，皆曰汝从之。（《南史》□□□□□□）





◇　手书与萧宝夤（天监五年）

谢齐建安王宝夤亡兄长沙宣武王，昔投汉中，值北寇华阳，地绝一隅，内无素畜，外绝继援，守危疏勒，计逾田单，卒能全土破敌，以弱为强，使至之日，君臣动色，左右相贺，齐明帝每念此功，未尝不辍箸咨嗟。及至张永崔慧景事，大将覆军於外，小将怀贰於内，事危累卵，势过缀旒。亡兄忠勇奋发，旋师大岘，重围累日，一鼓鱼溃，克定慧景，功逾桓文。亡弟卫尉，兄弟戮力，尽心内外，大勋不报，翻罹荼酷，百口幽执，祸害相寻。朕於齐明帝，外有龛敌之力，内尽帷幄之诚，日自三省，曾无寸咎，远身边外，亦复不免，遂遣刘山阳轻舟西上，来见掩袭，时危事迫，势不得已，所以誓众樊邓，会逾孟津，本欲翦除梅虫儿茹法珍等，以雪冤酷，拔济亲属，反身素里，属张稷、王珍国，已建大事，宝□至、子晋，屡动危机，迫乐推之心，应上天之命，事不获已，岂其始愿？所以自有天下，绝弃房室，断除滋味，正欲使四海见其本心耳。勿谓今日之位，是为可重。朕之视此，曾不如一芥，虽复崆峒之踪难追，汾阳之志何远，而今立此堰，卿当未达本意。朕於昆虫，犹不欲杀，亦何急争无用之地，战苍生之命也。正为李继伯在寿阳，侵犯边境，岁月滋甚。或攻小城小戍。或掠一村一里，若小相酬答，终无宁日，边邑争桑，吴楚连祸，所以每抑镇戍，不与校计，继伯既得如此，滥窃弥多，今修此堰，止欲以报继伯侵盗之役，既非大举，所以不复文移北土。卿幼有倜傥之心，早怀纵横之气，往日卿於石头举事，虽不克捷，亦丈夫也。今止河洛，真其时矣。虽然，为卿计者，莫若行率此众，袭据彭城，别当遣军，以相应援，得捷之後，便遣卿兄子屏侍，送卿国庙，并卿室家，及诸侄从。若方欲还北，更设奇计，恐机事一差，难复重集，勿为韩信，受困野鸡。（《魏书·萧宝夤传》）





◇　答陶弘景书（四首）

近二卷欲少留，差不为异，纸卷是出装书，既须见前所以付耳，无正可取备於此。及欲更须细书，如论箴例，逸少迹无甚极细书，乐毅论乃微粗健，恐非真迹。太师箴小复方媚，笔力过嫩，书体乖异，二者已经至鉴，其外便无可付也。（《道藏》本《陶隐居集》又见《道藏》龙字上《茅山志》一）

又省别疏云，故当宜微以著赏，此既胜事，虽风训非嫌云云。然非所习，聊试略言。夫运笔邪则无芒角，执手宽则书缓弱，点□敝短则法拥肿，点□敝长则法离澌，画促则字横，画疏则形慢，拘则乏势，放又少则，纯骨无媚，纯肉无力，少墨浮涩，多墨笨钝，比并皆然，任意所之，自然之理也。若抑扬得所，趣舍无违，值笔连断，触势峰郁，扬波折节，中规合矩，分间下注，浓纤有方，肥瘦相和，骨力相称，婉婉暧暧，视之不足，棱棱凛凛，常有生气，适眼合心，便为甲科，众家可识，亦当复贯串耳，六义可工，亦当复由习耳，一闻能持，一见能记，且古且今，不无其人。大抵为论，终归是习，程邈所以能变书体，为之旧也。张芝所以能善书工，学之积也。既旧既积，方可以肆其谈。吾少来乃至不尝画甲子，无论於篇纸，老而言之，亦复何谓，正足见嗤於当今，贻笑於後代，遂有独冠之言，览之背热，隐真於是乎累真矣，此直一艺之工，非吾所谓胜事，此道心之尘，非吾所谓无欲也。（《道藏》本《陶隐居集》，又略见《御览》七百七十八。案又见《茅山志》一。）

省区别诸书，良有精赏，所异同所可，未知悉可否耳。给事黄门二纸为任□书，观所送□书，诸字相附，近二纸□书，体解杂，便当非□书，复当以点画波撇，论极诸家之致，此亦非可仓卒运於毫纸，且保拙守中也。许任二迹并摹者，并付反。（《道藏》本《陶隐居集》。案又见《茅山志》一。）

锺书乃有一卷，传以为真。意谓悉是摹学，多不足论，有两三行许，似摹微得锺体。逸少学锺的可知，近有二十许首，此外字细画短，多是锺法。今欲令人帖装，未便得付，来月有竟者，当遣送也。（同上。案又见《道藏》翔上《华阳隐居内传》中）



◇　答陶弘景书

知欲徙卜，想谘请幽胜，谋及蓍龟，但迁徙之日，为当使人，为当使鬼，犹蹑□乔因地，其不灭也。（同上。案又见《道藏》翔上《华阳隐居内传》中）



◇　答陶弘景进周氏冥通记书

省疏，并见周氏遗迹，真言显然，符验前诰，二三明白，益为奇特，四卷今留之，见渊文并具一二，唯增降叹。（同上。案又见《道藏》翔下《周氏冥通记》一）



◇　与某书

数朝脚气转动不得，多有忧悬情也。二谢处委曲复当有情，故旧数有书问否？可复有兴也。知何时再言话报之。（《淳化阁帖》一）

众军行人最今封如别曹，郢州近遣樊士真领三百人，犹在渔湖，其应用行合，应有四千人，故指白，萧衍疏。（《淳化阁帖》一）



◇　报侯景书（三首）

大夫出境，尚有所专，况始创奇谋，将建大业，理须适事而行，随方以应，卿诚心有本，何假词费。朕与公大义已定，岂有成而相纳，败而相弃乎？今高氏有使求和。朕亦更思偃武，进退之宜，国有常制，公但清静自居，无劳虑也。

朕为万乘之主，岂可失信於一物，想公深得此心，不劳复有启也。（□□□□□□□□）



◇　复邺人书

贞阳旦至，侯景夕反。（《南史·八十侯景传》，景伪作邺人书，求以贞阳侯换景，帝复书。）



◇　为手书与诸军

确若不入者，宜以军法送之。（《魏书·萧衍传》，萧确赵威，方为景所惮，乃谓衍曰，召此二人入城者，吾当解围，衍又为手书与诸军。）



◇　答任□奏郊庙备六代乐

周官分乐飨祀，虞书止鸣两悬，求之於古，无宫悬之议，何事人礼缛，事神礼简也。天子袭兖，而致敬不文，观天下之物，无可以称其德者，则以少为贵矣。大合乐者，是使六律与五声克谐，八音与万舞合节耳，岂谓致鬼神只用六代乐也？其後即言分乐序之，以祭以享，此乃晓然可明，肃则失其旨矣。推检载籍，初无郊□宗庙。遍舞六代之文，唯明堂位曰，□祀周公於太庙，朱干玉戚，冕而舞大武，皮弁素帻，裼而舞大夏，纳夷蛮之乐於太庙，言广鲁於天下也。夫祭尚於敬，无使乐繁礼黩。是以季氏逮暗而祭，继之以烛，有司跛倚，其为不敬大矣。他日祭，子路与焉，质明而始，晏朝而退。孔子闻之曰，谁谓由也不知礼乎？若依肃议，郊既有迎送之乐，又有登歌，各颂功德，遍以六代继之，出入方待乐终，此则乖於仲尼韪晏朝之意矣。（《隋书·音乐志》上）

案言大合乐者，是使六律与五声克谐，八音与舞蹈合节耳。岂谓致鬼神只用六代乐也？其後即言乃分乐而序之，以祭以享以祀，此则晓然已明，肃则失其旨矣？推检记载，初无宗庙郊□遍舞之文，唯明堂位云，以□礼祀周公於太庙，朱干玉戚，冕而舞大武，皮弁素帻，裼而舞大夏，纳夷蛮之乐於太庙，言广德於天下也。案所以舞大武大夏者，止欲备其文武二舞耳，非兼用六代也。夏以文受，周以武功，所以兼之，而不用□者，□，武舞也。周监於二代，质文乃备。纳蛮夷乐者，此明功德所须，盖止施□祭，不及四时也。今四海之祭，而不遍舞者何？夫祭尚於敬，不欲使乐繁礼缛，故季氏逮暗而祭，日不足，继之以烛，虽有强力之容，肃敬之心，皆倦怠矣，有司跛倚以临祭，其为不敬大矣。他日祭，子路与焉，质明而始行事，晏朝而退。孔子闻之曰，谁谓由也而不知礼乎？儒者知子颓宴享，犹舞六代，不知有司跛倚，不敬已大。若依肃议用六代乐者，郊既有迎神之乐，又有登歌，各颂功德，遍以六代继之，出入方待乐终。然後罢祭者，此则乖仲尼韪晏朝之旨。若三献礼毕，即便卒事，则无劳於遍舞也。（《通典》一百四十七）



◇　答南司奏免临川王宏

爱宏者兄弟私亲，免宏者王者正法，所奏可。（《南史》五十一《临川王宏传》，宏妾弟吴法寿杀人，南司奏免宏司徒、骠骑、扬州刺史。）





◇　答皇太子启审降服大功行三吉

礼云，大功之末，可以冠子。父小功之末，可以冠子，嫁子取妇。已虽小功，既卒哭，可以冠取妻，下殇之小功则不可。晋代蔡谟、谢沈、丁纂、冯怀等遂云，降服大功，可以嫁女。宋代裴松之、何承天又云，女有大功之服，亦得出嫁。范坚、荀伯子等，虽复率意致难，亦未能折。太始六年，虞□立议，大功之末，乃可取妇。於时博询，咸同□议。齐永明十一年，有大司马长子之丧，武帝子女，同服大功，左丞顾杲之议云，大功之末，非直皇女嫔降无疑，皇子聘纳，亦在非□亥。凡此诸议，皆是公背正文，务为通耳。徐爰、王文宪并云，期服降为大功，皆不可以婚嫁，於义乃为不乖，而又不释其义。天监十年，信安公主当出适，而有临川长子大功之惨，具论此义，粗已详悉。太子今又启，审大功之末，及下殇之小功，行婚冠嫁三吉之事。案礼所言下殇小功，本是期服，故不得有三吉之礼。况本服是期，降为大功，理当不可。人间行者，是用郑玄逆降之义。杂记云，大功之末，可以冠子嫁子。此谓本服大功，子则小功，逾月以後，於情差轻，所以许有冠嫁，此则小功之末，通得取妇。前所云大功之末，可以冠子嫁子，此则简出大功之身不得取妇，後言小功之末，可以冠子嫁子，非直子得冠嫁，亦得取妇，故有出没。婚礼国之大典，宜有画一，今宗室及外戚，不得复辄有干启，礼官不得辄为曲议，可依此以为法。（《隋书·礼仪志》三，大同六年，皇太子启，帝云云。）



◇　天象论

自古以来，谈天者多矣，皆是不识天象，各随意造，家执所说，人著异见，非直毫厘之差，盖失千里之谬，戴盆而望，安能见天？譬犹宅蜗牛之角，而欲论天之广狭，怀蚌螺之壳，而欲测海之多少，此可谓不知量矣。系辞云，易有太极，是生两仪。元气已分，天地设位，清浮升乎上，沈浊居乎下，阴阳以之而变化，寒暑用此而相推，辨尊卑贵贱之道，正内外男女之宜，在天成象，三辰显曜，在地成形，五云布泽，斯昏明于昼夜，荣落于春秋，大圣之所经纶，以合三才之道，清浮之气，升而为天，天以妙气为体，广远为量，弥覆无不周，运行来往不息，一昼一夜，圜转一周，弥覆之广，莫能测其边际，运行之妙，无有见其始终。不可以度数而知，不可以形象而譬，此天之大体也。沈浊之气，下凝为地，地以土水为质，广厚为体，边际远近，亦不可知，质常安伏，寂而不动，山岳水海，育载万物，此地之大体。天地之间，别有升降之气，资始资生，以成万物，易曰，大哉乾元，万物资始。至哉坤元，万物资生。资始之气，能始万物，一动一静，或此乃天之别用，非即天之妙体。资生之气，能生万物，一翕一辟，或此亦地之别用，非即地之妙体。四大海之外，有金刚山，一名铁围山，金刚山北，又有黑山，日月循山而转，周回四口，一昼一夜，围绕环匝，於南则见，在北则隐，冬则阳降而下，夏则阳升而高，高则日长，下则日短，寒暑昏明，皆由此作。夏则阳升，故日高，而出山之道远，冬则阳降，故日下，而出山之道促？出山远，故日长，出山促，故日短。二分则合高下之中，故半隐半见，所以昼夜均等，无有长短。日照於南，故南方之气燠，日隐在北，故北方之气寒。南方所以常温者，冬日近南而下，故虽冬而犹温，夏日近北而高，故虽夏犹不热。北方所以常寒者，日行绕黑山之北，黑山之南，日光常自不照，积阴所聚，熏气远而不及，无冬无夏，所以常寒，故北风则寒，南风则远。一岁之中，则日夏升而冬降，一日一夜，则昼见而夜隐。黑山之峰，正当北南，故夏日虽高而不能逾，至寅而见，至戌而隐，春秋分则居高下之中，朝至金刚山之外，虽与山平，而去山犹远，故为金刚所障，日未能出，须至中然後乃见。西方亦复如是，冬则转夏，所隐亦多，朝至於辰，则出金刚之上，夕至於申，则入金刚之西，四面略齐，黑山在北，当北弥峻，东西连峰，近前转下，所以日在北而隐，在南而见。夫人目所望，至远则极，二山虽有高下，固不能掩三辰之体，理系阴阳。或升或降，随时而动，至於天气清妙，无所不同，虽自运动无端，日月星辰，迟疾各异，晷度多不系乎天，金刚自近天之南，黑山则近天之北极，虽於金刚为偏，而於南北为心。（《开元占经》一）

）月体不全光。星亦自有光，非受命於日。若是日曜月所以成光，去日远则光全，去日近则光缺。五星行度，亦去日远近，五星安得不盈缺？当知不然。太阴之精，自有光景，但异於太阳，不得浑赫，星月及日体质皆圆，非如圆镜，当如丸矣。（《开元占经》一）



◇　舆驾东行记

有覆船山，酒罂山，南次高骊山。《传》云：昔有高骊国女来东海，神乘船致酒，礼聘之，女不肯。海神拨船覆酒，流入曲阿，故曲阿酒美也。（□□□□□□□□）



◇　立神明成佛义记

夫涉行本乎立信，信立由乎正解，解正则外邪莫扰，信立则内识无疑。然信解所依，其宗有在，何者？愿神明以不断为精，精神必归妙果，妙果体极常住，精神不免无常，无常者，前灭後生，刹那不住者也。若心用心於攀缘，前识必异後者，斯则与境俱往，谁成佛乎？经云，心为正因，终成佛果。又言，若无明转，则变成明。案此经意，理如可求，何者？夫心为用本，本一而用殊，殊用自有兴废，一本之性不移。一本者，即无明神明也。寻无明之称，非太虚之目，土石无情，岂无明之谓？故知识虑应明，体不免惑，惑虑不知，故曰无明。而无明体上，有生有灭，生灭是其异用，无明心义不改，将恐见其用异，便谓心随境灭，故继无明名下，加以住地之目，此显无明即是神明，性不迁也。何以知然？如前心作无闻重恶，後识起非想妙善，善恶之理大悬，而前後相去甚迥，斯用果无一本，安得如此相续？是知前恶自灭，惑识不侈，後善虽生，暗心莫改。故经言若与烦恼诸结俱者，名为无明，若与一切善法俱者，名之为明。岂非心识性一，随缘异乎？故知生灭迁变，酬於往因，善恶交谢，生乎现境，而心为其本，未曾异矣。以其用本不断，故成佛之理皎然，随境迁谢，故生死可尽明矣。（《弘明集》九）



◇　注解大品经序

机事未形，六画得其悔吝，玄象既运，九章测其盈虚，斯则鬼神不能隐其情状，阴阳不能遁其变通。至如摩诃般若波罗密者，洞达无底，虚豁无边，心行处灭，言语道断，不可以数术求，不可以意识知，非三明所能照，非四辩所能论，此乃菩萨之正行，道场之直路，还源之真法，出要之上首，本来不然，毕竟空寂，寄大不能显其博，名慧不能庶其用，假度不能机其通，借岸不能穷其实，若谈一相，事绝百非，补处默然，等觉息行，始乃可谓无德而称，以无名相，作名相说，导涉求之意，开新发之眼，故有般若之字，彼岸之号。顷者学徒，罕有尊重。或时闻听，不得经味，帝释诚言，信而有徵，此实贤众之百虑，菩萨之魔事，故唱愈高，和愈寡，知愈希，道愈贵，致使正经沈匮於世，实由虚己情少，怀疑者多，虚己少，则是我之见深，怀疑多，则横构之虑繁。然则虽繁虑纷纭，不出四种，一谓此经非是究竟，多引涅□以为硕诀。二谓此经未是会三，咸诵法华，以为盛难。三谓此经三乘通教，所说般若，即声闻法。四谓此经是阶级行，於渐教中，第二时说，旧义如斯，乃无是非。较略四意，粗言所怀，涅□是显其果德，般若是明其因行，显果则以常住佛性为本，明因则以无生中道为宗，以四谛言说，是涅□，是般若，以第一义谛言说，岂可复得谈其优劣？法华会三以归一，则三遣而一存，一存未免乎相，故以万善为乘体。般若即三而不三，则三遣而一亡。然无法之可得，故以无生为乘体，无生绝於戏论，竟何三之可会。所谓百花异色，其成一阴，万法殊相，同入般若，言三乘通教，多执二文，今复开五意，以增所疑，一，声闻若智若断，皆是菩萨无生法忍。二，三乘学道，宜闻般若。三，乘同学般若，俱成菩提。四，三乘欲住欲证，不离是忍。五，罗汉辟支，从般若生。於此五义，不善分别，坚著三乘，教同一门，遂令朱紫其色，珉玉等价。若明察此说，深求经旨，连环既解，弄丸自息。谓第二时，是亦不然。人心不同，皆如其面，根性差别，复过於此，非可局以一教，限以五时。般若无生，非去来相，岂可以数量拘？宁可以次第求？始於道树，终於双林，初中後时，常说智慧，复何可得，名为渐教。释论言，须菩提闻法华经中说，於佛所作少功德，乃至戏笑，渐渐必当作佛。又闻阿乃跋致品中，有退不退，又复闻声闻人皆当作佛。是故今问为毕定。为不毕定，以此而言，去之弥远、夫学出离，非求语言，应定观道，以正宗致，三乘不分，休何义说。相与无相，有如水火，二性相违，岂得共贯？虽一切圣人，以无为法。三乘入空，其行各异，声闻以坏缘观，观生灭空，缘觉以因缘观，观法性空，菩萨以无生观，观毕竟空。此则淄渑殊味，泾渭分流，非可以口胜，非可以力争。欲及弱丧，去斯何适？值大宝而不取，遇深经而不求，亦何异穷子反走於宅中，独姥掩目於道上，此乃惑行之常性，迷途之恒心。但好龙而观画，爱象而玩迹，荆山可为流恸，法水所以大悲，经譬兔马，论喻鹿犀，俱以一象，配成三兽，用渡河以测境，因围鹿以验智，格得空之浅深，量相心之厚薄，悬镜在前，无待耳识，离娄既睇，岂劳相者。若无不思议之理，岂有不思议之事？放瑞光於三千，集奇莲於十方，变金色於大地，严华台於虚空，表舌相之不虚，证般若之真实，所以龙树、道安、童寿、慧远，咸以大权应世，或以殆庶救时，莫不服膺上法，如说修行。况於细人，可离斯哉？此经东渐，二百五十有八载，始於魏甘露五年，至自于阗，叔兰开源，弥天导江，鸠摩罗什，澍以甘泉，三译五校，可谓详矣。龙树菩萨，著大智论，训解斯经，义旨周备，此实如意之宝藏，智慧之沧海。但其文远旷，每怯近情。朕以听览馀日，集名僧二十人，与天保寺法宠等，详其去取；灵根寺慧令等，兼以笔功，探采释论，以注经本，略其多解，取其要释；此外或捃关河旧义。或依先达故语，时复间出，以相显发。若章门未开，义势深重，则参怀同事，广其所见，使质而不简，文而不繁，庶令学者有过半之思。讲般若经者，多说五时，一往听受，似有条理，重更研求，多不相符。唯仁王般若，具书名部，世既以为疑经，今则置而不论。僧睿《小品序》云，斯经正文。凡有四种，是佛异时适化之说，多者十万偈，少者六百偈，略出四种，而不列名。释论言般若部党，有多有少，光赞放光道行，止举三名，复不满四。此士别有一卷，谓为《金刚般若》，欲以配数，可得为五。既不具得经名，复不悉时之前後，若以臆断，易致讥嫌，此非义要，请俟多闻。今注大品，自有五段，非彼所言五时般若，劝说以不住标其始，命说以无教通其道，愿说以无得显其行，信说以甚深叹其法，广说以不尽要其终，中品所以累教，未章所以三属，义备後释，不复详言。设乃时旷正教，处无法名，犹且苦辛草泽，经历险远，翘心□听，澍意希夷，冀迟玄应，想像空声，轻生以重半偈，卖身以尊一言，甘歃血而不疑，欣出髓而无吝，况复龙宫神珠，宝台金牒，难得之货，难闻之法，遍布塔寺，充□刃目前，岂可不伏心受持，虚怀钻仰，使佛种相续，菩提不断，知恩反覆，更无他道。方以雪山，匹以香城，宁得同日语其优劣？率书所得，惧增来过，明达後进，幸依法行。（《释藏》迹八）



◇　宝亮法师涅□义疏序

非言无以寄言，言即无言之累，累言则可以息言，言息则诸见竞起，所以如来乘本愿以托生，现慈力以应化，离文字以设教，忘心相以通道，欲使珉玉异价，泾渭分流，制六师而正四倒，反八邪而归一味，折世智之角，杜异人之口，导求珠之心，开观像之目，救灼烧於火宅，拯沈溺於浪海，故法雨降而焦种受荣，慧日升而长夜蒙晓，发迦叶之悱愤，吐真实之诚言，虽复二施等於前，五大陈於後，三十四问，参差异辩，方便劝引，各随意答，举要论经，不出两途，佛性开其本有之源，涅□明其归极之宗，非因非果，不起不作，义高万善，事绝百非，空空不能测其真际，玄玄不能穷其妙门，自非德均平等，心合无生，金墙玉室，岂易入哉！有青州沙门释宝亮者，气调爽拔，神用俊举，少贞苦节，长安法忍，耆年愈笃，《齿□》齿不衰，流通先觉，孳孳如也。後进晚生，莫不依仰，以天监八年五月八日敕亮撰大涅□义疏，以九月二十日讫，光表微言，赞扬正道，连环既解，疑网云除，条流明悉，可得略言。朕从容暇日，将欲览焉，聊书数行，以为记别云尔。（《高僧传》八，《艺文类聚》七十七，《广弘明集》二十。）





◇　连珠

盖闻水镜不以妍蚩殊照，芝兰宁为贵贱异芳。是以弘道归於兼济，至德由乎两忘。

盖闻一眚不足以掩德，五刑非可以妄加。是以径寸之珍，有时而□，盈尺之宝，不能无瑕。

盖闻理渐其萌，岂须拔岳之力，物有易伤，不待凌云之缴。是以微照积而山飘，虚弦动而隼落。（《艺文类聚》五十七）



◇　赐到溉连珠

研磨墨以腾文，笔飞毫以书信，如飞蛾之赴火，岂焚身之可吝，必耄年其已及，可假之於少荩。（《梁书·到溉传》）



◇　凡百箴

凡百众庶，尔其听之。事无大小，先当孰思。思之不孰，致成反覆。其心不定，不可施令。是曰乱常，是曰败政。弗止辱身，亦丧厥命。惟慈惟恕，惟孝惟敬。严惟率下，直惟厥正。如彼互乡，如彼暴虎。家声不建，有忝尔祖。思之既孰，决意而行。临难必勇，见义忘生。门有贤良，家有忠贞，勿恃尔尊，骄慢淫昏。勿谓尔贵，长夜荒醉。日不恒中，月盈则亏。崇山落峰，高树折枝。履邪念正，居安思危。莫言尔贱，而不受命。君子小人，本无定性。莫言人微，而以自轻。张他为卒，李衡为兵。忠信孝友，皆以扬名。有黄叔度，父牛医者。声高海内，名重天下。伊尹负鼎，太公屠肉。甯戚饭牛，傅说版筑。皆王霸师，世受爵禄。诫尔凡百，勿戾勿昏。人无贵贱，道在则尊。余重告尔，莫自卑抑，克家栋梁，唯斯为吉。水清照净，表直影端，近取诸身，无假远观。猗与哲人，勿谓斯难。（□□□□□□□又略见《艺文类聚》二十三）



◇　砚铭

音模德写心圆墨假（《艺文类聚》五十八）



◇　论萧子云书

笔力劲骏，心手相应，巧逾杜度，美过崔实，当与元常，并驱争先。（《梁书·萧子云传》）



◇　观钟繇书法

子敬不迨逸少，逸少不迨元常。学子敬者，如画虎也。学元常者，比画龙也。（《御览》七百四十八）





◇　草书状

蔡邕云：昔秦之时，诸侯争长，简檄相传，望锋走驿，以篆隶之难，不能救速，遂作赴急之书，盖今草书是也。杜氏之变隶，亦由程氏之改篆，其先出自杜氏，以张为祖，以卫为父，索范者、伯叔也。二王父子、可为兄弟，薄为庶息，羊为仆隶，目而叙之，亦不失仓公观鸟迹之措意邪。但体有疏密，意有倜傥。或有飞走流注之势，惊疏峭绝之气，滔滔闲雅之容，卓荦调宕之志，百体千形，而呈其巧，岂可一概而论哉？皆古英儒之撮拨，岂群小皂吏所能为？因为之状曰，疾若惊蛇之失道，迟若绿水之徘徊，缓则亚□行，急则鹊厉，抽如雉啄，点如兔掷。乍驻乍引，任意所为。或粗或细，随态运奇，云集水散，风回电驰，及其成也，粗而有筋，似蒲萄之蔓延，女萝之繁萦，泽蛇之相绞，山熊之对争，若举翅而不飞，欲走而还停，状云山之有玄玉，河汉之有列星。厥体难穷，其类多容，婀娜如削弱柳，耸拔如袅长松，婆娑而飞舞凤，宛转而起蟠龙。纵横如结，缠绵如绳，流离似绣，磊落如陵。炜炜烨烨，奕奕翩翩，或卧而似倒，或立而似颠，斜而复止，断而还连，若白水之游群鱼，丛林之挂腾犭员，状众兽之逸原陆，飞鸟之戏晴天，象乌云之罩恒岳，紫雾之出衡山，□岩若岭，脉脉如泉，文不谢於波澜，义不愧於深渊，传志意於君子，报款曲於人间，盖略言其梗概，未足称其要妙焉。（《古文苑》）



◇　观锺繇书法十二意

平、（谓横也。）直、（谓纵也。）均、（谓间也。）密、（谓际也。）锋、（谓端也。）力、（谓体也。）轻、（谓屈也。）决、（谓牵掣也。）补、（谓不足也。）损、（谓有馀也。）巧、（谓布置也。）称、谓大小也。

字外之奇，文所不书。世之学者宗二王，元常逸迹，曾不睥睨，羲之有过人之论，後生遂尔雷同，元常谓之古肥，子敬谓之今瘦，今古既殊，肥瘦颇反，如自省览，有异众说。张芝、锺繇，巧趣精细，殆同机神，肥瘦古今，岂易致意？真迹虽少，可得而推。逸少至学锺书，势巧形密，及其独运，意疏字缓，譬犹楚音昔夏，不能无楚，过言不悒，未为笃论。又子敬之不迨逸少，犹逸少之不迨元常，学子敬者，如画虎也。学元常者，如画龙也。余虽不习，偶见其理，不习而言，必慕之欤。聊复自记，以补其阙，非欲明解，强以示物也。傥有均思，思盈半矣。（张彦远《法书要录》）





◇　菩提达摩大师碑

为玉毡久灰，金言未剖，誓传法印，化人天竺。及乎杖锡来梁，说无说法，如暗室之扬炬，若明月之开云，声振华夏，道迈古今，帝后闻名，钦若昊天。

嗟乎，见之不见，逢之不逢，今之古之，悔之恨之。朕虽一介凡夫，敢师之於後。（《传法正宗记》，达摩于普通八年、由天竺至梁，与武帝语，机缘不契去梁，渡江，北止嵩山少林寺，至大通二年，魏以其丧告，帝追慕为碑。）





◇　即位告天文

皇帝臣衍，敢用玄牡，昭告於皇天后帝。齐氏以历运斯既，否终则亨，钦若天应，以命於衍。夫任是司牧，惟能是授，天命不于常，帝王非一族，唐谢虞受，汉替魏升，爰及晋、宋，宪章在昔，咸以君德驭四海，元功子万姓，故能大庇氓黎，光宅区宇。齐代云季，世主昏凶，狡焉群慝，是崇是长，肆厥奸回暴乱，以播虐於我有邦，俾溥天惴惴，将坠於深壑，九服八荒之内，连率岳牧之君，蹶角顿颡，匡救无术，卧薪待然，援天靡诉。衍投袂星言，摧锋万里，厉其挂冠之情，用拯兆民之切，衔胆誓众，履锐屠坚，建立人主，克翦昏乱，遂因时来，宰司邦国，济民康世，实有厥劳，而晷纬呈祥，川岳效祉，朝夕□牧，日月郊畿，代终之符既显，革运之期已萃，殊俗百蛮，重译献款，人神远迩，罔不和会。於是群公卿士，咸致厥诚，并以皇乾降命，难以谦拒，齐帝脱屣万邦，授以神器，衍自惟匪德，辞不获许，仰迫上玄之眷，俯惟亿兆之心，宸极不可久旷，民神不可乏主，遂藉乐推，膺此嘉祚，以兹寡薄，临御万方，顾求夙志，永言祗惕，敬简元辰，恭兹大礼，升坛受禅，告类上帝，克播休祉，以弘盛烈，式传厥後，用永保於我有梁，惟明灵是飨。（《梁书·武帝纪》中，又见《南史》六。）



◇　舍道事佛疏文

天监三年四月八日，梁国皇帝兰陵萧衍稽首和南，十方诸佛、十方尊法、十方菩萨僧。伏见经文玄义，理必须诠，云发菩提心者，即是佛心，其馀诸善，不得为喻。能使众生出三界之苦门，入无为之胜路，标空察理，渊玄微妙，就义立谈，因用致显。故如来漏尽，智凝成觉，至道通机，德圆取圣，发慧炬以照迷，镜法流以澄垢，启瑞迹於天中，烁灵仪於像外，度众生於苦海，引含识於涅□，登常乐之高山，出爱河之深际，言乖四句，语绝百非，应迹娑婆，示生净饭，王宫诞相，步三界而为尊，道树成光，普大千而流照。但以此土根情浅薄，好生厌怠，自期二月，当至双林，亦是湛说圆常，且复潜辉鹤树，□王灭罪，婆薮除殃，若不逢遇大圣法王，谁能救接？在迹虽隐，其道无亏。弟子经迟迷荒，耽事老子，历叶相承，染此邪法，习因善发，弃迷知返，今舍旧医，归凭正觉，愿使未来世中，童男出家，广弘经教，化度众生，共取成佛。入诸地狱，普济群萌，宁可在正法中，长沦恶道，不乐依老子教，暂得生天，涉大乘心，离二乘念，正愿诸佛菩萨摄受。萧衍和南。（《释藏》陪八《辨正论》八，又驾八，《广弘明集》四。）





◇　金刚般若忏文

菩萨戒弟子皇帝稽首和南，十方诸佛，无量尊法，一切贤圣，如来，以四十年中所说般若，本末次第，略有五时，大品小品，枝条分散，仁王天王，宗源派别，金刚道行，随义制名，须真法才，以人标题。虽复前说後说，应现不同，至理至言，其归一揆，莫非无相妙法，悉是智慧深经，以有取之，既为殊失，就无求也。弥见深乖，义异去求，道非内外，遣之又遣之，不能得其真，空之以空之，未足明其妙，真俗同弃，本迹俱冥，得之於心，然後为法。是以无言童子，妙得不言之妙，不说菩萨，深见无说之深。弟子习学空无，修行智慧，早穷尊道，克己行法，方欲以家刑国，自近及远，一念之善，千里斯应，一心之力，万国皆欢，恒沙众生，皆为法侣，微尘世界，悉是道场。今谨於某处建如干僧如干日金刚般若忏，现前大众，至心敬礼释迦牟尼佛，金刚般若，礼长老须菩提，愿诸佛菩萨，以般若因缘，同时集会，哀怜万品，护念群生，引入慧流，同归佛海，得金刚之妙宝，见金牒之深经，顶戴奉持，终不舍离，逮得己利，尽诸有结，心得自在，无复尘劳，稽首敬礼，常住三宝。（《释藏》策六，《广弘明集》二十八下。）





◇　摩诃般若忏文

菩萨戒弟子皇帝稽首和南，十方诸佛，及无量尊法，一切贤圣。观夫常乐我净，盖真常之妙本，无常苦空，乃世相之累法，而苦乐殊见，分别之路兴，真俗异名，计著之情反，颠倒我人之所，弥见愚痴，取舍有无之间，转成专附。岂知妙道无相，至理绝言，实法惟一，真如不二，诸佛以慈悲之力，开方便之门，教之以遣荡，示之以冥灭，百非俱弃，四句皆亡。然後无复尘劳，解脱清净。但般若之说，唯有五时，而智慧之旨，终归一趣，莫非第一义谛，悉是无上法门。弟子颇学空无，深知虚假，王领四海，不以万乘为尊，摄受兆民，弥觉万几成累，每时丕显，嗟三有之洞然，终日乾乾，叹四生之俱溺，常顾以智慧灯，照朗世间，般若舟航，济渡凡识。今谨於某处建如干僧如干日大品忏，现前大众，至心敬礼慧命须菩提，愿诸众生，离染著相，回向法喜，安住禅悦，同到香城，共见宝台，般若识诸法之无相，见自性之恒空，无生法忍，自然具足，稽首敬礼，常住三宝。（《释藏》第六，《广弘明集》二十八下。）





卷七




◎　武帝（七）



◇　断酒肉文（四首）

弟子萧衍敬白，诸大德僧尼，诸义学僧尼，诸寺三官。夫匡正佛法，是黑衣人事，乃非弟子白衣所急。但经教亦云，佛法寄嘱人王。是以弟子不得无言。今日诸僧尼开意听受，勿生疑闭，内怀忿异。凡出家人所以异於外道者，正以信因信果，信经所明，信是佛说。经言，行十恶者，受於恶报，行十善者，受於善报。此是经教大意如是。若出家人犹嗜饮酒，啖食鱼肉，是则为行同於外道，而复不及。何谓同於外道？外道执断常见，无因无果，无施无报。今佛弟子酣酒嗜肉，不畏罪因，此事与外道见同，而有不及外道是何？外道各信其师，师所言是，弟子言是，师所言非，弟子言非，涅□经言，迦叶，我今日制诸弟子不得食一切肉。而今出家人犹自啖肉。戒律言，饮酒犯波夜提。犹自饮酒，无所疑难，此事违於师教，一不及外道。又外道虽复邪僻，持牛狗戒，既受戒已，後必不犯。今出家人既受戒，已轻於毁犯，是二不及外道。又外道虽复五热炙身，投渊赴火，穷诸苦行，未必皆啖食众生。今出家人啖食鱼肉，是三不及外道。又外道行其异学，虽不当理，各习师法，无有覆藏。今出家人啖食鱼肉，于所亲者，乃自和光；于所疏者，则有隐避。如是为行，四不及外道。又外道各宗所执，各重其法，乃自高声大唱云：不如我道真。于诸异人，无所忌惮。今出家人，或复年时已长，或复素为物宗，啖食鱼肉，极自艰难：或避弟子，或避同学，或避白衣，或避寺官。怀挟邪志，崎岖覆藏，然后方得一过啖食。如此为学，五不及外道。又复外道直内无惭愧，方饰邪说，云佛教为法，本存远因，在於即日，未皆悉断，以钱买肉，非己自杀，此亦非嫌，白衣愚痴，闻是僧说，谓真实语，便复信受，自行不善，增广诸恶，是则六不及外道。又外道虽复非法说法，法说非法，各信经书，死不违背。今出家人啖食鱼肉。或云肉非己杀，犹得自啖，以钱买肉，亦复非嫌。如是说者，是事不然。涅□经云，一切肉悉断，及自死者。自死者犹断，何况不自死者？楞伽经云，为利杀众生，以财网诸肉，二业俱不善，死堕叫呼狱。何谓以财网肉？陆设置□罘，水设网罟，此是以网网肉，若於屠杀人间，以钱买肉，此是以财网肉。若令此人不以财网肉者，习恶律仪，捕害众生，此人为当专自供口，亦复别有所拟。若别有所拟，向食肉者，岂无杀分？何得云我不杀生？此是灼然违背经文，是七不及外道。又复外道同其法者和合，异其法者苦治，令行禁止，莫不率从。今出家人，或为师长，或为寺官，自开酒禁，啖食鱼肉，不复能得施其教戒，裁欲发言，他即讥刺云，师向亦尔，寺官亦尔。心怀内热，默然低头，面赤汗出，不复得言，身既有瑕，不能伏物，便复摩何，直尔止住，所以在寺者乖违，受道者放逸，此是八不及外道。又外道受人施与如己法，受乌戒人，受乌戒施，受鹿戒人，受鹿戒施，鸟戒人终不覆戒乌鹿戒施，鹿戒人终不覆戒受鸟戒施。今出家人云，我能精进，我能苦行，一时覆相，诳诸白衣，出即饮酒，开众恶门，入即啖肉，集众苦本，此是九不及外道。又外道虽复颠倒，无如是众事，酒者是何臭气，水谷失其正性，成此别气，众生以罪业因缘，故受此恶触，此非正真道法，亦非甘露上味，云何出家僧尼，犹生耽嗜。僧尼授白衣五戒，令不饮酒，令不妄语，云何翻自饮酒，违负约誓？七众戒，八戒斋，五篇七聚，长短律仪，於何科中，而出此文？其馀众僧，故复可可，至学律者，弥不宜尔。且开放逸门，集众恶本，若白衣人甘此狂药，出家人犹当诃止，云某甲，汝就我受五戒，不应如是。若非受戒者，亦应云檀越，酒是恶本，酒是魔事，檀越今日幸可不饮。云何出家人而应自饮？尼罗浮陀地狱，身如段肉，无有识知，此是何人，皆饮酒者。出家僧尼，岂可不深信经教，自弃正法，行於邪道，长众恶根，造地狱苦？习行如此，岂不内愧？犹服如来衣，受人信施，居处塔寺，仰对尊像，若饮酒食肉，如是等事，出家之人，不及居家，何故如是。在家人虽饮酒啖肉，无犯戒罪，此一不及居家人。在家人虽复饮酒啖肉，各有丘窟，终不以此仰触尊像，此是二不及居家人。在家人虽复饮酒啖肉，终不吐泄寺舍，此是三不及居家人。在家人虽复饮酒啖肉，无有讥嫌，出家人若饮酒啖肉，使人轻贱佛法，此是四不及居家人。在家人虽复饮酒啖肉，门行井灶，各安其鬼，出家人若饮酒啖肉，臭气薰蒸，一切善神，皆悉远离，一切众魔，皆悉欢喜，此是五不及居家人。在家人虽复饮酒啖肉，自破财产，不破他财，出家人饮酒啖肉，自破善法，破他福田，是则六不及居家人。在家人虽复饮酒啖肉，皆是自力所办，出家人若饮酒啖肉，皆他信施，是则七不及居家人。在家人虽复饮酒啖肉，是常业，更非异事，出家人若饮酒啖肉，众魔外道，各得其便，是则八不及居家人。在家人虽复如此饮酒啖肉，犹故不失世业，大耽昏者，此则不得。出家人若饮酒啖肉，若多若少，皆断佛种，是则九不及居家人。不及外道，不及居家，略出所以，各有九事，欲论过患，条流甚多，可以例推，不复具言。今日大德僧尼，今日义学僧尼，今日寺官，宜自警戒，严净徒众，若其懈怠不遵佛教，犹是梁国编户一民。弟子今日力能治制，若犹不依佛法，是诸僧官，宜依法问。京师顷年讲大涅□经，法轮相续，便是不断，至於听受，动有千计，今日重令法云法师为诸僧尼讲四相品四中少分，诸僧尼常听涅□经，为当曾闻此说？为当不闻？若已曾闻，不应远背？若未曾闻，今宜忆持佛经中究竟说，断一切肉，乃至自死者，亦不许食，何况非自死者？诸僧尼出家，名佛弟子，云何不从师教？经言食肉者，断大慈种。何谓断大慈种？凡大慈者，皆令一切众生，同得安乐。若食肉者，一发众生，皆为怨对，同不安乐。若食肉者，是远离声闻法，若食肉者，是远离辟支佛法，若食肉者，是远离菩萨法，若食肉者，是远离菩提道，若食肉者，是远离佛果，若食肉者，是远离大涅□，若食肉者，障生六欲天，何况涅□果，若食肉者，是障四禅法，若食肉者，是障四空法，若食肉者，是障戒法，若食肉者，是障定法，若食肉者，是障慧法，若食肉者，是障信根，若食肉者，是障进根，若食肉者，是障念根，若食肉者，是障定根，若食肉者，是障慧根，举要为言，障三十七道品，若食肉者，是障四真谛，若食肉者，是障十二因缘，若食肉者，是障六波罗密，若食肉者，是障四弘誓愿，若食肉者，是障四摄法，若食肉者，是障四无量心，若食肉者，是障四无碍智，若食肉者，是障三三昧，若食肉者，是障八解脱，若食肉者，是障九次第定，若食肉者，是障六神通，若食肉者，是障百八三昧，若食肉者，是障一切三昧，若食肉者，是障海印三昧，若食肉者，是障首楞檀严三昧，若食肉者，是障金刚三昧，若食肉者，是障五眼，若食肉者，是障十力，若食肉者，是障四无所畏，若食肉者，是障十八不共法，若食肉者，是障一切种智，若食肉者，是障无上菩提，何以故？若食肉者，障菩提心，无有菩萨法，以食肉故，障不能得初地，以食肉故，障不能得二地，乃至障不能得十地，以无菩萨法，无菩萨法，故无四无量心，无四无量心，故无有大慈大悲，以是因缘，佛子不续。所以经言，食肉者断大慈种。诸出家人，虽复不能行大慈大悲，究竟菩萨行，成就无上菩提，何为不能忍此臭腥，修声闻辟支佛道？鸱鸦嗜鼠，唧咀甘□，以此而推，何可嗜著。至於豺犬野犴，皆知嗜肉，人最有知，胜诸众生，近与此等，同甘臭腥，岂直常怀杀心，断大慈种？凡食肉者，自是可鄙。诸大德僧，诸解义者，讲涅□经，何可不殷勤此句，令听受者，心得悟解？又有一种愚痴之人，云我止啖鱼，实不食肉。亦应开示，此处不殊水陆，众生同名为肉，诸听讲者，岂可不审谛受持？如说修行。凡食肉者，如前说此皆是远事，未为近切。诸大德僧尼，当知啖食众生者是魔行，啖食众生，是地狱种，啖食众生，是恐怖因，啖食众生，是断命因，啖食众生，是自烧因，啖食众生，是自煮因，啖食众生，是自炮因，啖食众生，是自炙因，啖食众生，是自割因，啖食众生，是自剥因，啖食众生，是断头因，啖食众生，是断手因，啖食众生，是断足因，啖食众生，是破腹因，啖食众生，是破背因，啖食众生，是刳肠因，啖食众生，是碎髓因，啖食众生，是扶目因，啖食众生，是割鼻因，啖食众生，是截耳因，啖食众生，是贫穷因，啖食众生，是下贱因，啖食众生，是冻饿因，啖食众生，是丑陋因，啖食众生，是聋因，啖食众生，是盲因，啖食众生，是《疒呙》因，啖食众生，是痖因，啖食众生，是跛因，啖食众生，是蹇因，啖食众生，是疮因，啖食众生，是疡因，啖食众生，是疥因，啖食众生，是癣因，食众生，是瘤因，啖食众生，是瘿因，啖食众生，是骂因，啖食众生，是疵因，啖食众生，是痈因，啖食众生，是笞因，啖食众生，是痔因，啖食众生，是疽因，啖食众生，是瘘因，啖食众生，是癞因，啖食众生，是致蚤因，啖食众生，是致虱因，啖食众生，是致蚊因，啖食众生，是致虻因，啖食众生，是遭毒虫因，啖食众生，是遭恶兽因，啖食众生，是病瘦因，啖食众生，是寒热因，啖食众生，是头痛因，啖食众生，是背痛因，啖食众生，是心痛因，啖食众生，是腹痛因，啖食众生，是胸痛因，啖食众生，是手痛因，啖食众生，是足痛因，啖食众生，是髓痛因，啖食众生，是肠痛因，啖食众生，是筋缩因，啖食众生，是胃反因，啖食众生，是脉绝因，啖食众生，是血流因，食众生，是咽塞因，啖食众生，是喉痛因，啖食众生，是风病因，啖食众生，是水病因，啖食众生，是四大不调适因，啖食众生，是五脏不调适因，啖食众生，是六腑不调适因，啖食众生，是癫因，啖食众生，是狂因，啖食众生，乃至是四百四病，一切众病因，啖食众生，是热因，啖食众生，是恼因，啖食众生，是受压因，啖食众生，是遭水因，啖食众生，是遭火因，啖食众生，是遭风因，啖食众生，是遭偷因，啖食众生，是遭劫因，啖食众生，是遭贼因，啖食众生，是鞭因，啖食众生，是杖因，啖食众生，是笞因，啖食众生，是督因，啖食众生，是骂因，啖食众生，是辱因，啖食众生，是系因，啖食众生，是缚因，啖食众生，是幽因，啖食众生，是闭因，啖食众生，是生苦因，啖食众生，是老苦因，啖食众生，是病苦因，啖食众生，是死苦因，啖食众生，是怨憎会苦因，啖食众生，是爱别离苦因，啖食众生，是求不得苦因，啖食众生，是五受阴苦因，啖食众生，是行苦因，啖食众生，是坏苦因，啖食众生，是苦苦因，啖食众生，是想地狱因，啖食众生，是黑绳地狱因，啖食众生，是众合地狱因，啖食众生，是叫唤地狱因，啖食众生，是大叫唤地狱因，啖食众生，是热地狱因，啖食众生，是大热地狱因，啖食众生，是阿鼻地狱因，啖食众生，是八寒八热地狱因，乃至是八万四千鬲子地狱因，乃至是不可说不可说鬲子地狱因，啖食众生，乃至是一切饿鬼因，啖食众生，乃至是一切畜生因，当知饿鬼有无量苦，当知畜生有无量苦，畜生暂生暂死，为物所害，生时有无量怖畏，死时有无量怖畏，此皆杀业因缘，受如是果，若欲具列杀果，展转不穷尽，大地草木，亦不能容受。向来所说，虽复多途，举要为言，同一苦果，但苦中自有轻重，所以今日致众苦果，皆由杀业，恼害众生，略举一隅，粗言少分，诸大德僧尼，诸义学僧尼，诸寺三官，复当应思一大事，若使啖食众生父，众生亦报，啖食其父，若啖食众生母，众生亦报，啖食其母，若啖食众生子，众生亦报，啖食其子，如是怨对，报相啖食，历劫长夜，无有穷已。如经说，有一女人，五百世害狼儿，狼儿亦五百世害其子。又有女人，五百世断鬼命根。鬼亦五百世断其命根，如此皆是经说，不可不信。其馀相报，推例可知。诸大德僧尼，诸义学僧尼，诸寺三官，又有一大事，当应信受，从无始已来，至於此生，经历六道，备诸果报，一切亲缘，遍一切处，直以经生历死，神明隔障，是诸眷属，不复相识。今日众生。或经是父母。或经是师长。或经是兄弟。或经是姊妹。或经是儿孙，或经是朋友。而今日无有道眼，不能分别，还相啖食，不自觉知。啖食之时，此物有灵，即生忿恨，还成怨对，向者至亲，还成至怨，如是之事，岂可不思？暂争舌端，一时少味，永与宿亲，长为怨对，可为痛心，难以言说。白衣居家，未可适道，出家学人，被如来衣，习菩萨行，宜应深思。诸大德僧尼，诸义学僧尼，诸寺三官，又复当思一事。凡啖食众生，是一切众生恶知识，是一切众生怨家。如是怨家，遍满六道，若欲修行，皆为障难。一，理中障难，二，事中障难。何者是理中障难？以业因缘，自生障难，令此行人，愚痴无慧，不知出要，无有方便，设值善知识，不能信受，设复信受，不能习行，此是理中障难。事中障者，此诸怨对，或在恶鬼中，或在毒兽中，或在大力神中，或在大力龙中，或在魔中，或在天中，如是处处来作留难，设令修行，遇善知识，深心信受，适欲习行，便复难起，或引入邪道，或恼令心乱，修戒修定修慧，修诸功德，常不清净，常不满足，皆是旧怨，起诸对障，此是事中障难。如是之事，又宜深思。但以一啖食众生，因缘能远离一切佛法，有如是种种过患，贪毒亦如是，□毒亦如是，痴毒亦如是，三毒等分，皆同过患，相与宜深自觉际，善思方便。（《广弘明集》二十六）

弟子萧衍又复敬白，诸大德僧尼，诸义学僧尼，诸寺三官，北山蒋帝，犹且去杀，若以不杀祈愿，辄得上教，若以杀生祈愿，辄不得教。想今日大众，已应闻知。弟子已勒诸庙祝，及以百姓。凡诸群祀，若有祈报者，皆不得荐生类，各尽诚心，止修蔬供。蒋帝今日行菩萨道，诸出家人云何反食众生，行诸魔行？一日北山为蒋帝斋，所以皆请菜食僧者，正以幽灵悉能鉴见。若不菜食僧，作菜食往，将恐蒋帝恶贱佛法，怪望弟子。是诸法师，当见此意。（同上）

弟子萧衍又敬白，大德僧尼，诸义学者，一切寺三官，弟子萧衍，於十方一切诸佛前，於十方一切尊法前，於十方一切圣僧前，与诸僧尼，共伸约誓。今日僧众还寺已後，各各检勒，使依佛教，若复有饮酒啖肉不如法者，弟子当依王法治问。诸僧尼若披如来衣，不行如来行，是假名僧，与盗贼不异，如是行者，犹是弟子中编户一民，今日以王力足相治问，若为外司听察所得，若为寺家自相纠举，不问年时老少，不问门徒多少，弟子当令寺官集僧众，鸣犍槌，舍戒还俗，著在家服，依涅□经还俗策使。唯最老旧者，最多门徒者，此二种人，最宜先问。何以故？治一无行小僧，不足以改革物心，治如是一大僧，足以惊动视听。推计名德大僧，不应有此，设令有此，当依法治问，其馀小僧，故自忘言。今日集会，此是大事因缘，非直一切诸佛在此，非直一切尊法在此，非直一切圣僧在此，诸天亦应遍满虚空，诸仙亦应遍满虚空，护世四王亦应在此，金刚蜜迹大辩天神，功德天神，韦驮天神，毗纽天神，摩醯首罗散脂大将地神，坚牢迦毗罗王，孔雀王，封头王，富尼跋陀罗迦王，阿修罗伽王，摩尼跋陀罗伽王，金毗罗王，十方二十八部夜叉神王，一切持咒神王，六方大护都使安国，如是一切有大神足力，有大威德力，如是一切善神，遍满虚空，五龙王，娑竭龙王，阿耨龙王，难陀龙王，跋难陀龙王，伊那满龙王，如是一切菩萨龙王，亦应遍满在此，天龙夜叉乾闼婆王，阿修罗王，迦楼罗王，紧那罗王，摩□侯罗伽王，人非人等，如是一切有大神足力，有大威德力，八部神王，皆应在此，今日土地山川房庙诸神，亦应仄塞虚空，如是幽显莫不鉴观。唯无瑕者可以戮人，唯自净者可以净人，弟子今日唱言此事，僧尼必当有不平色，设令刳心掷地，以示僧尼，丐数片肉，无以取信。古人有言，非知之难，其在行之。弟子萧衍，虽在居家，不持禁戒，今日当先自为誓，以明本心。弟子萧衍，从今已去，至於道场，若饮酒放逸，起诸淫欲，欺诳妄语，啖食众生，乃至饮於乳蜜，及以酥酪，愿一切有大力鬼神，先当苦治萧衍身，然後将付地狱阎罗王，与种种苦，乃至众生皆成佛尽，弟子萧衍，犹在阿鼻地狱中。僧尼若有饮酒啖鱼肉者，而不悔过，一切大力鬼神，亦应如此治问，增广善众，清净佛道。若未为幽司之所治问，犹在世者，弟子萧衍，当如法治问，驱令还俗，与居家衣，随时役使。愿今日二部僧尼，各还本寺，匡正佛法，和合时众，皆令听经法者。如说修行，不可复令断大慈种，使佛子不续。若有犯法破戒者，皆依僧制，如法治问。若有容受，不相举治者，当反任罪。又僧尼寺，有事四天王迦毗罗神，犹设鹿头及羊肉等，是事不可，急宜禁断。若不禁断，寺官任咎，亦同前科，别宣意。（同上）

弟子萧衍敬白，诸大德僧尼，诸义学僧尼，诸寺三官，向已粗陈鱼肉障累，招致苦果，今重复欲通白一言。阎浮提寿云百二十，至於世间，罕闻其人，迁变零落，亦无宿少。经言，以一念顷，有六十刹那，生老无常，谢不移时，暂有诸根，俄然衰灭，三途等苦，倏忽便及，欲离地狱，其事甚难，戒德清净，犹惧不免，况於毁犯，安可免乎？虽复长斋菜食，不勤方便，欲免苦报，亦无是处，何以故尔？此生虽可不犯众罪，後报业强，现无方便，三途等苦，不能遮止，况复饮酒啖食众生。诸僧尼必信佛语，宜自力励。若云菜食为难。此是信心薄少，若有信心，宜应自强，有决定心，菜食何难，菜蔬鱼肉，俱是一惑，心若能安，便是甘露上味，心若不安，便是臭秽下食，所以涅□经言，受食之时，令作子肉想。如俱非惑，岂须此法？且置远事，止借近喻。今已能蔬食者，厌恶血腥，其於不能蔬食者，厌恶菜茹，事等如此，宜应自力，回不善惑，以为善惑，就善惑中，重为方便，食菜子想，以如是心，便得决定。凡不能离鱼肉者，皆云菜蔬冷，令人虚乏，鱼肉温，於人补益，作如是说，皆是倒见，今试复粗言，其事不尔，若久食菜人，荣卫流通。凡如此人，法多患热，荣卫流通，则能饮食，以饮食故，气力充满，则是菜蔬不冷，能有补益。诸苦行人，亦皆菜蔬，多悉患热，类皆坚强，神明清爽，少於昏疲。凡鱼为生，类皆多冷，血腥为法，增长百疾，所以食鱼肉者，神明理当昏浊，四体法皆沈重，无论方招後报，有三途苦，即时四大，交有不及，此岂非惑者，因心各有所执，甘鱼肉者，便为温为补，此是倒见，事不可信。复有一种人，食菜以为冷，便复解素。此是行者未得菜意，菜与鱼肉，如水与火，食菜才欲得力，复啖鱼肉，鱼肉腥臊，能灭菜力，所以惑者云菜为性冷。凡数解素人，进不得菜蔬之力，退不得鱼肉邪益，法多羸冷，少有堪能。是诸僧尼，复当知一事。凡食鱼肉，是魔境界，行於魔行，心不决定，多有留难，内外众魔，共相娆作，所以行者，思念鱼肉，酒是魔浆，故不待言。凡食鱼肉嗜饮酒者，善神远离，内无正气，如此等人，法多衰恼。复有一种人，虽能菜食，恃此□慢，多於□恚，好生贪求，如是之人，亦坠魔界，多於衰恼。又有一种人，外行似熟，内心粗恶，见人胜己，常怀忿疾，所行不善，皆悉覆相，如是等人，亦行魔界，虽复菜蔬，亦多衰恼。若心力决正，蔬食苦到，如是等人，多为善力所扶，法多堪能，有不直者，宜应思觉，勿以不决定心，期决定人。诸大德僧尼，有行业已成者，今日已去，善相开导，令未得者，今去皆得，皆若已习行，愿坚志力，若未曾行，愿皆改革。今日相与共为菩提种子，勿怪弟子萧衍向来所白。（《广弘明集》二十六）



◇　锺律纬

案律吕，京马郑蔡，至蕤宾，并上生大吕，而班固律历志，至蕤宾，仍以次下生。若从班义，夹锺唯长三寸七分有奇，律若过促，则夹锺之声成一调。中吕复去调半，是过於无调，仲春孟夏，正相长养，其气舒缓，不容短促，求声索实，班义为乖。郑玄又以阴阳六位，次第相生。若如玄义，阴阳相逐，生者止是升阳，其降阳复将何寄？就筮数而论，乾主甲壬而左行，坤主乙癸而右行，故阴阳得有升降之义。阴阳从行者，真性也。六位升降者，象数也。今郑乃执象数以配真性，故言比而理穷，云九六相生，了不释十二气所以相通。郑之不思，亦已明矣。案京房六十，准依法推，乃自无差，但律吕所得。或五或六，此一不例也。而分焉上生，乃复迟内上生盛变，仍复上生分居，此二不例也。房妙尽阴阳，其当有以，若非深理难求，便是传者不习，比敕详求，莫能辨正，聊以馀日，试推其旨，参校旧器，及右夹锺玉律，更制新尺，以证分豪，制为四器，名之为通。四器弦间九尺，临岳高一寸二分，黄锺之弦二百七十，丝长九尺，以次三分损益其一，以生十二律之弦，丝数及弦长，各以律本所建之月，五行生王终始之音，相次之理，为其名义，名之为通。通施三弦，传推月气，悉无差舛，即以夹锺王律命之，则还相中。又制为十二笛，以写通声，其夹锺笛十二调，以饮玉律，又不差异，山谦之记云，殿前三锺，悉是周景王所铸无射也。遣乐官以今无射新笛饮，不相中，以夷则笛饮，则声韵合和。端门外锺，亦案其铭题定皆夷则，其西厢一锺，天监中移度东，以今笛饮，乃中南吕，验其镌刻，乃是太蔟，则下今笛二调，重敕太乐丞斯宣达，令更推校。锺定有凿处，表里皆然，借访旧识，乃是宋泰始中使张永凿之，去铜既多，故其调□单下，以推求锺律，便可得而见也。宋武平中原，使将军陈倾致三锺，小大中各一，则今之太极殿前二锺，端门外一锺是也。案西锺铭，则云清庙撞锺，秦无清庙，此周制明矣。又一铭云，太蔟锺徵，则林锺宫所施也。京房推用，似有由也。检题既无秦汉年代，直云夷则大蔟，则非秦汉明矣。古人性质，故作僮仆字，则题而言，弥验非近。且夫验声改政，则五音六律，非可差舛，工守其音，儒执其文，历年永久，隔而不通，无论乐奏，求之多缺，假使具存，亦不可用。周颂汉歌，各叙功德，岂容复施後王，以滥名实？今率详论，以言所见，并诏百司，以求厥中。

祖冲之所传铜尺，其铭曰，晋泰始十年。中书考古器，揆校今尺，长四分半。所校古法有七品，一曰姑洗玉律，二曰小吕玉律，三曰西京铜望臬，四曰金错望臬，五曰铜斛，六曰古钱，七曰建武铜尺。姑洗微强，西京临臬微弱，其馀与此尺同，此尺者，勖新尺也。今尺者，杜夔尺也。雷次宗何胤之二人作锺律图，所载荀勖校量古尺文，与此铭同。

主衣，从上相承，有周时铜尺一枚，古玉律八枚，检主衣周尺，东昏用为章信，尺不复存。玉律一口，萧馀定七枚，夹锺有昔题刻，乃制为尺，以相参验，取细毫中黍，积次训定今尺最为详密，长祖冲之尺校半分，以新尺制为四器，名为通。又依新尺为笛，以命古锺，案刻夷则，以笛命饮和韵夷则，定合。

宋武平中原，送浑天仪土圭，云是张衡所作。验浑仪铭题是光初四年铸，土圭是光初八年作，并是刘曜所制，非张衡也。（已上四条，并见《隋书·律历志》上。）





卷八




◎　萧纲（简文帝一）

帝讳纲，字世缵，小字六通，武帝第三子，天监六年封晋安王，历南兖州刺史、丹阳尹、荆州刺史、江州刺史，加侍中，普通中历南徐州刺史、雍州刺史，中大通初徵为扬州刺史，三年五月立为皇太子。太清三年五月即位，明年改元大宝，在位二年，为侯景所废，幽于永福省，遇弑。贼伪谥曰明皇帝，庙号高宗，明年，侯景伏诛，追谥日简文皇帝，庙号太宗，有《毛诗十五国风义》二十卷，《长春义记》一百卷，《老子私记》十卷，《庄子讲疏》二十卷，《谈疏》六卷，《灶经》十四卷，集八十五卷。



◇　晚春赋

待馀春於北阁，藉高宴於南陂。水筛空而照底，风入树而香枝。嗟时序之回斡，叹物候之推移。望初篁之傍岭，爱新荷之发池。石凭波而倒植，林隐日而横垂。见游鱼之戏藻，听惊鸟之鸣雌。树临流而影动，岩薄暮而云披。既浪激而沙游，亦苔生而径危。（《初学记》三。案僧赞《笋言要》引作《春晚赋》。）



◇　秋兴赋

秋何兴而不尽，兴何秋而不伤。伤二情之本背，更同来而匪方。复有登山望别，临水送归，洞庭之叶初下，塞外之草前衰。攸征人与行子，必承脸而沾衣。纷吾间居有怡，优游多暇。乃息书幌之劳，以命北园之驾。尔乃从玩池曲，迁坐林间。淹留而荫丹岫，徘徊而搴木兰。为兴未已，升彼悬崖。临风长想，凭高俯窥。察游鱼之息涧，怜惊禽之换枝。听夜签之响殿，闻悬鱼之扣扉。将据梧於芳杜，欲留连而不归。（《艺文类聚》三，案：此赋与《临秋赋》张溥编入《元帝集》，误。）



◇　临秋赋

火歇兮秋气生，风起兮秋潦清。览时兴而自得，聊飞辔而娱情。遵二条之广路，背九仞之高城。尔乃登长阪，息余骥。揽笔舒情，沈吟属思。草色杂而香同，树影齐而花异。遥峰迢递，萦沙断绝。云出山而相似，水含天而难别。（《艺文类聚》三。）



◇　海赋

昔禹启龙门，群山既凿。高明澄气而清浮，厚载势广而盘礴。坎德氵存臻，水源深博。灌注百川，控清引浊。始乎滥觞，委输大壑。测之渺而无际，望之杳而绵漠。郁沸冥茫，往来日月。□魄昏微，乍明乍没。若夫长风鼓怒，涌浪砰磕。扬波於万里之间，漂沫於扶桑之外。（《初学记》六）



◇　大壑赋

渤海之东，不知几亿。大壑在焉，其深无极。悠悠既凑，滔滔不息。观其浸受，状其吞匿。历详众水，异导殊名。江出濯锦，汉吐珠瑛。海逢时而不通，河遇圣而知清。嗟乎，使夫怀山之水积，天汉之流驶。彭潜与渭湿俱臻，四渎与九河同至。余乃知巨壑之难满，尾闾之为异。（《艺文类聚》九）



◇　围城赋

彼高冠及厚履，并鼎食而乘肥。升紫霄之丹地，排玉殿之金扉。陈谋谟之启沃，宣政刑之福威。四郊以之多垒，万邦以之未绥。问豺狼其何者，访虺蜴之为谁。（《梁书·朱异传》）



◇　述羁赋

奉明后之沾渥，将远述於荆楚。叹云霞之□漫，对江山之遥阻。是时孟夏首节，雄风吹甸。晚解缆乎乡津，涕淫淫其若霰。舟飘飘而转远，顾帝都而裁见。远山碧，暮水红。日既晏，谁与同。云嵯峨而出岫，江摇漾而生风。奉玺言而遄迈，改余玉於江隈。遵阳涂而中正，轸悲心其若颓。引领京邑，瞻望弗远。恋逐云飞，思随蓬卷。观江水之寂寥，愿从流而东返。（《艺文类聚》二十七）



◇　阻归赋（《梁书·刘杳传》作《徂归赋》）

观建国之皇王，选能官於前古。元帝慈而布教，岂齐圣而作辅。伊吾人之固陋，宅璇汉而自通。蹑九枝而耀景，总六翮而搏风。属玄□之启异，逢玉弩之相惊。顿天罗於八表，腾云驱於四溟。发伏鳖之雄气，耀策马之高星。地迩朔埸，疆邻北极。垅树饶风，胡天少色。上月斜临，寒松遥直。云向山而欲敛，雁疲飞而不息。何愁绪之交加，岂树萱与折麻？闻繁钲之韵冰，听流风之入笳。终知客游之阻，舞解乡路之赊。（《艺文类聚》二十七）



◇　序愁赋

情无所治，志无所求。不怀伤而忽恨，无惊猜而自愁。玩飞花之入户，看斜晖之度寮。虽复玉觞浮□宛，赵瑟含娇。未足以祛斯耿耿，息此长谣。（《艺文类聚》三十五）





◇　悔赋（并序）

夫机难预知，知机者上智，智以运己，迷己者庸夫。故易曰，吉凶悔吝，生乎动者也。又曰，悔吝者，忧虞之象也。传云，九德不愆，作事无悔。是以郑国盗多，太叔之恨表，卫风义失，宣公之刺彰，无将咏兴，垄事书作，季文再思而未可，南容三复而不暇。余以固陋之资，慎履冰之诫，窃服楚王之对，每徵后稷之诗，触类而长，乃为赋曰。

默默不怡，恍若有遗，四壁无寓，三阶寡趣。月露澄晓，风柳悲暮。庭鹤双舞，檐鸟独赴。□岸林宗之巾，凭南郭之几。玄德之□毛聊萦，子安之啸时起。静思悔吝，铺究前史吊古伤今，惊忧叹杞。成败之踪，得失之理。莫不关此，令终由乎谋始，弃夸言於顿丘，重前非於蘧子。迹夫履车之人，岂止一途而已。至如秦兼四海之尊，握天下之富。混一车书，鞭笞宇宙。胡亥之寄已危，万代之祀难构。阿衡失责成之所，赵高秉栋梁之授。拒谏逞刑，戮宰诛守。矜上林之戏马，嘉长杨之射兽。嗫□占禁中之言，欺侮山东之寇。及其祠崇泾水，作衅夷宫。徒希与妻子伍，下愿与黔首同。信殪绝於凶丑，何前谋之不工？至如下相项籍，才气过人。拔山靡类，扛鼎绝伦。声驾盛汉，势压馀秦。钜鹿有动天之卒，辕门有屈膝之宾。既元刂有功之印，亦疑奇计之臣。唱鸡鸣於垓下，泣悲歌於美人。抱乌江之独愧，分汉骑之馀身。郭君失位，徒驭而亡。尚悲残糗，独饮馀浆。枕畚空卧，伏轼怀伤。魂飘原野，骨饵豺狼。楚王刻鹤，播徙南地。铙管徒鸣，才人空置。岂辎车之足荣，匪射猎之娱意？幽泉斯即，白日何冀。甯喜纳君，恃功肆宠。卫侯厌黩，忠臣愤勇。昏迷靡悟，败不虐踵。商君被执，李斯赴收。身居阙下，命厄秦囚。追伤用法之弊，还思不谏之尤。亦何解於今酷，终无追於昔谋。伯卓跋扈，豺目为辅。弑君鸩子，诛李害杜。鬻恩贩宠，怨庶虐人。蔽朝政之聪察，害上书之烈臣。荣昵子於阿尹，肆贪浊之淫威，树奸党于宫禁，察人主之纤微，卒其膏□润铖。置缠逢徽，闰武关逸。才为时出，陆离儒雅，照烂文笔。江东起吞并之筹，幽州著怀远之术。运钟毁冕，时属倾颠；铺鸣水阔，日黑山迁。留卞之谋决，忠良之戮已缠。台耀之灾虽启，鹪鹩之赋徒然。士衡文杰，绰有余裕；气含珠璧，情蕴云雾。志阙沉隐，心耽进趣。倔兹猛众，临此劲兵。抗言孟玖，肆此孤贞。笺辞已切，墨幔徒荣。表殒河上，心忆华亭。苦夫扬恽狂言，灌夫失志，卒其殒命埋躯，伤形属吏。周君饮后，裴子酣狂，靳固纪瞻之妾，眠卧季伦之房，亦足以魂惊神爽，悔结嫌彰。已矣哉！波澜动兮昧前期，庸夫蔽兮自欺，不远而复幸无嗤，建功立德有常基，胸驰臆断多失之，前言往行可为师。《（文苑英华》九十一）



◇　玄虚公子赋

有玄虚之公子，轻灭喧俗，保此大愚。居荣利而不染，岂声色之能拘。回还四始，出入三坟。心溶溶於玄境，意飘飘於白云。追寂圃而逍遥，任文林而迭宕。忘情於物我之表，纵志於有无之上。不为山而自高，不为海而弥广。（《艺文类聚》三十六）



◇　舌赋

奚兹先生问於何斯逸士曰，夫三端所贵，三寸著名。故微言传乎往记，妙说表乎丹青。鲁谈笑而军却，王言咏而瑞隆。陆有千金之富，周为一说之功。复有构扇之端，谗谀之迹。艳紫凌朱，飞黄妒白。吾将欲废便辟之交，远巧佞之友，殄张仪之馀，歼苏秦之後。粉虞卿之白璧，碎汉王之玉斗。然後浮伪可息，淳风不朽。（《艺文类聚》十七）



◇　舞赋

断霞之昭彩，若飞燕之相及。既相看而绵视，亦含资而俱立。於是徐鸣娇节，薄动轻金。奏巴渝之丽曲，唱碣石之清音。扇才移而动步，□轻宣而逐吟。尔乃优游容豫，顾眄徘徊。强纡颜而未笑，乍杂怨而成猜。或低昂而失侣，乃归飞而相拊。或前异而始同，乍初离而後赴。不迟不疾，若轻若重。眄鼓微吟，（《初学记》作「唱」。）回巾自拥。发乱难持，簪低易捧，牵福恃恩，怀娇知宠。（《艺文类聚》四十，《初学记》十五。）



◇　筝赋

江南之竹，弄玉有呜凤之箫焉，洞阴之石，范女有游仙之磬焉。若夫排云入汉之美，含商触徵之奇。罢雍祠之丽响，绝汉殿之容仪。别有泗滨之梓，耸干孤峙，负阴拂日，停雪栖霜。□□□乍□，玄岭相望。寄丹崖而茂采，依青壁而怀芳。奔电砀突而弥固，严风掎拔而无伤。途畏峰涩，人群罕至。乃命夔班，翦而成器。隆杀得宜，修短合思。矩制端平，雕锼绮媚。既而春桑已舒，暄风ㄙ暧。丹荑成叶，翠阴如黛。佳人采掇，动容生态。值使君而有辞，逢秋胡而不对。里闾既返，伏食蚕饥，五色之纟参虽乱，八熟之绪方治。异东垂之野茧，非山经之沤丝。於是制弦拟月，设柱方时。若夫铿锵奏曲，温润初鸣。或徘徊而蕴藉，或慷慨而逢迎。若将连而类绝，乍欲缓而频惊。陆离抑按，磊落纵横。奇调间发，美态孤生。若将往而自返，似欲息而复征。声习习而流韵，时怦怦而不宁。如浮波之远骛，若丽树之争荣。譬云龙之无蒂，如笙凤之有情。学离□之弄响，拟翔鸳之妙声。朱弦在手，击重还轻。尔其曲也，雅俗兼施，谐云门与四变，杂六列与咸池。王赞既工，阮赋亦奇。曹后听之而欢宴，谢相闻之而涕垂。至若登山望别之心，临流送归之目。陇叶夜黄，关云晓伏。睹独雁之寒飞，望交河之水缩。听鸣筝之弄响，闻兹弦之一弹。足使游客恋国，壮士冲冠。若夫楚王怡荡，杨生娱志。小国寡民，督邮无事。乃有燕馀丽妾，方桃譬李。本住南城，经移北里。纳千金之重聘，擅专房之宴私。方美珥而不减，拟甘橘而无嗤。闻削成於斜领，照玉致於铅脂。度玲珑之曲阁，出悲翠之香帷。腕凝纱薄，佩重行迟。尔乃促筵命妓，（《艺文类聚》《初学记》）作「命友」。衔觞置酒。耳热眼花之娱，千金万年之寿。白日蹉跎，时淹乐久。玩飞花之度窗，看春风之入柳。命丽人於玉席，陈宝器於纨罗。抚鸣筝而动曲，譬轻薄之经过。黛眉如扫，曼睇成波。情长响怨，意满声多。奏相思而不见，吟夜月而怨歌。笑素弹之未工，疑秦宫之讵和。若夫钩竿复发，蛱喋初挥。动玉匣之馀怨，鸣阳鸟之始飞。逐东趋於郑女，和西舞於荆妃。足使长廊之瓦虚坠，梁上之尘染衣。□覃鱼游而不没，白鹤至而忘归。於是乎馀音未尽，新弄萦缠。参差容与，顾慕流连。落横钗於袖下，敛垂衫於膝前。乍含猜而移柱。或斜倚而续弦。照琼环而俯捻，度玉爪而徐牵。见微颦之有趣，看巧笑之多妍。抗长吟之靡曼，杂新歌之可怜。歌曰，年年花色好，足侍爱君傍。影入著衣镜，裙含辟恶香。鸳鸯七十二，乱舞未成行。故乃宋伟绿珠之好声，文君慎女之清角。上掩面而不前，言韬辉而耻学。实独立之丽人，乃入神之佳乐。（《文苑英华》七十一，又略见《艺文类聚》四十四，《初学记》十六。）



◇　金钅享赋（并序）

舍弟西中郎致金钅享一枚，周礼云，鼓人掌六鼓四金，以节声乐，以和军旅，以金钅享和鼓，金镯节鼓。注曰，钅享，钅享于也。圜如椎头，大上小下，乐作，鸣之，与鼓相和，淮南云，两军相当，鼓钅享相望。若古之礼器，饰军和乐者矣。吾奇而赋之，其词曰。有钅享于之丽器，实军乐之兼珍。伊前古以为美，成名都之匠人。采赤鋈於蜀垒，求铜精於灌滨。若夫鼓以阳炉，营之阴炭。是镌是刻，载辉载焕。笑乌获之奋槌，逾嵇生之善锻。实规形之可悦，以妙声之远闻。譬洪锺之虎钅刃，学章鼎之龙文。至於□□先列，金石俱谐。八能效技，六变程才。观云龙之郁郁，望威凤之徘徊。沛县留三日之饮，平乐有十千之□丕。挥秦筝之慷慨，代晋鼓之□单哼。皆能协宫和徵，节往通来。宣奏有序，度曲可观。鄙金铺之非德，嗤商鼗之易殚。应南斗之鸣瑟，杂西汉之金丸。若夫伏波出讨，贰师远征。蒲昌对战，孤竹临兵。映似月之遥羽，飞如凫之去旌。军鱼丽而齐上，阵龙膝而俱行。望乌云之临敌，闻条风之入营。壮士被犀，良马络铁。野旷尘昏，星流电击。日侵山而欲隐，雾陵空而不灭。望水色其如花，睹奔沙之似雪。咸听响而先登，普闻鸣而为节。当此时也。画角耻吟，胡笳不思。刁斗暂捐，金钲虚置。何资和之不营，而吐声之雄异？制六师之进旅，惊三军之武志。嗟吾弟之博物，实爱奇之已深。识且鉴於鸣石，贶有逾於兼金。如陈器於柏寝，似出鼎於汾阴。岂宝□□之为贵，非瑚琏之可钦。昔武都之一扇，乃铭功以述心。矧元常之五熟，又刻篆以书音。况兹赠之为美，而古迹之可寻。聊染翰而操笔，终有愧於□琳。（《文苑英华》七十一）



◇　列灯赋

何解冻之嘉月，值□荚之尽开。草含春而动色，云飞采而轻来。南油俱满，西漆争然。苏征安息，蜡出龙川。斜晖交映，倒影澄鲜。九微间吐，百枝交布。聚类炎洲，迹同大树。竞红蕊之晨舒，蔑丹萤之昏骛。兰膏馥气，芬炷擎心。寒生色浅，露染光沈。（《艺文类聚》八十）



◇　对烛赋

云母窗中合花毡，茱萸幔里铺锦筵。照夜明珠且莫取，金羊灯火不须然。下弦三更未有月，中夜繁星徒依天。於是摇同心之明烛，施雕金之丽盘。眠龙傍绕，倒凤双安。转辟邪而取正，推棂窗而畏宽。绿炬怀翠，朱蜡含丹。豹脂宜火，牛□□耐寒。铜芝抱带复缠柯，金藕相萦共吐荷。视横芒之昭曜，见蜜泪之躇跎。渐觉流珠走，熟视绛花多。宵深色丽，焰动风过。夜久惟烦铗，天寒不畏蛾。菖蒲传酒座欲阑，碧玉舞罢罗衣单。影度临长枕，烟生向果盘。迥照金屏里，脉脉两相看。（《艺文类聚》八十，《初学记》二十五）。



◇　眼明囊赋（并序）

俗之妇人，八月旦，多以锦翠珠玉为眼明囊，因竞凌晨取露以拭目，聊为此赋。

尔乃裁兹金镂，制此妖饰。缉濯锦之龙光，翦轻羁之蝉翼。杂花胜而成疏，依步摇而相逼。明金乱杂，细宝交陈。义同厌胜，欣此节新。拟椒花於岁首，学夭桃於暮春。（《艺文类聚》七十）





◇　梅花赋

层城之宫，灵苑之中。奇木万品，庶草千丛。光分影杂，条繁干通。寒圭变节，冬灰徙筒。并皆枯悴，色落摧风。年归气新，摇云动尘。梅花特早，偏能识春。或承阳而发金，乍杂雪而被银。吐艳四照之林，舒荣五衢之路。既玉缀而珠离，且冰悬而雹布。叶嫩出而未成，枝抽心而插故。标半落而飞空，香随风而远度。挂靡靡之游丝，杂霏霏之晨雾。争楼上之落粉，夺机中之织素。乍开花而傍□。或含影而临池。向玉阶而结彩，拂网户而低枝。七言表柏梁之咏，三军传魏武之奇。於是重闺佳丽，貌婉心□闲。怜早花之惊节，讶春光之遣寒。夹衣始薄，罗袖初单。折此芳花，举兹轻袖。或插鬓而问人，或残枝而相授。恨鬟前之大空，嫌金钿之转旧。顾影丹墀，弄此娇姿。洞开春牖，四卷罗帷。春风吹梅长落尽，贱妾为此敛娥眉。花色持相比，恒愁恐失时。（《艺文类聚》八十六，《初学记》二十八。）



◇　采莲赋

望江南兮清且空，对荷花兮丹复红。卧莲叶而覆水，乱高房而出丛。楚王暇日之欢，丽人妖艳之质。且弃垂钓之鱼，未论芳□之实。唯欲回渡轻船，共采新莲。傍斜山而屡转，乘横流而不前。於是素腕举，红袖长。回巧笑，堕明□。荷稠刺密，亟牵衣而绾裳。人喧水溅，惜亏朱而坏妆。物色虽晚，徘徊未反。畏风多而榜危，惊舟移而花远。歌曰，常闻蕖可爱，采撷欲为裙。叶滑不留纟延，心忙无假薰。千春谁与乐，唯有妾随君。（《艺文类聚》八十二）





◇　修竹赋

有□便娟之茂条，寄江上而丛生。玉润桃枝之丽，鱼肠云母之名。日映花靡，风动枝轻。陈王欢旧，小堂伫轴。令饯故人，亦赋修竹。伊嘉宾之独劭，顾余躬而自恧。（《艺文类聚》八十九，《初学记》二十八。）



◇　鸳鸯赋

朝飞绿岸，夕归丹屿。顾落日而俱吟，追清风而双举。时排荇带，乍拂菱华。始临涯而作影，遂蹙水而生花。亦有佳丽自如神，宜羞宜笑复宜颦。既是金闺新入宠，复是兰房得意人。见兹禽之栖宿，想君意之相亲。（《艺文类聚》九十三）



◇　□□赋

饮三芝之淳露，食六草之英芳。似金沙之符采，同锦质之报章。红毛覆臆，翠鬣垂心。浴波泳渚，浮广戏深。临高舞翮，映浅弄音。逐馀晖而顾景，乘清吹而徵吟。（《艺文类聚》九十三）





卷九




◎　简文帝（二）



◇　即位大赦诏（太清三年五月辛巳）

朕以不造，夙丁闵凶，大行皇帝奄弃万国，攀慕号□辟，厝身靡所，猥以寡德，越居民上，茕茕在疚，罔知所托，

方赖藩辅，社稷用安。谨遵先旨，顾命遗泽，宜加亿兆，可大赦天下。（《梁书·简文帝纪》）



◇　原放北人为奴婢者诏（太清三年五月壬午）

育物惟宽，驭民惟惠，道著兴王，本非隶役。或开奉国，便致擒虏。或任边疆，滥被抄劫。二邦是竞，黎元何罪。朕以寡昧，创承鸿业，既临率土，化行宇宙，岂欲使彼，独为匪民？诸州见在北人为奴婢者，并及妻儿，悉可原放。（《梁书·简文帝纪》）



◇　营庄陵诏

简皇后窀穸有期。昔西京霸陵，因山为藏，东汉寿陵，流水而已。朕属值时艰，岁饥民弊，方欲以身率下，永示敦朴，今所营庄陵，务存约俭。（《梁书·太宗王皇传》）



◇　赠江子一子四子五诏

故戎昭将军、通直散骑侍郎、南津校尉江子一，前尚书右丞江子四，东宫直殿主帅子五，祸故有闻，良以矜恻，死事加等，抑惟旧章，可赠子一给事黄门侍郎，子四中书侍郎，子五散骑侍郎。（《梁书·江子一传》）



◇　改元大宝大赦诏（大宝元年正月辛亥）

盖天下者，至公之神器，在昔三五，不获已而临莅之。故帝王之功，圣人之馀事，轩冕之华，傥来之一物。太祖文皇帝含光大之量，启西伯之基。高祖武皇帝道洽二仪，智周万物，属齐季荐瘥，彝偷剥丧，同气离入苑之祸，元首怀无厌之欲，乃当乐推之运，因亿兆之心，承彼掎角，雪兹仇耻，事非为己，义实从民，故功成弗居，卑宫菲食，大慈之业普薰，汾阳之诏屡下，於兹四纪，无得而称。朕以寡昧，哀茕孔棘，生灵已尽，志不图全，黾勉视阴，企承鸿绪，悬旌履薄，未足云喻，痛甚愈迟，谅□弥切。方当玄默在躬，栖心事外，即王道未直，天步犹艰，式凭宰辅，以弘庶政，履端建号，仰惟旧章，可大赦天下，改太清四年为大宝元年。（《梁书·简文帝纪》）



◇　解严诏（大宝元年二月丙戌）

近东垂扰乱，江阳纵逸，上宰运谋，猛士雄奋，吴会肃清，济兖澄谧，京师畿内，无事戎衣，朝廷达官，斋内左右，并可解严。（《梁书·简文帝纪》）



◇　与湘东王令

王筠自旧手，後进有萧恺可称，信为才子。（《梁书·萧子显传》）



◇　为孔休源举哀令（中大通四年五月）

金紫光禄大夫孔休源，立身中正，行己清恪。昔岁西浮渚宫，东泊□壤，毗佐蕃政，实尽厥诚，安国之详审，公仪之廉白，无以过之。奄至殒丧，情用恻怛，今须举哀，外可备礼。（《梁书·孔休源传》）



◇　与刘孝仪令悼刘遵（大同元年）

贤从中庶，奄至殒逝，痛可言乎！其孝友淳深，立身贞固，内含玉润，外表澜清，美誉嘉声，流於士友，言行相符，始终如一，文史该富，琬琰为心，辞章博赡，玄黄成采，既以鸣谦表性，又以难进自居，未尝造请公卿，缔交荣利。是以新沓莫之举，杜武弗之知。自阮放之官，野王之职，栖迟门下，已逾五载，同僚已陟，後进多升，而怡然清静，不以少多为念，确尔之志，亦何易得。西河观宝，东江独步，书籍所载，必不是过。吾昔在汉南，连翩书记，及忝朱方，从容坐首，良辰美景，清风月夜，□舟乍动，朱鹭徐鸣，未尝一日而不追随，一时而不会遇，酒阑耳热，言志赋诗，校覆忠贤，榷扬文史，益者三友，此实其人。及弘道下邑，未申善政，而能使民结去思，野多驯雉，此亦威凤一羽，足以验其五德。比在春坊，载获申晤，博望无通宾之务，司成多节文之科，所赖故人，时相媲偶，而此子溘然，实可嗟痛。惟与善人，此为虚说，天之报施，岂若此乎？想卿痛悼之诚，亦当何已，往矣奈何，投笔恻怆，吾昨欲为志铭，并为撰集。吾之劣薄，其生也不能揄扬吹□，使得骋其才用，今者为铭为集，何益既往，故为痛惜之情，不能己己耳。（《梁书·刘遵传》）



◇　与湘东王令悼王规（大同二年）

威明昨宵奄後殂化，甚可痛伤，其风韵遒上，神峰标映，千里绝迹，百尺无枝，文辩纵横，才学优赡，跌宕之情弥远，濠梁之气特多，斯实俊民也。一尔过隙，永归长夜，金刀掩芒，长淮绝涸。去岁冬中，已伤刘子，今兹寒孟，复悼王生，俱往之伤，信非虚说。（《梁书·王规传》，又《南史》二十二。）



◇　停省妇见令

□雁之仪，既称合於二姓，酒食之会，亦有因不失亲，若使榛栗□段□，贽馈必举，副笄编珈，盛饰斯备，不应妇见之礼，独以亲阙。顷者敬进酏醴，已传妇事之则，而奉盘沃盥，不行侯服之家，是知繁省不同，质文异世。临城公夫人，於妃既是姑侄，宜停省。（《隋书·礼仪志》四，大同五年临城公婚，公夫人於皇太子妃为姑侄，进见之制，议者不同，令云云。）



◇　与衡山侯恭手令

彼士流肮脏，有关辅馀风，黔首扦格，但知重剑轻死，降胡惟尚贪忄林，边蛮不知礼让，怀抱不可皂白，法律无所用施，愿充实边戍，无数迁徙，谍候惟远，箱庾惟积，长以控短，静以制躁，早蒙爱念，敢布腹心。



◇　甄异张景愿复雠教

夫理感禽鱼，道均荆棘，亦有乡因行改，江以孝移。张景愿自缚到郡，称其父为韦法所杀，今於公田渚斩法级祭墓讫，束身归官。昔沂泽抚剑，河南执戟，远符古义，实足可嘉，防广刃雠，赦其桎梏之罪，丁兰雪耻，擢以大夫之位。（《艺文类聚》三十三）



◇　资遣孔焘二女教

夫思人生至轻，事惟悼往，表闾式墓，义匪字孤。至如游殷之息，见抚张既，桥玄之子，受托魏王，斯故美在令终，爱兼身後。故无锡令孔焘，经术弘长，志履贞概，游处积年，一朝长往，闻其在室二女，并未有行，可广访姻家，务求偶对。（《艺文类聚》四十，《御览》五百四十一。）





◇　临雍州原减民间资教

诚欲投躯决堤，曝身求雨，九伐方弘，三驱未息，役爨之忧，兵家斯急，师兴之费，日用弥广。今春流既长，舻舳争前，转漕相追，馈粮不阙，义存矜急，无俟多费。（《艺文类聚》五十）



◇　临雍州革贪惰教

壮夫疲於擐甲，匹妇劳於转输，藜藿难充，转死沟壑，春蚕不暧寒肌，冬收不周夏饱，胡宁斯忍，复加裒削，伤盗抵罪，遂为十一之资，金作赎刑，翻成润屋之产。（《艺文类聚》五十）



◇　图雍州贤能刺史教

冀州表朱穆之象，太丘有陈□之画，或有留爱士氓，或有传芳史籍。昔越王□金，尚思范蠡，汉军染画，犹高贾彪，矧彼前贤，宁忘景慕，可并图象厅事，以旌厥善。（《艺文类聚》五十二）





◇　罢雍州恩教

折以片言，事关往圣，寄之勿扰，传彼昔贤。故克木不对，画狱无入。吾自之雍，矜怀圄犴，幸得天无虚旱，地歇怪虫，今轴车行涂，舟□且戒，植柳官度，尚或依然，寄饭曹僖，犹思恩宥，况义化君民，节离寒暑，悯兹岐路，宜留惠泽。（《艺文类聚》五十）



◇　复临丹阳教

昔越张修猛，用弘美绩，边延善政，实著民谣。吾冲弱寡能，未明理道，猥以庸薄，作守京河，将恐五□无谣，两岐难颂，思立恩惠，微宣风范。（《艺文类聚》五十）



◇　移市教

临淮作守，白鹿随而忘反，萧令解绶，黄雀从而不归。况复卫卒遮车，追民拥榜，瞻言前古，眇愧弘多。吾旅泊东川，阻兹涸水，日中总会，交贸迁移，虽樊无外取，要得所求，而旗亭旧体，自有常处，不容近违孔奋，远逐曹参，正恐旧肆盈虚。或成雕废。（《艺文类聚》六十五）



◇　下僧正教

此州伽蓝支提基列，虽多设庄严，盛修供具，观其外迹，必备华侈，在乎意地，实有未弘。何者？凡铸金刻木，镂漆图瓦，盖所以仰传应身，远注灵觉，羡龙瓶之始晨，追鹤林之馀慕，故祭神如在，敬神之道既极，去圣兹远，怀圣之理必深。此土之寺，止乎应生之日，则暂列形像，自斯已後，封以箧笥，乃至弃服离身，寻炎去顶。或十尊五圣，共处一厨，或大士如来，俱藏一柜，信可谓心与事背，貌是情非，增上意多，精进心少。昔塔里红函，止传舍利，象头白伞，非谓全身。夫以画像追陈，尚使吏民识敬，□金图范，终令越主怀思，匹以龙阿，尚能跃鞘，方之虎兕，犹称出柙，况复最大圆慈，无上善聚，闻名去烦，见形入道，而可慢此雕香，蕴斯木□密，缄匿玉毫，封印金掌，既殊罗阅，久入四天。又异祗洹，掩户三月，宝殿空临，琼阶虚敞，密帷不开，非仲舒之曲学，红壁长掩，似□卿之避雠。且广夏云垂，崇甍鸟□，若施之玉座，饰以金钿，必不尘霭日姿，亏点月面，琉璃密窗，自可轻风难入，能须细网，足使飞燕不过，兼得虔敬之理必崇，接足之心弥重，可即宣敕，永使准行。（《广弘明集》十六）



◇　为南平王拜大司马章

臣度连宸萼，地实睿跗，王业权舆，夙奉缔构，爰颁卢绾，同赞密谋，豫均邓禹，俱奉明诏，故搏飞九万，实假扶摇之力，冲天百尺，无俟剞劂之劳。（《艺文类聚》四十七）



◇　为王规拜吴郡太守章

臣今愿敛衽後思，循墙所忝，示山河而形胜，顾浮桥而不见，苍鹰一游，望仙掌而逮然，方当驾吉祥之车，入句吴之地，驱缇扇之马，抚奉德之乡，制锦何阶，棼丝方始。（《艺文类聚》五十）



◇　谢赐新历表

五司告肇，万寿载光，□叶璧轮，庆休宝历，班和布政，悬阙徇道。或弘敬授之典，载阐浃辰之教。（《艺文类聚》五）



◇　又

璇□环玑，凤司肇律，观斗辨气，玉□移春，万福维新，克固天保。（《艺文类聚》五）



◇　上南郊颂表

虽周郊南甸，宗伯之官徒设，汉兴北□，夤恪之道未隆，而体元含极，先後弗违，典盛望□，理通孝敬，洁静之礼载光，帝郊之风斯洽。昔东平琅琊，著藻炎德，临淄中山，□文魏美。（《艺文类聚》三十八）



◇　求宁国临城二公入学表

臣闻瞻彼缉孤，既次良冶，相诸笋玉，犹符他山。故沮涣之水可居，邹鲁之乡为贵，下帷投斧。昔人以为精力，弃竿委麦，先哲以为美谈。伏惟陛下，弘至德之微言，阐无为之妙说，话郊讲道，不劳贾生之议，就阳启位，无待公玉之图，愿得齿年国胄，随肩选造。（《艺文类聚》三十八）



◇　让骠骑扬州刺史表

常愿亲侯就列，希同特进之班，角弓还第，不竞龙骧之赏。而天泽无涯，名器总集。窃以骠骑之官，既为上将，神州之重，实号中土。故以弹压六戎，冠冕九牧，岂止司隶绛节，金吾缇骑？况复任总皇畿，位重连率。何则？骠骑之号，历选为重，元狩之中，始自去病，永平之建，特授刘苍，齐宪为公主所申，吴汉因群臣之举。（《艺文类聚》四十八，《御览》二百三十八。）



◇　让鼓吹表

宽博为善，不饰被於声明，缘宠成功，未增荣於铙管，岂宜响芳树於西河，鸣朝飞於黑水？彼己之讥何惧，尸素之诫知惭。（《艺文类聚》六十八）



◇　在州羸疾自解表

昔违紫复，曾不弱冠，今梦青蒲，逝将已立，愿归之谒，不逮宸矜，民请之书，遽降天允，属上党之雄，山西宣将，五校失道，八尉骄贪，一箭而解重围，更成戎阻，九战而绝甬道，翻就丧师。虽王郭不追，朱买难嗣，实以褰袒明目，日夜厉精，地杂黠羌，民多犷俗，人非公孝，欲使任类汝南，勋异伯宗，必须荣逾戊己，州牧良才，实属多士，无令菲薄，徒积妨贤。（《艺文类聚》七十五）





◇　谢为皇太子表

伏见诏书，以臣为皇太子，有命自天，实惊物听，鸿名盛典，爰萃庸薄，势举千钧，方兹未重，高抟九万，比此非遥。臣本凡蔽，宾实无取，特以毓庆云霄，凭晖璇极，鸣玉内侍，指麾外蕃，犹惧不任，尚疑废职。况复监抚守从，道著前经，恭敬温文，义彰昔记，震维礼绝，离景事尊，养德北宫，赞业东序，魏平非拟，汉庄靡继。臣牧拙樊汉，始获言归，遂以下才，属当上嗣，事异定陶之举，有类胶东之册，将何以著三善之德，延四皓之游，屈叔誉之辞，绎卞兰之颂。（《艺文类聚》十六）



◇　拜皇太子临轩竟谢表

臣闻团晖丽天，氵存雷居震，必资令德，□建贤明。臣本空薄，器业无取，已惭好儒之志，且乏丰下之姿，叨逢慈奖，事出希世，方将问安寝门，视膳天幄，察陈奏之章，示严警之书，出龙楼而祗召，息车驰道，侍銮舆而巡幸，说经孔庭，足践阊阖，风云之势斯近，飞陵倒景，神仙之举超然，何以允副元良，和兹守器，逢师旷之褒，值史丹之述。（《艺文类聚》十六）



◇　上昭明太子集别传等表

臣闻无怀有巢之前，书契未作，尊卢赫胥之氏，坟典不传。若夫正少阳之位，主承祧之则，口实为美，唯称启诵，自兹厥後，罕或闻焉。昭明太子禀仁圣之姿，纵生知之量，孝敬兼极，温恭在躬，明月西流，幼有文章之敏，羽□东序，长备元良之德，蕴兹三善，弘此四聪，非假二疏，宁劳四皓，虎贲恧其经学，智囊惭其调护，岂止博望延宾，寿春能赋，问疑枣据，书戒马陵而已哉？玉折何追，星颓靡续，地尊虢嗣，外阳之术无徵，位比周储，缑山之驾不反。臣以不肖，妄作明离。（《初学记》作明两。）出入铜龙，瞻仰故实，思所以揄扬盛轨，宣记德音，谨撰昭明太子别传文集，请备之延阁，藏诸广内，永彰茂实，式表洪徽。（《艺文类聚》十六，又五十五，《初学记》十。）





◇　为子大心让当阳公表

日蚀之馀，无黄童之对，荷戟入榛，异子乌之辩，遂复早建茅社，夙开井赋，爵列五等，绶参四色。（《艺文类聚》五十一）



◇　为子大款让石城公表

诡对鹤书，俯羞鸦翼。臣生处深宫，未觌焦原之险，不出户庭，岂观砥柱之峻？臣闻坳塘泛水，岂议大渎之流，覆篑为峰，终乖小鲁之说。（《艺文类聚》五十一）





◇　为长子大器让宣城王表

襄野之辩，尚对轩君，弘羊之计，犹干汉主。徒以结庆璇源，乘荫霄极，一日千里，困骐骥之驰，高阴百尺，藉云崖之远，熙祖流聪慧之称，方建临淮之国，元仲表岐嶷之姿，乃启平原之封，南郡奥部，春谷名区，民化仲翔之俗，山峻陵阳之岭，而绿车赤绶，交映相晖，金玺银券，□灼光彩。（《艺文类聚》五十一）



◇　为武陵王让扬州表

臣延首青冥，倾心紫府，言非东里，诚譬北辰，而滔滔云汉，不被霈然之泽，郁郁仙居，方隔下臣之奏，周任量力，请固所陈，明主理夺，伏冀照计。臣闻系风捕影，涉求之路靡阶，玉马金舟，过远之资无托。（《艺文类聚》五十）



◇　为南康王会理让湘州表

丝言自天而忽委，玉刻披云而下坠，浮舟千仞，吕梁之畅已深，总辔万寻，悬车之惧非浅。（《艺文类聚》五十）



◇　请右将军朱异奉述制旨易义表

臣闻仰观俯察，定八卦之宗，河图洛书，符三易之教，譬彼影圭，居四方之中极，犹彼黄锺，总六律之殊气，疑关永辟，逾弘农之洞启，辞河既吐，迈龙门之已凿。臣以庸蔽，窃尚名理，钻仰几深。伏惟舞蹈，冒欲请侍中右卫将军臣异，於玄圃宣猷堂，奉述制旨易义，弘阐圣作，垂裕蒙求，谨以表闻，伏愿垂允。（《艺文类聚》五十五）



◇　请尚书左丞贺琛奉述制旨毛诗义表

臣闻乐由阳来，性情之本，诗以言志，政教之基。故能使天地咸亨，人伦敦序，故东鲁梦周，穷兹删采，西河邵魏，著彼缵述，叶星辰而建诗，观斗仪而命礼，以为陈徐雅颂，膏肓匪一，燕韩篇什，痼疾多端，北海郑君，徒逢笺释，南郡太守，空为异序，庶今中和永播，硕学知宗，大胥负师，国子咸绍，孝敬之德，化洽天下，多识之风，道行比屋。（《艺文类聚》五十五）



◇　上白兔表

瑞表丹陵，祥因旧沛，四灵可迈，既验玉衡之精，千岁变采，有符明月之状。岂殊丹岫之羽，不止帝梧，庶比素质之禽，得游君囿。（《艺文类聚》九十五）



◇　上大法颂表

臣纲言，臣闻至理隆而德音阐，成功臻而颂声作，在乎奚斯考甫。神雀嘉树，或事止乎区中，庆昭乎一物，犹且手舞足蹈，传式方来。况乃道出百王，义高三代，而可阁笔韬词，咏歌不作者也。伏惟陛下，天上天下，妙觉之理独圆，三千大千，无缘之慈普被，慧舟匪隔，法力无垠，躬纡尊极，降宣至理，泽雨无偏，心田受润。是以九围共溺，并识归涯，万国均梦，一日俱晓，佛法之胜事，国家之至美，稽之上古，未有斯盛，雅颂之作，不可阙也。谨上大法颂一首，曹丕从征之赋，刘坦游侍之谈，曾无连类，伏兼悚恧，不胜喜悦之诚。谨遣状诏锺超宝奉表献颂以闻。（《释藏》轻五，《广弘明集》二十，《艺文类聚》七十七。）



◇　答穰城永和移文

属彼数及悔亡，运逢瓦解，石言水斗，实验地凶，飞絮雨粟，还符天怪，故沦俗骏奔，遗黎南请，所以皇略北征，事同拯溺，愍百姓之未安，伤一物之失所，故馀民襁负，扫地来王，而向化之党，忽览今移，咸以陶兹礼乐，重睹衣冠，已变伊川之发，兼削呼韩之衽，宁当生入玉关，死归建业，民情若此，匪我求蒙，行人远届，实亦劳止。想近察时机，远详图纬，早去中原，遽反桑梓，旋地脉而北移，越天渠而南指。然後三姓二贤，可存十半，如其遂固守株，不达玄象，将恐卫将之师，复有狼居之战，应侯之讨，更睹阴山之哭。（《艺文类聚》五十八）





卷十




◎　简文帝（二）



◇　上皇太子玄圃园讲颂启

窃以舜韶始唱，灵仪自舞，陈律才暄，风心竞萼，轻禽短叶，尚识音光，沐善欢心，宁忘抚□。伏惟殿下，体高玄赜，养道春禁，牢笼文圃，渔猎义河，注意龙宫，研心宝印，云聚生什之材，并命应王之匹，探机析理，怡然不倦，朱华景月，讵此忘罢。属素藏晚节，玄英初气，霜竹浮阴，风梧散叶，从容雅论，实会神衷。纲经生多幸，属此休世，踌蹰奉渥，得备磐藩，而黏蝇未拔，迷象不羁，宝没醉衣，珠沈勇额，得闻胜善，宁忘歌咏，谨上玄圃园讲颂一首，文惭绮发，思阙雕英，徒怀舞蹈之心，终愧清风之藻，冒昧呈闻，追深赧汗，谨启。（《释藏》轻五，《广弘明集》二十。）



◇　谢东宫赐裘启

纲启，蒙赉豹裘一领，降斯止谤，垂兹信服，物华雉毳，名高燕羽，纲才惭齐相，受白狐之饰，德谢汉蕃，均黑貂之赐，地卷朔风，庭流花雪。故以裾生惠气，袖起阳春，荷泽知惭，承恩兴感，不任下情，谨启事谢闻，谨启。（《艺文类聚》六十七，《初学记》二十六。）





◇　谢东宫赐柿启

悬霜照采，凌冬挺润，甘清玉露，味重金液，虽复安邑秋献，灵关晚实，无以疋此嘉名，方兹擅美。（《艺文类聚》八十六）



◇　叙南康简王薨上东宫启

方当逸足长衢，克固藩屏，而峰摧璧毁，一朝云及。纲兄弟各从王役，东守西抚，常愿陪承甲馆，同奉画堂，豫得西苑赋文，北场旋食，岂谓不幸，独隔昭世，异林有悲，飞鸣斯切。伏惟殿下，爱睦恩深，常棣天笃，北海云亡，骑传馀稿，东平告尽，驿问留书，鸣呼此恨，复在兹日。（《艺文类聚》二十）





◇　谢邵陵王禁锢启

臣纶习近宵人，不能改过，屡犯明宪，三入刑科。昔缪彤掩扉，曹议著论，布衣昆弟，且相诫勖，以臣居长，终惭劝励，仰负慈严，心颜战□。（《艺文类聚》五十四）



◇　囚徒配役事启

伏以明慎三典，宽简八刑，宸鉴每以垂心，国诰是焉攸切。臣比时奉敕旨，权视京师杂事，切见南北郊坛、材官车府、太官下省左装等处，并启请四五岁以下轻囚，助充使役，自有刑均罪等，愆目不异，而甲付钱署，乙配郊坛，钱署三所，於事为剧，郊坛六处，在役则优，令听狱官，详其可否，於事舞文之路，自此而生，公平难遇其人，流泉易启其齿，将恐玉科轻重，全关墨绶，金书去取，更由丹笔，愚谓宜详立条制，以为永准。（《艺文类聚》五十四，又见《隋书·刑法志》，《通典》一百七十，大同中，皇太子上疏。）





◇　谢敕示苦旱诗启

伏以九年之水，不伤尧政，七载之旱，无累汤朝，岁弘则公田已修，农勤则我庾惟亿。今者亢阳以来，为日未久，将恐督邮不黜，失在汝南之守，曝□未收，无伤河南之尹，而载劳兴居，仰发歌咏，无爱圭璧，有事山川，菲饮食矣，加之以撤膳焉，中夜不寐，加之以申旦焉，此唐虞之所阙如，轩顼之所不逮。（《艺文类聚》一百）



◇　庆洛阳平启

自函洛榛旷，獯猃荐食，久绝正朔之风，不睹□轩之使，乘此战心，负斯戎足，每兴燔燧之惊，常劳守漳之民，自非圣略弘宣，天纲遐顿，岂能使汉地尽收，名王争入？方令九服大同，万邦齐轨，亭塞寝兵，关候罢柝，臣诚兼家国，倍深欢庆。（《艺文类聚》五十九）



◇　疑礼启

谨案下殇之小功，不行婚冠嫁三嘉之礼，则降服之大功，理不得有三嘉。今行三嘉之礼，窃有小疑。（《隋书·礼仪志》三，大同六年，皇太子启。）



◇　谢敕赉中庸讲疏启

若睹玄圭，如观金版，洽日九披，流光照灼，庆云五色，垂采氤氲，天经地义之宗，出忠入孝之道，实立教之关键，德行之指归。自非千年有圣，得奉皇门，无以识九经之伦，禀二门之致。窃以周发上圣，问五行於箕子，宣尼照极，访六舞於苌弘，未有悬镜独晓，仰均神鉴，方知始画八卦，风羲有惭，正名百物，轩辕为陋。（《艺文类聚》五十五）



◇　谢敕赉方诸剑等启

才发紫函。（《初学记》《御览》作玉函。）雕奇溢目，始开泥检。（《初学记》《御览》作牙检。）丽饰交陈，已匹丹霞之晖，乍比青云之制，身文自贵，器用惟宜，寒暑兼华，左右相照。（《艺文类聚》六十，《初学记》二十二，《御览》三百四十四。）





◇　谢敕赉善胜威胜刀启

冰锷含彩，雕琰表饰，名均素质，神号脱光，五宝初成，曹丕先荷其一，二胜今造，愚臣总被其恩，锡韩非之书，未足为比，给博山之，笔方此更轻。（《艺文类聚》六十，《初学记》二十二，《御览》三百四十六。）



◇　谢敕赐玉佩启

臣纲言，主衣裘智玮奉宣敕旨，垂赉臣玉佩一具，蓝田丽采，槐水缕文，饰以金阙之珠，制以鲁班之巧。故以裾端照色，影外生光，恩发内府，猥垂沾肠，臣方温谢德，比振惭声，沐浴深慈，欣荷交至，不任。（《艺文类聚》六十七，《初学记》二十六。）



◇　谢赉扇启

臣纲启，传诏饶僧明奉宣敕旨，垂赉细绫大文画柳蝉山扇一柄，文筠析缕，香发海檀，肃肃清风，即令象簟非贵，依依散彩，便觉夏室含霜，饮露青蜩，应三伏之修景，群飞黄雀，送六月之南风，蔽日垂阴，薰泽惭采，浮凉涤暑，频末愧吹，圣人造物之巧，俯萃庸薄，王府好玩之恩，於兹下被，顶载曲私，伏增欣跃，谨奉启事谢闻，谨启。（《初学记》二十五）



◇　谢赉碧虑棋子屏风启

臣纲启，宣诏王佛慧奉宣敕旨，垂赉碧虑基子屏风二十牒，极班马之巧，兼曹史之虑，均天台之翠壁，杂水华（《艺文类聚》作业。）之嘉名，使云母之窗，惭其丽色，琉璃之扇，愧其含影，仰降圣慈，曲垂沾逮，嘉逐恩来，聪同凤舞，言因谢尽，更类三缄，不任铭荷之诚，谨奉启谢以闻，谨启。（《艺文类聚》六十九，《初学记》二十五。）



◇　谢敕赉织竹火笼启

池水始浮，庭雪向飞，慈泽与涯，时锡香被，制此兰枝，雕斯罕节，文华九折，用美十炉。（《艺文类聚》七十）



◇　谢敕赉益州天门冬启

逮自星桥，见珍玉垒，本草称其轻身，延寿实为上药，姬晋之重丹桂，曹丕之爱落英，一家恩锡，窃幸往代。（《艺文类聚》八十一）



◇　谢敕赉貂坐褥席启

东瀛美毳，不著马彪之仪，北朔文茵，岂问张敝所记。阴炭既重，寒井犹冰，特降殊私，温华曲被，虽狐白千金，织成千种，李颁汉被，杨降曹毡，不足以仿佛洪慈，连类圣泽。（《艺文类聚》九十五）



◇　谢敕赐长生米启

尧禾五尺，未足称珍，汉苗九穗，方斯非拟，如随瑞鹿，若降神乌，暮律向游，献春方始，食乃民天之贵，粒有延龄之名，藉此资身，因斯养性。（《艺文类聚》七十二）



◇　请幸重云寺开讲启

臣纲臣纶、臣纪言，臣闻紫官丽天，著明玄象，轩台在岳，逖听良书。是以道弥隆而礼愈缛，德弥溥而事愈泰，此盖彰至治之尊，牧生民之本也。伏以大光严殿，侔神垂则，冲天开宇，功深大壮，事协文明，仪辰建极，切灵启构，照烛三光，含超百堵，咸谓心华所表，复非良匠之力，神通所现，不藉子来而成，实惟净国，固绝董落之礼，高迈释宫，理无鹿鸣之宴。窃惟妙胜之堂，本师於兹佛吼，摩尼之殿，如来亦阐法音，伏希躬降□容，施洒甘露，油然慧云，沛然慈雨，光斯盛业，导彼苍生，履天居而说无相，同真也。建佛事而被率土，化俗也。同真化俗，至矣哉，一举而三美显，岂不大乎！与彼陉山之上，仟岩之下，西都凤皇，负阳□□，安足同日而语哉？敢露丹愚，伏待矜遂，轻干听览，流汗战慑，谨启。（《广弘明集》十九）



◇　重请开讲启

臣纲、臣纶、臣纪言，一日轻最上闻，愿垂法雨，天鉴凝远，未蒙降遂，预均药木，诚同器水，徒美春华，还怜秋藿。伏惟陛下，德冠受图，道隆言契，四三六五不能喻，十尧九舜无以方，而秋风动条，尚兴未息之念，一物失所，犹起纳隍之仁，方留衢室之情，未议石渠之讲。窃以神通所现，一念万机，大权所行，应时三密，犹处禅寂，影现十方，一起道场，已为八会，岂与吹律之后，均熊湘之劳，铸鼎之君，切风雨之务？伏愿以平等慧，行如来慈，为度苍生，降希有事，使朝满一乘，情皆十善，智珠法炬，人人并持，四忍五明，家家可望，谨冒天威，重以开启，翘诚注仰，伏希允遂，使北冀无山，岂自高於曩日，南阳回景，不独隔於当今，谨启。（《释藏》轻四，《广弘明集》十九。）



◇　三请开讲启

臣纲、臣纶、臣纪言，敢藉宠灵，频干听览，再降神旨，未垂临烛。伏以皇政广覃，天覆悠远，海河夷晏，日月贞明，洛水有称蕃之胡，藁街有归命之虏，春戈已戢，秋尘不飞，槐棘均多士之诗，貂□有得贤之颂，圣德冲谦，劬劳日昃，犹以时多禹叹，物未尧心，百辟惭惶，群司耸荡，臣等或三善靡闻，或一官不效，嗜鲍逢宰相之请，学俭得参军之讥，而自以结根天苑，窃高前载，是以匪惧尘黩，复敢上闻。伏愿乐说大慈，特垂矜许，放光动地，不以法妨俗，随机逗药，不以人废言，俾兹含生，凡厥率土，心花成树，共转六尘，镜里得珠，俱开三障，於其诚愿，孰不幸甚！累冒宸严，倍增战息，谨启。（《广弘明集》十九）



◇　请幸同泰寺开讲启

臣纲言，窃以真如无说，非荃不悟，极果不应，注仰斯通。故器有水缘，方见圆曦之影，药含长性，得坠慧云之慈。伏惟陛下，玉镜宸居，金轮驭世，应迹有为，俯存利物，不违本誓，开导愚蒙，驱十方於大乘，运万国於仁寿，岂止治斤田粟，功侔造化，疏江决河，削成天下，智高九舜，明出十尧，频徒銮跸，降甘露雨，天人舞蹈，含生利益。是以背流知反，迷岸识归。臣自叨预趋闻，渴仰无厌，一日冒陈丹款，伏希复转法轮，未回听卑之恩，尚绝愚臣之愿，□□寸志，重敢披祈，伏愿将降一音，曲矜三请，被微言於王舍，集妙义於宝坊，圣心等视苍生，犹如一子，遂臣之请，即是普被无边，如蒙允许，众望亦足，两肩荷负，岂敢为喻？不任不愿，谨启事以闻。（《广弘明集》十九）



◇　谢上降为开讲启

臣纲启，舍人徐俨奉宣敕旨，无碍大慈，不违本誓，来岁正月，开说三慧经。伏奉中诏，身心喜跃，饥蒙玉膳，比此未逾，贫获宝珠，方斯非譬。伏以元正庆流，大裘礼毕，慧云续润，法雨仍垂，出世洪恩，与阳春而布泽，俾兹含生，随药木而增长，欢同万国，福浃九围，岂直愚臣，得未曾有？谨宣今敕，驰报纶纪，具尔相趣，无辞上谢，谨启。（《广弘明集》十九）



◇　重谢上降为开讲启

臣纲启，丹愿恳诚，屡冒宸□，实希降甘露雨，普被三千，天听孔邈，未垂鉴遂，旱苗倾润，岂比自怜，□鸟鸟思林，宁方渴仰。近因大僧正慧令，伏敢重祈降逮，敕旨垂许，来岁二月，开金字波若经题。殊特之恩，曲应愚请，稽拜恭闻，不胜喜跃，身心悦乐，如触慈光，手足蹈舞，义非馀习。伏以香城妙说，实仰神文，润方云雨，明逾日月，能使迷途识正，大梦均朝，梵志惧来，天魔遥礼，提桓所听，而今得闻，波仑所求，希世复出，其为利益，深广无边，九围获悟，十方蒙晓，虽复识起初流，心穷後念，方当共捐五盖，俱照一空，巍巍荡荡，难得为喻。臣仍屈慧令，续宣此典，大乘普导，实繇圣慈，伏笔罄言，宁宣戴荷，不任下情，谨启事谢闻。（《广弘明集》十九）



◇　谢开讲般若经启

臣纲言，伏承舆驾临同泰寺，开金字般若波罗密经题，照迷生之慧日，导出世之长源，百华同阴，万流归海，幽显赞扬，率土含润。臣身碍已来，望舒盈阙，甘露普被，人天俱萃，波若魔事，独在微躬，驰系法轮，私深克责，不任下情，谨奉启以闻，谨启。（并《广弘明集》十九）





◇　答同泰寺立刹启

窃以宝塔天飞，神龛地踊，岂惟昔代，复见兹辰。嘉彼百灵，欣斯十善，虽复紫烟旦聚，比此未俦，朱光夜上，方今知陋。（《艺文类聚》七十七）



◇　谢敕使监善觉寺起刹启

臣纲启，伏见敕旨，使监作舍人王昙明、材官将军沈微、御仗吴景等监看善觉寺起刹事，爰奉圣恩，曲降神力，命斯执事，修兹长表，宝塔云构，无待喜园，水精特进，非差龙海，大龟持泥，未足为盛，□鹭引绳，方斯取埒。仰瞻慈渥，喜戴不胜，俯循宿愿，私增涕噎，不任铭荷，谨奉启谢闻，谨启。（《广弘明集》十六）





◇　谢御幸善觉寺看刹启

臣纲言，即日舆驾幸善觉寺，威神所被，金表建立，概泰清而特起，接库楼而上征，既等湛然，长均净土，方为佛事，永利天人，顶荷之诚，臣百恒品，不任下情，谨奉启事谢闻，谨启。（《广弘明集》十六）



◇　谢敕赉铜供造善觉寺塔露盘启

臣纲启，主书陈僧聪奉宣敕旨，垂赉铜一万三千斤，供造善觉寺塔灵盘，是称丑阝阳之珍，实亦昆吾之宝，燥湿无变，九布见奇，寒暑得宜，六律成用。况复神龙负子，光斯妙塔，金乌衔带，饰兹高表，函谷耻其咏歌，临淄恧其祥应，阳燧含景，还譬日轮，甘露入盘，足称天酒，辞林本阙，心辩又惭，徒戴重恩，终难陈谢，不任铭荷之诚，谨奉启闻，谨启。（《广弘明集》十六）



◇　谢敕赉柏刹柱并铜万斤启

臣纲启，传诏吕文强奉宣敕旨，赉臣柏刹柱一口，铜一万斤，供起天中天寺。九牧贡金，千寻挺树，永曜梵轮，方兴宝塔，夏差神鼎，晋恧相风，使福被域中，功礻是无外。臣以庸愚，禀承胜善，乐受遍心，恩光动色，铭荷之庆，无词疲谢，不任顶戴，谨奉启谢闻，谨启。（《广弘明集》十六）





◇　谢敕赉钱并白檀香充法会启

臣纲启，传诏奉宣敕旨，以臣明法会，垂赉钱二十万，白檀薰{艹陆}栈香各十斤。黄纸诏书，先开泉府，青云好气，次集桂宫，货重文龟，芳逾丽草，散金庑下，止及军吏，积谷充家，才班亲族，未若资此良田，方开五盖，入慈法度，长出四流，假词敬祖，尚惭难述，借辩君卿，犹知非谢，不任荷戴，谨启事以闻。（《释藏》轻一，《广弘明集》十六。）



◇　谢敕赉苦行像并佛迹启

臣纲启，舍人顾《广□》奉宣敕旨，以金铜苦行佛并佛迹供养具等，赉使供养。伏以六年道树，超出四魔，千辐足轮，德圆万善，故能闻见悟解，逢遇祛尘，天听恩隆，曲垂奖被。谨修饰□阎宇，斋洁身心，翘仰慈光，伏待昭降，千唱四辩，尚不宣心，轻毫弱简，岂能陈谢，不任下情，谨启事谢闻，谨启。（《广弘明集》十六）



◇　奉阿育王寺钱启

臣纲言，臣闻八国同祈，事高於法本，七区皆蕴，理备於涌泉，故牙床白伞，无因不睹，金瓶宝函，有缘斯出。伏惟陛下，悬天镜於域中，运大权於宇内，三有均梦，则临之以慧日，百药同枯，则润之以慈雨，动寂非己，行住因物，无能名矣，臣何得而称焉。故以照光赤书，则前史之为瑞，珥芝景玉，嗤往代之为珍，难遇者乃如来真形舍利，照景密瓶，浮光德水，如观铭锁，似见龙珠，自非圣德威神，无以值斯希有，天人顶戴，遐迩归心。伏闻阿育王寺，方须庄严，施用万金，檀丰十藏，宝陈河府，泉出水衡，比丘持土，大厦方构，罗汉引绳，高塔将表，不胜喜□，谨上钱一百万，虽诚等散华，心荷不尽，而微均滴沥，陋甚邻空，轻以尘闻，伏启悚汗，谨启。（《释藏》轻一，《广弘明集》十六。）



◇　谢敕赐解讲钱启

无劳磁石之火，金货猥臻，非游玉垒之川，铜山可见，舒王济之埒，犹觉有馀，假刘□之绳，穿而不尽，慧轮究竟，爰降曲私，福田成满，仰繇慈被，荣光独照，自均若木，负恩知重，窃譬蓬莱。（《艺文类聚》六十六）



◇　谢赐钱启

殊泽隆厚，造次被蒙，重彼八铢，珍斯九法，赤仄成采，出自水衡之藏，绀文委贯，忽积铜扇之里。谨长充放生，用济含识，发弘誓愿，等供无边，效彼薄拘，均兹流水，方使怖鸽获安，穷鱼永乐。（《艺文类聚》六十六）





◇　谢赉纳袈裟启四首

臣纲启，殿师吴苗奉宣敕旨，垂赉郁泥细纳袈裟一缘。分同妙叶，界写长塍，拂石惭华，裁金非重，是曰新染，厥惟田服。方使幽贞芳杜，耻缉芙蓉，仙客排云，羞裳飞羽，秽食凡躯，无明暗识，叨恩每重，荷泽难胜，不任铭戴之至，谨奉启事谢闻。（《广弘明集》二十八上）



◇　又

臣纲启，蒙赉郁泥纳袈裟一缘，荀针秦缕，因制缉而成文，鲁缟齐纨，藉馨浆而受彩，初开箧笥，便睹舍卫田畴，不出户庭，坐视南山塍陌。窃以三铢轻暖，称美服於净居，千金巨丽，得受用於迦叶，而湛恩特被，萃此愚躬，霜降授衣，曲泽便及，喜溢心崖，如从空中所坠，忽不自知，更谓宝支所出，采衤暴四色，事非离世，钩兰两叶，殊泽实隆，不任荷戴之至，谨启事谢闻，谨启。（《广弘明集》二十八上）



◇　又

臣纲启，宣传左右俞景茂奉宣敕旨，垂赉郁泥真纳九条袈裟一缘，精同织缕，巧均结毳，迈彼良畴，成斯妙服，虽复贵比千金，轻逾二两，无以匹此洪恩，方斯殊赉。臣卧疾累旬，未堪行践，不获即被新染，陪待宝坊，尘缘秽体，愧荷相集，不任惭悚之至，谨启事谢闻，谨启。（《广弘明集》二十八上）



◇　又

蒙赉郁金泥细衲袈裟一缘，忍辱之铠，安施九种，功德之衣，惭愧八法。（《北户录》二注）





◇　谢敕听从舍利入殿礼拜启

臣纲启，舍人王景曜至，奉宣敕旨，曲垂逮问，并听臣随从舍利入殿礼拜。谨奉。秋色照澄，预表光瑞，臣比身心，得无障恼，明陪扈宝函，谨鞠躬恭到，但不生羽翼，无假神通，身升净土，高排阊阖，足践莲华，方兹非喻，行蹑宝梯，比斯未重，诱导殊恩，实回始望，顾兹尘缚，喜戴不胜，谨启。（《广弘明集》卷十八，《艺文类聚》七十七。）



◇　谢敕使入光严殿礼拜启

臣纲启，舍人王景曜奉宣敕旨，曲垂劳问，并使明入光严殿礼拜法身。谨奉。臣粗蒙恩造，明守开恭到，遂以劳屡升净土，风积水厚，不足为喻，微心悚跃，上谢无辞，不任下情，谨启事谢闻。（《广弘明集》十六）



◇　谢敕为建涅□忏启

臣纲启，伏闻敕旨，垂为臣於同泰寺瑞应殿建涅□忏。臣障杂多灾，身秽饶疾，针艾汤液，每黩天览，重蒙曲慈，降斯大福，冀慧雨微垂，即灭身火，梵风才起，私得清凉，无事非恩，伏枕何答，不任下情，谨奉启谢闻。（《广弘明集》二十八下）





◇　谢敕参迎佛启

臣纲启，主书周昂奉宣敕旨，曲赉恩参，臣即尔到建元寺奉候法身，金山戾止，王人劳问，荣恩频叠，启谢无辞，不任下情，谨启事谢闻。（《广弘明集》十六）



◇　东宫上掘得慈觉寺钟启

窃以白亭旧室，绝显祯祥之气，阙里故堂，暂闻钟石之响，犹复存诸良史，污彼篆素，岂如杏梁遗饰，回成绀殿，椒墀昔处，仍构宝阶，启彝钟於殊里，记灵文於福地，虽魏庙出玺，鲁祠现璧，固以推兹孝感，恶此祯契，将郭令鄙其开金，羊田陋其产玉，岂宜季武庭树，愧韩起之誉，蜀相宅墓，惭孝安之碣。伏惟览启增思，抚端深悲，恸切视奁，哀喻封箧。（《艺文类聚》七十七，张溥误入《昭明集》。）



◇　上菩提树颂启

臣纲言，臣闻击辕小唱，有慕风雅，巴人浅曲，实仰阳春。是以葑葵细叶，犹倾朝景，爝火微光，不能自息。伏惟陛下，至德钦明，玄猷广运，乃神乃圣，道跨轩妫，正觉正真，功符圆极，常住为乐，法喜为甘，慈雨被於无垠，睿化覃於幽显。故八风调，四气正，天下定，海外安，弘龙窟之威，绍鹫山之法，无为不住，实愍苍生，无相乃宣，引归真域，制兹道树，显此金容，使誓愿者结因，顶礼者增福，会途已一，古今谁二。伏以器表承露，东阿荐铭，瑞启黄龙，中山兴颂，臣虽不敏，实有愚心，谨上菩提树颂一首，学谢稽古，思非沈郁，不足以光扬盛德，仿佛一隅，顾恧刍言，伏纸惭震，谨启。（《释藏》肥九，《广弘明集》十五。）





卷十一




◎　简文帝（四）



◇　诫当阳公大心书

汝年时尚幼，所缺者学，可久可大，其唯学欤，所以孔丘言，吾尝终日不食，终夜不寝，以思，无益，不如学也。若使墙面而立，沐猴而冠，吾所不取。立身之道，与文章异，立身先须谨重，文章且须放荡。（《艺文类聚》二十五）



◇　与魏东荆州刺史李志书

卿门世英叶，中州旧族。自金天失驭，帝鼎南迁，衣冠播越，不及俱迈，岂可屈志膻戎，久沦胡壤？今皇师外扫，天钺四临，海荡电飞，云蒸雨合，所摧所克，是卿之具闻也。且伪国沸腾，四方幅裂，主虐臣奸，牝鸡乱政；若能早识事机，翻归有道，岂直图形长乐，刻像钟鼎？时事易差，相思勉励，但明月暗投。昔人为诫，邻藩赠药，有可虚怀，密驿轻邮，侧望归简。（《艺文类聚》二十五）



◇　答徐□书

山涛有言，东宫养德而已。但今与古殊，时有监抚之务，竟不能黜邪进善，少助国章，献可替不，仰裨圣政，以此惭惶，无忘夕惕，驱驰五岭，在戎十年，险阻艰难，备更之矣。观夫全躯具臣，刀笔小吏，未尝识山川之形势，介胄之勤劳，细民之疾苦，风俗之嗜好，高阁之间可来，高门之地徒重，玉馔罗前，黄金在握，浞訾栗斯，容与自熹，亦复言轩羲以来，一人而已。使人见此，良足长叹。（《艺文类聚》二十六）



◇　与刘孝绰书

执别灞□，嗣音阻阔，合璧不停，旋灰屡徙，玉霜夜下，旅雁晨飞，想凉燠得宜，时候无爽，既官寺务烦，簿领殷凑，等张释之条理，同于公之明察，雕龙之才本传，灵蛇之誉自高，颇得暇逸於篇章，从容於文讽，顷拥旄西迈，载离寒暑，晓河未落，拂桂棹而先征，夕鸟归林，悬孤帆而未息，足使边心愤薄，乡思□回，但离阔已久，戴劳寤寐，伫闻还驿，以慰相思。（《艺文类聚》三十）



◇　与萧临川书

零雨送秋，轻寒迎节，江枫晓落，林叶初黄，登舟已积，殊足劳止，解维金阙，定在何日？八区内侍，厌直御史之庐，九棘外府，且息官曹之务，应分竹南川，剖符千里，但黑水初旋，未申十千之饮，桂宫既启，复乖双阙之宴，文雅纵横，即事分阻，清夜西园，眇然未克，想征舻而结叹，望挂席而沾衿，若使弘农书疏，脱还邺下，河南口占，傥归乡里，必迟青泥之封，且觏朱明之诗，白云在天，苍波无极，瞻之歧路，眷慨良深，爱护波潮，敬勖光彩。（《艺文类聚》三十）





◇　答安吉公主饷胡子书

方言异俗，极有可观，山高水远，宛在其邈（《北户录》二注作貌），不使去来执辔，媲彼青衣，正当出入烧香，还依丹毂。岂直王济女奴，独有罗□，方使乐府行胡，羞论歌舞。垂赉新奇，伏增荷□。（《艺文类聚》三十五。《北户录》二注。）



◇　答张缵谢示集书

纲少好文章，於今二十五载矣，窃尝论之，日月参辰，火龙黼黻，尚且著於玄象，章乎人事，而况文辞可止，咏歌可辍乎？不为壮夫，杨雄实小言破道，非谓君子，曹植亦小辩破言，论之科刑，罪在不赦。至如春庭落景，转蕙承风，秋雨且晴。（《初学记》作「朝晴」。）檐梧初下，浮云生野，明月入楼，时命亲宾，乍动严驾，车渠屡酌，鹦鹉骤倾，伊昔三边，久留四战，胡雾连天，征旗拂日，时闻坞笛，遥听塞笳，或乡思凄然，或雄心愤薄。是以沈吟短翰，补缀（《初学记》作「衲补」。）庸音，寓目写心，因事而作。（《艺文类聚》五十八，《初学记》二十一。）





◇　答新渝侯和诗书

垂示三首，风云吐於行间，珠玉生於字里，跨蹑曹左，含超潘陆，双鬓向光，风流已绝，九梁插花，步摇为古，高楼怀怨，结眉表色，长门下泣，破粉成痕，复有影里细腰，令与真类，镜中好面，还将画等，此皆性情卓绝，新致英奇。故知吹箫入秦，方识来凤之巧，鸣瑟向赵，始睹驻云之曲，手持口诵，喜荷交并也。（《艺文类聚》五十八）





◇　答湘东王庆州牧书

虽心慕子文，申威涿郡，意存士雅，慷慨临江，而不能遂封狼居之山，永空幕南之地，逐北聊城，追奔瀚海，必欲卷绶避贤，辞病收迹。（《艺文类聚》五十九）





◇　答湘东王上王羲之书书

试笔成文，临池染墨，疏密俱巧，真草皆得，似望城扉，如瞻星石，不营云飞之散，何待曲辱之丹。方当奉彼筐中，置之帐里，乍楷桐钩，时悬欹案：戢意之深，良不能已。（《艺文类聚》七十四）



◇　与湘东王书

吾辈亦无所游赏，止事披阅，性既好文，时复短咏，虽是庸音，不能阁笔，有惭伎痒，更同故态。比见京师文体，儒钝殊常，竞学浮疏，争为阐缓，玄冬修夜，思所不得，既殊比兴，正背风骚。若夫六典三礼，所施则有地，吉凶嘉宾，用之则有所，未闻吟咏情性，反拟内则之篇，操笔写志，更摹酒诰之作，迟迟春日，翻学归藏，湛湛江水，遂同大传。吾既拙於为文，不敢轻有□奇摭，但以当世之作，历方古之才人，远则杨马曹王，近则潘陆颜谢，而观其遣辞用心，了不相似。若以今文为是，则古文为非，若昔贤可称，则今体宜弃，俱为盍各，则未之敢许。又时有效谢康乐、裴鸿胪文者，亦颇有惑焉。何者？谢客吐言天拔，出於自然，时有不拘，是其糟粕。裴氏乃是良史之才，了无篇什之美。是为学谢则不届其精华，但得其冗长，师裴则蔑绝其所长，惟得其所短，谢故巧不可阶，裴亦质不宜慕，故胸驰臆断之侣，好名忘实之类，方分肉於仁兽，逞却克於邯郸，入鲍忘臭，效尤致祸，决羽谢生，岂三千之可及，伏膺裴氏，惧两唐之不传。故玉徽金铣，反为拙目所嗤，巴人下里，更合郢中之听，阳春高而不和，妙声绝而不寻，竟不精讨锱铢，核量文质，有异巧心，终愧妍手。（《南史》作妍耳。）是以握瑜怀玉之士，瞻郑邦而知退，章甫翠履之人，望闽乡而叹息。诗既若此，笔又如之。徒以烟墨不言，受其驱染，纸札无情，任其摇襞，甚矣哉，文之横流，一至於此！至如近世谢□沈约之诗，任□陆亻垂之笔，斯实文章之冠冕，述作之楷模，张士简之赋，周升逸之辩，亦成佳手，难可复遇。文章未坠，必有英绝领袖之者，非弟而谁？每欲论之，无可与语，思吾子建，一共商榷，辨兹清浊，使如泾渭，论兹月旦，类彼汝南，朱丹既定，雌黄有别，使夫怀鼠知惭，滥竽自耻，譬斯袁绍，畏见子将，同彼盗牛，遥羞王烈。相思不见，我劳如何。（《梁书·庾肩吾传》，时太子与湘东王书论之，又略见《艺文类聚》七十七。）



◇　答湘东王书

暮春美景，风云韶丽，兰叶堪把，沂川可浴。弟召南寡讼，时缀甘棠之阴，冀州为政。（《艺文类聚》作为法。）暂止褰□之务，唐景荐大言之赋，安太述连环之辩，尽游习之美，致足乐邪！吾春初卧疾，极成委弊，虽西山白鹿，惧不能愈，子预赤丸，尚忧未振，高卧六安，每思扁鹊之问，静然四屋，念绝修都之香，岂望文殊之来，独思吴客之辩。属以皇上慈被率土，甘露聿宣，鸣银鼓於宝坊，转金轮於香地，法雷警梦，慧日晖朝，道俗辐凑，远迩毕集，听众白黑，日可两三万。独以疾障，致隔闻道，岂止杨仆有关外之伤，周南起留滞之恨。第十三日，始侍法筵，所以君长近还，未堪执笔，敬祖前迈，裁欲胜衣，每自念此，愍然失虑，江之远矣，寤寐相思，每得弟书，轻疴遗疾，寻别有信，此无所伸。（《广弘明集》十六，又二十八上，《艺文类聚》七十五。）





◇　又

十八日晚，於华林阁外省中，得弟九月一日书，甚慰悬想。秋节凄清，比如常也。州事多少，无足疲劳，濠梁之气，不异恒日，差尽怡悦，时有乐事，游士文宾，比得谈赏，终宴追随，何如近日，注汉功夫，转有次第，思见此书，有甚饥□。吾蒙受菩萨禁戒，造蓣大士，此十二日，便於东城私忏，十七日旦，早入宝云，壁门照日，铜龙吐雾，红泉含影，青莲吐芳，法侣成群，金山满坐，身心快乐，得未曾有。昨旦平等寺法会中後，无碍受持，天仪临席，ㄧ容亲证，拜伏虽多，疲劳顿遣，剃顶之时，此心特至，心口自谋，并欲翦落，无疑马援遣虱之谈，不辞应氏赤壶之讽。僧□典议，不异昔日，竟日问□，殊均子路，探钩取名，名曰因理，皇情印可，今便奉行。昨晡後方还所住，徐□庾吾欲避酒泉之职，尹王相去，既尔伸款，对临汝侯，比多属疾，来宫小稀，其间信使，差得其简，晔兼詹事，□东为洗马，时伸话言，数语论辩，句之侯东抚，复成离阔，衡山九嶷，寻应引迈，临岐有叹，望水兴嗟。但吾自至都已来，意志忽悦，虽开口而笑，不得真乐，不复饮酒，垂二十旬，次公醒狂，自成无理，知耆艾数信，述吾经过，适忆途遵江夏，路出西浮，日月易来，已涉秋暮，而韦述有长沮之弊，必笑之灾，术异葛仙，形均荀序，弟复资其粮饩，特为经营，转祸为福，事均北叟，分别已来，每增慨忆，叹因月积，想逐时旋，每有西邮，事同抚□□，相见之期，未知何日，瞻言玉岭，静对金关，怀劳之深，未常弭歇，善自保惜，及此不多，纲疏。（《广弘明集》二十七上。）



◇　答萧子云上飞白书屏风书

得所送飞白书缣屏风十牒，冠六书而独美，超二篆而擅奇，乍写星区，时图鸟翅，非观触石，已觉云飞，岂待金□，便睹蝉翼，间诸衣帛，前哲未巧，悬彼帐中，昔贤掩色。（《艺文类聚》六十九）



◇　答定襄侯饷卧簟书

筠篁多品，条□杂名，校色比奇，独此为贵，自含苍紫，似久暴於柯亭，乍舒黝素，若屡沾於湖水，三伏馀炎，九折成用，便可旅食南馆，高卧北窗。（《艺文类聚》六十九）



◇　答南平嗣王饷舞簟书

濯龙之木，文□饰坛，淮南之台，紫罗为荐，未若五离九折，出桃枝之翠笋，绮烂霞舒，制云母之修竹，南湘点泪，喻此未奇，东宫赤花，拟之非妙。（《艺文类聚》六十九）



◇　答书

知康司马卓以水浅未时发，汉源冬涸，理当有分，遄舟有及，具意，纲答。（《淳化阁帖》一）



◇　与广信侯书

纲白，阔绝音旨，每用延结，风严寒劲，愿比怡和。伏承净名法席，亲承金口，辞珍鹿苑，理惬鹫山，微密秘藏，於斯既隆，庄严道场，自兹弥阐，岂止心灯夜炳，亦乃意蕊晨飞。况兄慧思弘明，本长内教，今陪十善之车，开八正之路，流般若之水，洗意识之尘，以此春翘，方为秋实。王每忆华林胜集，亦叨末位，终朝竟夜，沐浴妙言，至於席罢日馀，退休旁省，携手登临，兼展谈笑，仰望九层，免窥百尺，金池动月，玉树含风，当於此时，足称法乐。今卷帷之部，乘传一隅，闻慧雨滂流，喜跃充遍，徒挹悬河，无伸承禀，空无所有，不莹情灵，缘痴有爱，自嗟难拔，兼下车已来，义言盖少，旧忆已尽，新解未餐，既惭口诵，复非心辩，永谢泻瓶，终惭染毡。是则慈云既拥，智海亦深，影末波馀，希时洒拂，但暌违转积，兴言盈脸，愿加敬纳，言不宣意，谨白。（《广弘明集》十六，又二十一，《艺文类聚》七十七。）



◇　又

王白，仰承比往开善，听讲涅□，纵赏山中，游心人外，青松白露，处处可悦，奇峰怪石，极目忘归，加以法水晨流，天华夜落，往而忘反，有会昔言。王牵物从务，无由独往，仰此高踪，寸心如结，谨白。（《广弘明集》二十一）



◇　与慧琰法师书

五翳消空，韶光表节，百华异色，结彩成春，道体何如，恒清宜也。对玩清虚，既在风云之表，游心入理，羌多定慧之乐。弟子俗务纷纠，劳倦特深，眷然北岭，钦贤已积，会遇之期，庶必可亻孱，有缘之俦，事等饥渴，伫望来仪，一日三岁，想思弘利益，理当无爽，指遗此信，无述寸衿，纲和南。（《广弘明集》十六，又二十八上。）



◇　又

旦来雨气，殊有初寒，摄卫已久，转得其力，虽他方法界，略息化缘，□洹之里，恒有悟对，眷伫之深，无时不积，久因倩师，频述方寸，不知巧笑之僧，颇为津及不耳。前昨已来，微事义聚，龙象毕同，应供皆集，慧炬开心，甘露入顶，闻之善谑，特尽欢怡，想味之怀，转复无极。昔幼年经闻制旨，受道日浅，北面未深，虽异禅那，事同华水，今改西下，特蓄本心，访理质疑，属在明德，不谓般若留难，现疾未瘳，问津无地，叹恨何己，伏承舆驾寻幸伽蓝，冀於此时，得一觏止，辩论青豆之房，遣惑赤花之舍，追往年之宿眷，述即日之寸心，此事必期，冀非爽指，遣兹承问，伫有还书，纲和南。（《广弘明集》十六，又二十八上。）



◇　吊道澄法师亡书

省启，承尊师昨夜涅□，甚深悲怛。法师志业淹明，道风淳素，戒珠莹净，福翼该圆，加以识见冥通，心解远察，记落雨而必然，称黑牛而匪谬，服膺者无远近，蒙益者兼道俗。弟子自言旋京辇，便伸结缘，岂谓一息不追，奄至乎此。然胜业本深，智刀久利，必应游神实地，腾迹净天。但语其乳池启殡，香棺入室，不入空心，於何不恸。但如来降生之迹，因此而入，泥洹正当其生，住灭靡有定相，先圣後贤，何其形响，推校因缘，未始有例。上人等并在三岁积，始终禀道，宜应共相策勉，弘遵旧业，使道场无断，利益不坠。所衤遂物辄如法供养，奈何奈何。（《广弘明集》二十四）



◇　劝医论（《初学记》、《大观本草》作劝医文。）

劝医曰，天地之中，唯人最灵，人之所重，莫过於命，虽修短有分，天寿悬天。然而寒暑反常，嗜欲乖节，故虐寒□首，致毙不同，伐性烂肠，摧年匪一，拯斯之要，实在良方，故祗域医王，明於释典，如大师乃以医王为号，以如来能烦恼病祗能治四大乖为故。亦有骚人之咏彭城。（《初学记》作彭殇。）秦国之称和缓，季梁之遇卢氏，虢子之值越人，爰至九市（《初学记》作久视）飞仙，长生妙道，犹变六一於金液，改三七於银丸，蓄玉匣之秘。（《初学记》作玉字之精。）研紫书之奥，桃胶何是，北斗靡遁其刑，（《初学记》作靡录其形。）金浆非远，明珠还耻其价，能使业门之下，鼓响独闻，雍祝（《初学记》作独传雍祀。）之傍，萧声犹在，周礼疾医，掌万民之疾。凡民之有病者，分而治之，岁终则各书其所治，而入於医师，知其愈与不愈，以为後法之戒也。至如研精玄理，考核儒宗，尽日清谈，终夜讲习，始学则负墟尚谀，积功则为师乃著，日就月将，方称硕学，专经之後，犹须剧谈，网罗愈广，钩深理见，厌饫不寤，惟日不足。又若为诗，则多须见意，或古或今，或雅或俗，皆须寓目，详其去取。然後丽辞方吐，逸韵乃生，岂有秉笔不讯，而能善诗，塞况不谈，而能善义？杨子云言，读赋千首，则能为赋。况医之为道，九部之诊甚精，百药之品难究，察色辩声，其功甚秘，秋辛夏苦，几微难识，而比之术者，未尝稽合，曾无讨论，多以少壮之时，涉猎方疏，略知甘草为甜，桂心为辣，便是宴驭自足，经方泯弃，同庾凯之读庄子，异孔丘之好周易。然而疾者求我，又不能尽意攻治，假使不能为地，自可即为已益，所以然者，若无隔贵贱，精加消息，以前验後，自可解之，日知所亡，坐成妙术，而又告以不能也。治疾者众，必以溢浪酬塞，恶之者多，爱之者鲜。（《初学记》作必孟浪酬塞，误人者多，爱人者鲜。）是则日处百方，月为千治，未尝不轻其药性，任其死生，浮华之功，於何而得？及其爱深亲属，情切支肌。（《初学记》作友朋。）患起膏肓，疴兴府俞，虽欲尽其治功，思无所出，何以故然？本不素习，卒难改变故也。周靡麻（衍周字，《初学记》、《大观本草》二十四皆作胡麻。）鹿藿，止救头痛之病。（《初学记》作才救头痛之疴，《大观本草》十一亦作疴。）麦曲芎□，反救河鱼之疾。（《初学记》作暂止河鱼之腹，《大观本草》七作才止。）思不出位，事局辕下，医者忘志（《初学记》作欲求反止者，止疑作死。）於玄都，扬己名於绿帙。（《初学记》作绿籍。）其可得乎？术道困穷，於斯实至，诚当善思此意，更兴其美，非直传名於後，亦是功德甚深，比夫脱一鸽於权衡，活万鱼於池水，不可同日而论焉。（《文苑英华》七百五，又见《初学记》十，有删节。）





◇　七励

藏名外臣，体道好异。遁迹埋影，□心人事。任性於蓼水之侧，放心於自得之场。情苞六合，德贯九方。岩栖谷饮，绝际濠梁。於是寂镜公子闻而往说，乃飞车翠盖，翔驾绛螭，丹旌凤转，碧幔云移。映玉□大之绮靡，照银车之陆离。经九峤之□阻，历五曲之□危。路入阆风，道经通谷。桥涂泱漭，路林萧肃。石磴穹窿，松关重复。羊肠望断，邃路迂馀。攀林税驾，乃遇藏名之所居。其居则藓苔没砌，幄叶斜林。千峰杳顶，万仞悬深。南危碧流，北障芳林。左萦重陆，右背高岑。烟霞罩日，石涧笼阴。声音百籁，响弄千禽。寂镜公子曰，盖闻智者不怀道没志，遗俗埋名。迷邦碎宝，却粒辞荣。今欲说子以默语之术，宁欲闻乎？藏名曰，仆虽幽栖，远纡名德，宁忘洁己，以受至言。

公子曰。夫怡情托体，□寄闲宫，跨危楼於□兮诣，挂日景於迎风。玩灵华於仙掌，度窈窕於飞虹。金枝照曜，玉壁玲珑。文窗洞右，飞合陵东。桂柱通光，雄梁亘日。璧镜钮悬，抽荷并出。中宿锦筵，长廊周密。青钱碧影，金墀玉律。冬闺温煦，夏室含霜。图以珍怪，画以祯祥。琼茅秋花，绿蕙春香。植宜男於粉阁，树君子於椒房。回风烟於璇题，垂珠玑於玉箱。文鱼水宿，锦鸟云翔。乃登陟游践，望远通疏。擢素藕於石镜，搴蔓草於康衢。若荆山之琢玉，似随水之弄珠。若斯宫之闲丽，子能与我而共居？外臣曰，仆游心蓬苇，未暇斯处。

公子曰。夫靓妆严服，托体必嘉。五丝擅美，独玺称华。组帷□粲，彩缇含葩。丹墀聚叶，缕槛飞花。至如稷下缝掖，泗上章甫。雉缉霜鲜，秦丝园缕。凤色龙分，鸳文鹄聚。□周纷瑶席，绮饰琼佩。齐都滑石，南海玳瑁。散似缀珠，离如并缋。蜘蛛弄巧，越女调枢。夏则桃笙竹席，冬则青管金须。温丽琼台，密华承寝。当户之□，大文之锦。华蒲萄之绮衾，丽芬若之丹枕。金苏翠幄，玉案象床。子能从我，乐此芬芳。外臣曰，带索披裘，自得山性，雕章丽服，未敢攸同。

公子曰，五饪调神，三芝辅性。用康仁寿，以弘贞正。乃使有伊之徒，调尝鼎味。九州珍杂，八方□贵。名廉天地之声，肴竭山海之味。蝉鸣秋稻，燕颔玉精。离红之脍，勺药之羹。蒙山擅重，灌水传声。桂蠹石琼，龙胎凤肺。四膳八珍，五肉七菜。累似谷杂，切均鲜绘。色若紫兰，纷如红纟卒。若乃越梅变实，楚醴方添。陈晨凫之美味，荐□燕之肥甜。洗以三危之露水，调以大夏之香盐。霜薤沸烈，露葵繁舒。芳菰之菜，白霜之茹。澄琼浆之素色，杂金笋之甘菹。素□票浮气，酃醪凝清，献三爵之逾雅，等千日之芳醴。酌玉斗之英丽，照银杯之轻虮。此亦天下之美味，子能从我而享之乎？外臣曰，藜藿可膳，薇蕨堪餐，五味口爽，宁假玉盘。公子曰，若夫钧台之乐，葛天之歌。飞七盘之妙节，动六变之清和。绿绮丽琴，丹山宝瑟。缕器亻垂雕，孤枝伶律。奏白雪之楚缓，陈亭席之吴疾。跃乌追飞，潜鱼伴出。将使渐离击筑，雍门鼓琴。鸣绕梁之妙响，发愁户之清音。至如五陵金穴，六郡豪家。远流歌於东夏，出秘舞於京华。金钿设翠，步摇藏花。遥同暮雨，逼似朝霞。发鬓如点，纤腰成削。玉齿笑容，红妆绰约。疾趋巧步，雾袖芬披。舒蛾眉之窈窕，委弱骨之逶迤。载金翠之婉婵，珥瑶□之陆离。芬芳於梧春之苑，灼烁於长州之中。於时斜光西委，薄雾舒红。隋珠照影，罗衣从风。观者方堤，睹者盈淇。令二燕之缀翼，使八鹤之增悲。明君为之饮泣，西施为之解眉。於是兰闺寂晚，曲韵相和。对轻风之落景，望明月以清歌。歌曰，酣醑半兮乐既陈，长歌促节绮罗人。拂镜弄影情未极，回簪转笑思自亲。此亦声音之尽妙，子能从我而听之乎？外臣曰，淫声乱耳，未足入听，方追山壑，永弄林泉。

公子曰，夫心游百氏，理奥六经。枢机性道，阴阳□冥。昭玉牒於年史，览石记而照情。若夫邹枚上客，扬马俊人。挥金入赵，易服归秦。卖舌弹剑，买义追仁。商榷万古，弋钓陶甄。池中水黑，席上称珠，判二气之氛氲，辨六爻之终始。鸟变茏工，凤书云纪。辞弘八索，辨崇三耳。至如范睢折胁，豫让拉齿。礼竭中心，报深国士。碎玉争城，藏图解剑。见碣石之金堤，望楚都之扬堑。美陈平之反间，揖子房之智谋。想秦君之传器，仁汉后之解裘，此亦天下之奥籍，德性之林圃，子能同览悦目，以齐此心？外臣於是色动清颜，顿解高意，曰，仆虽野陋，颇悦带经，但负薪多疾，未甘斯说。公子曰，夫氛氲构象，纯杂不同。共工折柱，虽播英风，自古而然，曾何足道？但吹沙役寇，仰自牺年，吐雾藏妖，闻之尧日，至於今者，昌运天启，握历宝年。风猷驾层汉，道德漏重泉。至如玄蹄外境，紫舌顽人。悖而无礼，不沫皇仁。於是腾三泉之□漫，戴五旗之飘扬。引玉车於西陇，鸣金鼓於北邙。拭龙泉之雄剑，莹魏国之宝刀。钅舌逾巨阙，利拟豪曹。至如牵钩壮气，斗胆豪心。绿腰白玉，带佩黄金。酬恩报死，克远长岑。□□白燕，耀跃青离。五玉察善，十相无遗。运腰锦连，半足尘飞。标威於雁门之境，振旅於龙突之乡。若乃惊沙绝岸，苦雾绵长。秋河晓碧，落蕙山黄。红颜素改，玄鬓斑霜。征夫抵掌而饮膳，壮士愤气而沸肠。回云鸟之密阵，背却月而相望。旗才转而漂杵，锋未至而骖伤。前锋纷其易帜，後骑决其沙囊。何汤雪之能比，岂拾尘之可方。於是呼韩顿颡，龟兹衔璧。羊牵既袒，熊山已积。九截同文，八极齐轨。帝曰念功，班茅赐履。青紫如拾，赏归诏美。此亦天下之壮绩，子能从我而效之乎？外臣曰，葛伯不祀，虽闻汤诰，野叟力弱，未敢振衣。

公子曰，尧舜垂拱，焕彼前闻。今惟圣历，万代一君。璧仪照气，玉井珠分。德合天地，道方华勋。沧海碧彻，黄河黛文。爱人育德，泽等春云。宣尼茂典，周姬礼容。黄裳进士，清襟俊童。邦知改俗，国化移风。卖药无藏名之老，河泗无洗耳之翁。德星夜映，庆云昼色。异草双条，灵禽比翼。狐尾既九，茅脊复三。金船漾宝，银瓮呈甘。康歌壤笑，悦礼枢谈。隆周谢德，盛汉知惭。慈照无生，化湛灵觉。散漓弘淳，拯浇敦朴。国被仁寿，家欣教学。三明鉴道，六度弘风。出尘照苦，入冥观空。善识无尽，因性必通。天不爱宝，地无隐瑞。百神受职，三苗奉义。石策紫泥，绳金玉刺。或托讽梁甫，权卧德而龙盘。或织箔渭滨，耻藏名而凤□。於是露点饴蜜，溜泓澄於玉掌，云垂五采，覆旖旎於仙楼。漾醴泉於浪井，拂垂杨於御沟。或联七叶，一姓五侯。外臣於是观色内动，神貌外移，忽正山巾而言曰，盖闻幽居独善，见机往圣。傥不遗蒙叟，亦愿顺来命。（《文苑英华》三百五十一）





卷十二




◎　简文帝（五）



◇　三月三日曲水诗序

窃以周城洛邑，自流水以禊除，晋集华林，同文轨而高宴，莫不礼具义举，沓矩重规，昭动神明，雍熙钟石者也。皇太子生知上德，英明在躬，智湛灵珠，辩均河注，腾茂实於三善，振嘉声於八区。是节也，上已属辰，馀萌达壤，仓庚应律，女夷司候。尔乃分阶树羽，疏泉泛爵，兰觞沿溯，蕙肴来往，（《御览》作「沓来」。）宾仪式序，盛务有容，吹发孙枝，声流ㄍ谷，舞艳七盘，歌新（《初学记》《御览》作「歌浮」。）六变，游云驻彩，仙鹤来仪，都人野老，云集雾会，结轸方衢，飞轩照日。（《艺文类聚》四，《初学记》四，《御览》三十。）



◇　昭明太子集序

窃以文之为义，大哉远矣。故孔称性道，尧曰钦明，武有来商之功，虞有格苗之德，故易曰，观乎天文，以察时变，观乎人文，以化成天下。是以含精吐景，六卫九光之度，方珠喻龙，南枢北陵之采，此之谓天文。文籍生，书契作，咏歌起，赋颂兴，成孝敬於人伦，移风俗於王政，道绵乎八极，理浃乎九垓，赞动神明，雍熙锺石，此之谓人文。若夫体天经而总文纬，揭日月而谐律吕者，其在兹乎！昭明太子，悬明离之极照，履得一之休徵，曰孝与仁，穷神尽圣，丰下表异，垂发应期。若夫嵩霍之峻，无以方其高，沧溟之深，不能比其大，二曜□蚀，而疑明弗亏，四气犹爽，而履信或一，言出知乎微，行立彰乎远，湛然玄默，巍乎庄敬，居身以约，在满必冲，九德之保，无以喻其审谕，六行之传，岂可语其拾遗，叔誉知穷，师旷心服，行一物而三善，固无得称焉。至如翠帏晨兴，斑轮晓骛，胡香翼盖，葆吹从风，问安寝门之外，视膳东厢之侧，三朝有则，一日弗亏，恭承宸□，陪赞颜色，化阙梓於商庭，既欣拜梦，望直城而结轨，有悦皇心，此一德也。地德褰帷，天鸡掩色，构倾椒殿，□结尧门，水浆不入，圭溢罕进，丧过乎哀，毁几乎灭，池□既启，探擗□之恸，陵园斯践，震中路之号，率由至要之道，以为生民之则，固巳事彰朱草，理感图云，此二德也。垂慈岂弟，笃此棠棣，善诱无倦，诲人弗穷，躬履礼教，俯示楷模，群藩戾止，流连於终宴，下国远征，殷勤於翰墨，降明两之尊，匹姜肱之同被，纡作贰之重，弘临□而共馆，此三德也。好贤爱善，甄德与能，曲阁命宾，双阙延士，剖美玉於荆山，求明珠於枯岸，赏无缪实，举不失才，岩穴知归，屠钓弃业，左右正人，巨僚端士，丹毂交景，长在鹤关之内，花绶成行，恒陪画堂之里，雍容河曲，并当今之领袖，侍从北场，信一时之俊杰，岂假问谢鲲於温峤，谋黄绮於张良，此四德也。皇上垂拱岩廊，积成庶务，式总万几，副是监抚，山依摇彩，地立少阳，物无隐情，人服睿圣，此五德也。罚慎其滥，书有作则，胜残去杀，孔著明文，任刑逞威，□疵淳化，终食不违，理符道德，故假约法於关中，秦民胥悦，感严刑於阙下，汉后流名。是以远鉴前史，垂恩狱犴，仁同泣罪，幽比推沟，玉科归理遣之恩，金条垂好生之德，黔首齐民，亭育含养，咸欣然不知所以然，此六德也。梧丘之首，魂沈而靡托，射声之鬼，曝骨而无归，起掩骼之慈，被锡□慧之泽，若使骢马知归，感埋金於地下，书生虽殒，尚飞被於天上，恩均西伯，仁同姬祖，此七德也。玄冥戒节，栈阴在岁，雪号千里，冰重三尺，炎炉吐色，丰貂在御，留上人之重，愍终窭之氓，发於篇藻，形乎造次，辍宴心欢，矜容动色，叹陋巷之无褐，嗟负薪之屡亡，发私藏之铜凫，散垣下之玉粒，施周泽洽，无幽不普，衔命之人，不告而足，受惠之家，餐恩之士，咸谓栎阳之金，自空而堕，南阳之粟，自野而生，此八德也。阳河渌水，奇音妙曲，遏云繁手，仰秣来风，靡悦於胸襟，非关於怀抱，事等弃琴，理均放郑，岂同魏两，作歌於长笛，终噪汉贰，托赋於洞箫，此九德也。怪宝奇琛，不留於器服，仙珠玉□，无取於浮玩，土木无□莺，宫殿靡磨砻，此十德也。承华广阔，肃成旦启，秋光洞入，春花洒树，名僧结侣，长裾总集，吐纳名理，从容持论，五称既辩，九言斯洽，如观巨海，如见游龙，令罗折谈，名儒称疾，无劳拥经八卷，岂假羊车诣门，此十一德也。研精博学，手不释卷，含芳腴於襟抱，扬华绮於心极，韦编三绝，岂直爻象，起先五鼓，非直甲夜，而欹案无休，书幌密倦，此十二德也。群玉名记，洛阳素简，西周东观之遗文，刑名墨儒之旨要，莫不殚兹闻见，竭彼绨缃，总括奇异，征求遗逸，命谒者之使，置□金之赏，惠子五车，方兹无以比，文终所收，形此不能匹，此十三德也。借书治本，远纪齐攸，一见自书，闻之阚泽，事唯列国，义止通人，未有降贵纡尊，躬刊手掇，高明斯辨，己亥无违，有识□风，长正鱼鲁，此十四德也。至於登高体物，展诗言志，金铣玉徽，霞章雾密，致深黄竹，文冠绿槐，控引解骚，包罗比兴，铭及盘盂，赞通图象，七高愈疾之旨，表有殊健之则，碑穷典正，每由则车马盈衢，议无失体，才成则列藩击缶，近逐情深，言随手变，丽而不淫。（□□□□□□□□）





◇　临安公主集序

四德之美，戚里仰以为风，七行之奇，濯龙规以为则。若夫托勾陈之贵，出玉台之尊，凤仪间润，神资照朗，爱敬之道夙彰，柔娴之才必备，凤桐遐远，清管辽亮，湘川寂寞，泪条藏蕤，北渚之句尚传，仙灵之典不泯。况复文同积玉，韵比风飞，谨求散逸，贻厥於後。（《艺文类聚》五十五）



◇　马槊谱序

马槊为用，虽非远法，近代相传，稍已成艺，邓蔗索魏后之庭，武而犹质，桓马入丹阳之寺，雄而未巧。聊以馀暇，复撰斯法，搜采抑扬，斟酌烦简。至如春亭落景，秋皋晚净，青霜且尽，密雨初晴，□戈骊沃若，天马半汉，盼金精而转态，交流汗血，爱连钱而息影，不畏衣香，雕衢与白刃同晖，翠□毛与红尘俱动，足使武夫愤气，观者冲冠，巴童留玩，不待轻舟之楫，越女踟蹰，无假如皋之箭。（《艺文类聚》六十，《御览》三百五十四。）





◇　弹棋谱序

观夫模穹苍而挺质，写博厚而成形，峙五岳而标奇，停四海而为量，协日月之数，应律吕之期，总玄黄之武略，校孙吴之应变，语其用心，壮哉之戏也。尔乃观壮士之出师，望兵棋之式道，上升则搏翼穹天，赴下则建瓴高屋，乘危则栈山航海，历险则束马悬车，完五忆霸国之勋，全六想陈平之智，反八均高阳之数，四角思汉后之歌，飞九同晋侯之琴，徘徊异邺中之辇，牵牛觉乘槎之来，织女拟云□之去，故古人或言之礼乐。或比之仁让，或喻以修身，或齐诸道德，良有旨也。（《艺文类聚》七十四）



◇　诗序

余七岁有诗癖，长而不倦。（《梁书·简文帝纪》）





◇　庄严□法师成实论义疏序

夫事秉文辞，理通气象，涉之者尚迷，求之者或踬。是以问玄经於扬子，且云不习，奏古乐於文侯，犹称则睡，历校清台，寿王之课不密，气现斗牛，南昌之地或爽。况乎慧门深邃，入之者固希，法海波澜，仇之者未易，自使河济混淆，魔尘纷纠，皎皎毒霜，童童苦树，善田之苗不吐，意华之彩讵发，无常之楼互起，暗室之火无晖。是以餐蜜挫糟，俱珍异论，持牛卧棘，竞起邪宗。自佛日团空，正流荡垢，手擎四钵，始乎鹿园之教，身卧双林，终於象喻之说，含生弗等，开塞之义因机，感受不同，浅深之言或异，处处散说，本应根缘，有不次第，各随群品，金棺已掩，旃檀之炭无追，乳池且涸，白毡之灰斯尽，迦叶入定，欢喜智灭，末地之报已终，优波之身且谢。於是五部横流，八乾起执，寻源既舛，取著尤别，四相乃无常之刀，三聚为苦家之质，习续不断，称为集谛，无为有体，介然可求，等智能断，罗汉犹退，岂啻千里之舛，义起毫厘，三豕之书，谬符晋史，北辕趋郢，木末搴蕖，譬乎服子论丘，利害不识，胶柱鸣瑟，燥湿无变。自佛灭之後，八百馀年，中天竺国婆罗门子名诃梨跋摩，梁云师子铠，四种围陀，在家必习，三品慧藏，入道弥通，师事达磨沙门，事均反启。於是叹微言之已绝，伤颓风之不振，抗言动论，以朱紫为先，发意吐词，必泾渭繇己。於是标撮领会，商榷异端，删夷浮诡，搜聚贞实，造百有二品，以为斯论，成则据文，实则明理，举成对坏，称实形虚，欲令毗昙外道，二途皆废，如来论主，两理兼兴。若夫龙树马鸣，止荃大教，旃延法胜，萦缚小乘，兼而总之，无逾此说。故华氏之王，於兹顶戴，楼祛外道，结舌无辞，百流异出，同归一海，万义区分，总乎成实，岂止鼓腹涅□，旗靡辙乱，鸡鸣真谛，丧精掩色？多历年所，复寡英才，粤我大梁，炎图启运，皇帝含天包地之德，春生夏长之仁，以本誓愿，率化斯土，梵轮常转，三宝现前，甘露聿宣，四部无厌。有庄严□法师，羽仪鸾凤，负揭光景，深以通志，神以知来，其迹同凡，其源莫测。故以心包四忍，行合三空，慧比文殊，玄如善吉，总持均阿难之德，乐说有富楼之功，思媚我皇，起予正法，宣弘此论，大盛乎京师，负笈争趋，怀铅来远，无劳冠军之势，自倾卫客，固有华阴之德，人归成市，拟仪舍卫，超迈泗洙，西关自耻，南宫不竞，湘官寺智□，笔札之功，不殊法汰之报安石，清辩之妙，何止道林之折子猷。凡如干卷，勒成一部。法师大渐，深相付嘱，岂直田生之亡，独卧施雠之手，马公之学，方由郑氏而陈其义云。（《广弘明集》二十）



◇　八关斋制序

夫五宅易昏，四流不汨，业动心风，情漂爱焰，自非识达真空，照灵珠於难晓，神缘妙境，蓄慈根於未化，无以却此四魔，登兹十善。今列筵肃静，高宇间邃，香吐六铢，烟浮五色，目对金容，耳餐玉韵，无容使情缘异染，形不肃恭，类倚於鸳宫，同力於羊角，宜制此心蛇，祛斯醉象，立制如左。咸勉听思，谨条八关斋制如左，睡眠筹至不觉，罚礼二十拜，擎香炉听经三契，一。出不请刺，罚礼十拜，二。出过三契经不还，罚礼十拜，三。邻座睡眠，维那至而不语者，罚礼十拜，四。邻座睡眠，私相容隐，不语维那者，罚礼十拜，五。维那不勤听察，有犯制者，不即纠举，为众座所发觉者，维那罚礼二十拜，擎香炉听经三契，六。白黑维那，更相纠察，若有阿隐，罚礼二十拜，七。听经契终，有不唱赞者，罚礼十拜，八。请刺无次第，罚礼十拜，九。请刺白黑刺有误者，罚礼十拜，十。（《广弘明集》二十八上）



◇　幽絷题壁自序

有梁正士兰陵萧世缵，立身行道，终始如一，风雨如晦，鸡鸣不已，弗欺暗室，岂况三光，数至於此，命也如何。（《梁书·简文帝纪》）



◇　南郊颂（并序）

臣闻惟天为大，圣人敬其德，知几其神，圣人契其道，故龙官弱言之后，合揆於苍昊，鸟纪垂衣之君，昭格於上帝，莫不巍巍乎穆穆乎，涣汗於绿篇，氛氲於丹册者矣。我梁皇帝之御天下也。乘□□之盛曜，即璧日之遐照，等乾覆之焘养，合坤载之灵长，四三六五之意，十尧九舜之明，名与功偕，业将时并，自拨乱反正，伐罪吊民，凭玉几，握金镜，君临万国，於今二十有二载也。纬天维，理地轴，移浇风於末俗，反淳正於区中，化不言而先显，教不严而已肃，流乐复雅，远符云韶之世，坠礼还章，非因忠信之薄，九垓同轨，四海无波，储明变照，仪天作雨，三衮咸作，叶化台光，曲□王风，盐梅帝载，尘清世晏，苍兕无（《艺文类聚》有「所」字。）用其武功，运谧时平。（《艺文类聚》作「雍」。）宛□鹭咸（《艺文类聚》有「并」字。）修其文德，桃林散甲，华山韬刃，玉门罢候，紫塞沈锋，屠羊钓壑之士，厌洗耳而袭簪佩，版筑藏岩之逸，去燥谷而纡珩组，异人俊□，既间出而在官，世镜河仙，亦雍容而廊庙，蹇蹇同於多士，谔谔比乎得人，五典三墨，既葳蕤於璧水，九流八索，亦缤纷於石渠，画一之政，万代表於时和，三章之律百姓沐於仁寿。於是龙光之地，日浴之乡，紫舌黄支，头飞鼻饮，自西自南，无思不服，款关质子，称臣内向，珠树素禽，越火枝之地，银瓮邛杖，逾沈羽之□，出赤野而连翩，度玄妙之泱漭。於是嘉祥被，众瑞登。（《艺文类聚》作「发」。）金人泽马，丹甑玉鸡，三角九尾，四眉（《艺文类聚》作「肩」。）六足，抽铺地之九茎，发端门之连理，参差於郊薮，布□於宫阙。（《艺文类聚》作「闱」。）府无虚月，史弗能记，周称黄鸟之旗，夏有玄圭之锡，无以逾此嘉祥，方兹总萃。道洽世昌，国殷民阜，乡知舜让，邑比尧封，委粟西亩，神丝被泽，可谓我化若风，民应如草，我静如镜，物动犹烟。天子犹未明求衣，日昃不倦，撤膳匪躬，询舆访道，銮旗徐动，弃千里而弗乘，宝瑟无虞，捐百金而不服，广行四等，被慈雨於枯根，大阐三朝，惊法雷於群梦，曲成万物，去杀爱生，幽毙之民，与苍雷而共悦，否滞之义，同谷风而开杼，昆虫得性，□蠢欣生，三驱有缓前之禽，九门无喂兽之药，至德之事如此，太平之风如彼，乃以恭肃神祗，理通孝敬，江左以来，爽垲未避，爰命将作，揆日载营，三灵叶响，百工咸事，宛如神造，俨类仙居，冲秘隐嶙，跨千亩於晋日，闲旷丽远，吞七里於汉年，五达四通，廓郊弥野。（《艺文类聚》作「泽」。）南瞻重岳，北眺芒岭，东临灞□，西望旧丰，纡馀委蛇，丘陵起伏，澎湃□□兀，山川异态，飞梁邃宇，洞烛冗（《艺文类聚》作「烛空」。）县，紫殿仙宫，霞骞鸟翥，雾映倒梁，日光疏钣，玉桃卷叶，银树抽芳，百果千株，三珠八柱，朝叶与密露共鲜，晚花与薰风俱落，露禽乍聚，望比翼之翱翔，归飞时宿，闻同心之夜响。故以熊熊灼灼，炫两明而仰七曜，纷纷沐沐，承五烟而带三灵，圆丘闲静，紫坛肃设，五精之场，千神之位，八阶弘丽，四维博敞，宛若千仞，状悬流之仙馆，焕如五彩，同瑶山之帝坛，石牒神昌之瑞方臻，金缕飞光之徵永固，是雕是琢，鄙茅茨之为俭，非珠非玉，嗤甘泉之已奢，望昔方今，独高千古，沿袭异等，质文斯中。於是岁在单阏，星次訾陬，律中太簇，日惟辛卯，特有事於南郊，甸师清野，封人□宫，朱幕夕峙，帷宫宿设，晓汉斜阴，挈壶升漏，天子御玉辂，动金根，八骥扬衡，双龙翼盖，云罕徐回，鸣铙韵响，风承豹尾，日映□冠，万骑天行，千乘雷动，石铠犀衣之士，连七萃而云屯，珠旗日羽之兵，互五营而星列，郁郁阡阡，震震填填，充溢乎国都，弥於ㄩ邑者也。若乃回舆降跸，荐礼帝仪，揖太清，秩群望，被大裘，服山冕，恭苍璧之明祀，穆灵坛之□敬，黍稷非馨，明德惟馨，日曜彤精，天澄翠色，百僚师师，九官济济，千神叶福，万亿均庆，六典斯备，三礼必该，焚柴告成，罔不钦若，翠烟升绿，同河滨之瑞云，丹燎烛天，若帝乡之美气，云门丽舞，咸池广乐，已叶九韶之曲，复谐六列之奏，金匏既动，望蜿蝉之游龙，玉磬徐鸣，观参差之舞凤，桂□彗驾肩，士女填噎，接袂为帏，连裾犹堵，鼓腹击辕，行歌舞□，然後纡玉辇而谢书生，登灵台而望云物，钦明美化，跨万古於兹日，广运愉乐，表千载於当今，方当巡云云之礼，启亭亭之业，封天答眷，礼地徵灵，南山之寿舞极，七百之基长固，岂不懋哉！岂不盛哉，匪薄微臣，谬与藩服，驰心休礼，秣马之愿无由，徒罄褊辞，清风之藻多愧，敢敷庸理，献颂十章，其辞曰：

元始道一，浑德氛氲。遥哉邃古，□矣初分。磅礴地哉，清朗天文。大人睹物，生民树君。蛇驱龙准，作乐垂衣。皇图□灼，帝篆葳蕤。廓寥中代，合圣与谁。於铄我后，命世天飞。玄默驭辩，寂照秉真。就云握历，望日临民。谦光履德，义礼称珍。车书同轨，天下归仁。期章孔备，盛化弘道。酌衢敬宾，钦贤爱老。变正是珍，烛车非宝。如海之深，如日之杲。肃恭明神，逖听前踵。配天道尊，迎阳义重。玄酒陶匏，燔柴云耸。跨舞（《初学记》作「舜」。）论韶，笼尧称拱。赫矣郊宫，载惟静谧。（《初学记》作「郊宫载静，紫坛新□」。）肃肃禁围，阴阴仙室。六戎列野，八鸾照日。架（《初学记》作「深」。）殿星罗，重宫雾出。蒲萄金橘，灵寿木难。表禁开暑，贞桧陵寒。山池壮丽，阶合彤丹。叶垂叠雨，花落重峦。康哉盛德（《初学记》作「德盛」。），美矣世（《初学记》作「时」）丰。三辰炳耀，七政永隆。五方来洎，四□奥兹通。悬绳度笮，驾鹿追风。既隆懋化，复睹瑞滋。金车出野，玉露沾墀，紫概（《初学记》「作脱」。）神草，华平瑞芝。长愉汪灭，永固雍熙。照天漏□，远肃迩睦。惠靡齐民，恩弥比屋。式光淳史，逾斯郁郁。皇哉康哉，同斯景福。（《文苑英华》七百七十二，又见《艺文类聚》三十八，《初学记》十三，皆有删节。）





◇　马宝颂（并序）

皇帝应百姓之心，副四海之愿，复履玉衡，还临亿兆，天地交泰，日月贞明，至理惟新，隆平方始，遐迩壹体，中外礻是福，含生欣欣，若耘□之逢夏雨，怀情坎坎，譬草木之值春风，帝王之道，超迈开ト，睿圣之功，殚历邃古，轩羲不足凿枘，尧舜不足宪章，至哉大哉，无得而称也。五月丁酉朔，丝竹会於德阳之堂，於时日进内宫，星次鹑首，仲夏之晷，稍极阳城之圭，蕤宾之锺，初应颍川之律，缙云旦卷，南风晚扇，惠气入帷，清阴周宇，玉舆云罕，照日充庭，羽林中权，分阶列校，簪笏成行，貂缨在席，昭天之乐，金石铿锵，报地之礼，威仪肃省。诏以马宝示群臣，太仆效官，趣马掌赞，三令五申，丞联事举，八丽四围，给役相趋，晖煜金镳，陆离宝勒，天地无疆之德，永星致远之功，鸾眄善鸣，龙仪美称，沸毅权奇之威，趋摅抑扬之态，足转惊电，眼流含烛，雾喷纷霏，流沫飘洒，数千为寿，岂待原蚕之禁，万里一息，不藉杜衡之草，王良不能控其衡策，伯乐不能辨其文机，方知总辔昆岑，周非吾驭，张乐大野，夏有惭德，岂止沈河用璧，独有绿文之称，盛德在木，偏受苍龙之名。至於千将宝剑，遥服书郑之军，莲花乌玉，腾威大海之际，况乎马宝，义实逾之。方当夙沙自归，滑桥屈膝，款关入塞，偃武修文，去病无出师之劳，充国罢议边之略，五律成珍，九河如镜。臣谨按瑞应经、弥勒成佛经、中阿含经、览愚经，并称第三之马者三千岁。华子云，尧汉皆得马者，尧汉皆火德，正斗南方，乘德而至也。岂非圣德汪□，皇风洋溢，研机洞元，备礼达义，是以天不爱道，白马嘶风，王泽效祥，朱鬣降祉，比夫圆蹄方足，踯躅在郊，风啸电奔，声遨处囿，五彩依树，三雀登巢，安仿佛於当今，弗拟议於休应，百辟卿士，咸称万岁，伊臣不佞，结庆云霄，亲承诏旨，预观宝瑞，手舞足蹈，赞扬不足，宴礼斯毕，退而作颂，其辞曰：

帝广运，德钦明。仪郊升，道形声。德为轨，仁作经。璇玑正，太阶平。割五礼，和六英。开四摄，行八政。转轮皇，飞行圣。愍含识，资惠命。引苍生，归法性。菩提真，般若净。七宝均，万邦宁。逖□史，观陈诗。域中大，唯圣期。闻玄妙，复孝慈。解流泽，随因时。刑已措，绩咸熙。三农盛，九谷滋。万祗悦，八神怡。律有节，历得天。景星曜，庆云连。珠为月，醴为泉。民何幸，值皇年。乾道应，坤马来。度玉关，升玉台。镂锡焕，鸾镳回。□云转。堞尘开，千天驷，百龙媒。永伏皂，扫□□□余。秣瑶粟，委芳刍。九夷款，四表清。□胥乐，舆颂兴。（《文苑英华》七百七十八）



◇　玄圃园讲颂（并序）

窃以宝山峻极，骀足未窥，惠海遥波，轻舟讵泛。故以探沙乱妙，类杵迷形，百代同昏，千年谁启。皇上托应金轮，均符玉镜，俯矜苦习，续照慈灯，鹤禁还春，龙泉更晓，玄水跃祥，丹陵写电，功韬火宅，德覆云衢，智惠之光，犹初日照，忍辱之力，如明月珠，天成地平，遐肃迩穆，泽漏无底，化行靡外，沧河镜渌，碧海调氛，停瑞气於三辰，泛祥烟於五节，鳞羽被解罗之泽，黎元沐至仁之道，正化潜通，法轮常辅。类空镜之传虚，犹悬河之泻润。储君德彰妙象，体眷春琼，视膳间辰，遨游心法，搦管离章，既便娟锦缛，清谈论辩，亦参差玉照，夏启愧德，周诵惭风。乃於玄圃园，栖聚德心之英，并命陈徐之士，抠谈永日，讲道终朝，宾从无声，芳香动气，七辩悬流，双因俱启，情游彼岸，理惬祗园，灵塔将涌，天花乍落，於时藏秋仲节，丽景妍辰，气冷金扉，（《艺文类聚》作「气含金扇」。）霜浮玉宇，（《艺文类聚》作「管」。）圣慈冲口，独幸胜地，朱堂玉砌，碧水银沙，鸟弄翅（《艺文类聚》作「鸣」。）於琼音，树葳（《艺文类聚》作「藏」。）蕤於妙叶，掖水穿流，蓬山写状，风生月殿，日照槐烟。纲叨籍殊宠，陪奉末尘，预入宝楼，窃窥妙简，凫藻喜忭，独莹心灵，敢作颂云：

皇仪就日，帝道昌云。化隆垂拱，德蔓鸿芬。机乘八解，道照三坟。巍巍荡荡，万代一君。重离照景，玉润舒华。七净标美，三善称嘉。降兹法雨，普洽生芽。涟漪义水，照曜文花。芳园□□，天宫类宝。析论冥空，玄机入道。密宇浮清。（《艺文类聚》作「清幽」。）重关相藻。日映金根。（《艺文类聚》作云。）风摇银草。肩随接武，握宝灵珠。皆抽四照，并按九衢。顾惟多缺，徒奉瑛瑜。终如燕筑，更似齐竽。（《文苑英华》七百七十二，又见《艺文类聚》七十六，《广弘明集》二十。）





卷十三




◎　简文帝（六）



◇　大法颂（并序）

皇帝以湛然法身，不舍本誓，神力示现，降应兹土，龙颜日角，参漏重瞳，衡表连珠，文为玉斗。自纳麓开基，天地之德已布；封唐启迹，日月之照先明。百揆之序方舜，九河之导均禹。尚弘事殷之礼，且屈在田之则。自五昴朝飞，告赤文之瑞，其雨七日，受绿色之符，神器有归，鼎运斯集。焦门厌弃德之君，鲔水发白旄之阵，然後受皇天之眷命，当四海之乐推。岂假祀蚩尤於沛庭，托河冰於王霸。於时凤凤裂序，苍苍舛度。乃选五石以补之；坤倾斜，积冰发坼，乃纬九薮而正之；阴兔两重，阳鸟三足，乃定王业以晖之。摄提乖方，孟陬失纪，乃置清台而辨之。维冠冕於巳颓，缀珩佩於既毁，自凭玉几，握天镜，履睿玑而端拱，居岩廊而渊默，於今三十有二载也。是以天德一於上，地数二於下，复朗参辰，不易日月。两曜如合璧，五精如连珠，□宗类昊，虔丘礼泽。名行五祀，国被百神。川岳呈祥，风烟效祉。青云千吕，内气出翼。听□俞山之威凤，制衣夏之贞筠。阳管叶春，雌锺应律。上林之课匪疏，相府之占无谬。奏六央於右水，张咸池於洞庭。秉翟动和天之乐，建华宣易俗之奏。协律有氵风氵风之序，典乐致雍雍之节。诗书乃陈，缃缥斯备。蒲轮受伏生之诵，科斗荐鲁宅之文。蒸栗杀青，玉牒石记；填委广内，晖焕麒麟。置台命兖，法河依岳；建职树司，区云祥火。高山容与，赤黻逦迤；色丽文□，章研织鸟。谏鼓高悬，刍言不弃；肺石通惋，书谤桥板。草名指佞，便辟动朝；兽称触罪，奸回放黜。是以龙翔凤集，河兼海夷，露下若饴，泉浮如醴。桂薪不斧，而丹甑自熟；玉皋讵率，而银瓮斯满。河光似罗，树彩成车；氛氲四照，晖丽五色；神明磊落，征祥布□。金鳞铁面，贡碧□□之□；航海梯山，奉白环之使。戴日戴斗，靡不来王；太平大蒙，无思不服。方叔、邵虎之臣，均鼙、应鼓之将，秉龙虎之秘韬，握朱玄之异略，受赈於庙堂之上，扬威於关塞之下。出玉门而直指，度金城而奏策；荡杂种之残妖，匡中原之涂炭。北临地脉，西出天渠，昆夷罢患，夙沙自服。获犬戎之鹿，悬密须之鼓；藁街有受缨之虏，诏水观受降之首。四表无尘，六合共贯，皇德隆矣。太平之风，浃乎无外矣。天子内韬无生之至慧，外应体乾之弘迹，将欲改权教，示实道，遣方便之说，导化城之迷，乃端户神居，吁而言曰，若夫眇梦华胥，怡然姑射，服齐宫於玄扈，想至治於汾阳，轻九鼎於褰裳，视万乘如脱屣，斯盖示至公之要道，未臻於出世也。至於藏金玉於川岫，弃琴瑟乎大壑，卑宫菲食，茨堂士阶，丹车非巧，鹿裘靡饰，斯盖示物以俭，亦未阶於出世也。解网放禽，穿泉掩□，起泣辜之泽，行扇□之慈，推沟之念，有如不足，纳隍之心，无忘宿寤，盖所以示物以为仁，亦未阶乎出世也。紫府青丘，陉山漳水，敦河上之道文，悦岐伯之章句，甘泉启太一之坛，嵩山置奉高之邑，碣石刻羡门之誓，不期（《艺文类聚》作「不夜」。）作交门之歌，斯盖止爱久龄，事存诸己，笃而为论，弥有未弘。虽获宠□之禅，终堕长生之难；徒阶三清之乐，不祛八倒之境。岂若然智慧之炬，照生死之暗，出五阴之聚，升六度之舟，浮众得之海，践不至之岸。於是庄严国界，建立道场，广行利益，开阐佛事，驱彼众生，同跻仁寿，引兹具缚，俱入大乘。九有倾心，十方划靡；如凭津济，咸赖归依。晔乎若朝日之开众华，霈乎若农夫之遇膏雨。功德之翼已圆，智慧之门必备。以为般若经者，方等大法，峻极靡际，深邃无底。笼万善乎无相，兆九垓而无边。譬犹枝川派别，入大海而同味；众芳杂彩，到须弥而一色。空空不著，如如俱会；不合不散，无去无来。种觉可生，允兹佛母；群典弗逮，是号经王。乃欲震一音，雨法雨，示五眼，引重昏，昭□纪岁，玄枵次星，夹锺应乎仲春，甲申在乎吉日，将幸同泰，大转法轮。兹寺者，我皇之所建立。改大理之署，成伽蓝之所，化铁绳为金沼，变铁网为香城，照神光於热沙，起清凉於炎火。千栌载□孽，百ㄆ穹窿；红壁玄梁，华榱玉砌。三阶齐列，四注周流；上玉翼而扪天，飞银楹而蔽景。虹拖蜿垂，承甍绕榴；莲抽井倒，冒宇临窗。彤彤宝塔，既等法华之座；峨峨长表，更同意乐之国。下凿白银之堑，傍晖金薄之砖。高门洞启，不因铜马之饰；宝殿霞开，无假凤皇之瑞。金轮烛日，妙临淄之地下；层台累驾，迈宛委之空飞。夏宇凝霜，温室含暖。雕楼之内，滴动而响生；洞扉之里，鹪归而气激。幢号摩尼，幡悬金缕；盘径十丈，铃围四斛。舒七宝之交枝，流八功之净水。地芝侯月，天华逆风；法鼓夜鸣，声中闻法。琼枝旦动，叶里成音；妙德阳之宫，丽未央之阃。故铜檐三丈，追嗤并干；玉楼十二，遥耻神仙。譬彼清凉之台，同符兰台之寺；忉利照园之东，帝释天城之北。故以辛王癸甲，绵蛮□□，吁哉其不可状，锵锵旰旰；环谲杂错，邈乎春不可名。於是璧日扬精，景云丽色；薰风徐动，渊露微垂。後距屯威，前茅警列；武较星连，鸿钟吐响。运天宫之法驾，启天路之威神。百灵扶持，千乘雷动；六虬齐轸，七斗垂晖。云罕乘空，勾陈翼驾；超光蹑景，日被天回。金盖玉举，豹服鼍鼓，□卡骊沃若，天马半汉；缘弓黄驽，象饰鱼文。□飞案节，不劳斩蛟之剑；虎贲□羽，岂假鸣鸟之射。湛湛奕奕，辚辚赫赫，出乎大通之门。天子降雕辇之贵，行接足之礼，顶拜金山，归依月面。如闻万岁之声，若观六变之动。於是乃披如来之衣，登狮子之座，均百虑之纷总，愍三请之殷勤，启真慧之深宗，明度彼之弘教。二谛现空有之津，二智饥权实之底，大乘豁其靡碍，道心究其归涯。因果之摄，不运而行；真俗莫求，弗动斯到。不以二法，会乎中道；尽佛渊海，入佛法藏。极修妒之妙典，研龙宫之秘法；宣娑婆之奥旨，阐众圣之微言。正水既沾，邪难自息；慧日普照，毒霜并消。除黑暗於四生，遣无明於三界；巍巍乎若弥楼之在巨海，穆穆乎譬众星之绕圆月。於时天龙八部，侧塞空界，积衣成座，散华至膝。三千化秽土之质，火宅有离苦之期；恶道蒙休，泥犁普息。诜诜学侣，济济名僧，皆乐说如辩才，智慧如身子。逾乎青目黑齿，高彼广膝赤髭；咸符写瓶之思，并沾染毡之施。如金复冶，似玉更雕；闻所未闻，得未曾得。郁摇动色，请益无倦，百司俱列，簪履相趋。丰豹□煌，华绶苒弱。谓舍卫之集，大林之讲，无以过也。将令一一佛性，逢了因而俱出；一一佛土，咸遣二而除三。比夫歌南风，尚黄老，临辟雍，讲孔宅，幺麽安足而语哉。距於三月甲辰，法席圆满；如来放大光明，现希有事。雄雄吐色，珠火非俦；瞳瞳上映，丹紫竞发。荣河耻其祥润，汾阴聘其晖影。掩入殿之紫云，夺鸿门之妙气。昔法华初唱，毫照普林；般若聿宣，通身尽笑。王城之瑞，千载更逢。岂非圣主，同诸佛身，降兹妙相，等诸佛力，若符契焉。犹秉渊默之谦虚，弘懔焉之至诫，为而不宰，推而勿居，以百姓之心为心，非关诸己，荷负益倦，摄受四生。皇太子臣纲，视膳东厢，亲承大法，以为西巡东狩，赞颂以兴，柴山望祀，咏歌斯作。况顶开而受露，鞠躬而闻道。敢述盛德之形容，以为颂曰：

玉牒悠琼，青史绵长；道洽五胜，风殊百王。商丘命填，姬水开璜；河澄待圣，海谧期皇。方天譬地，功归有梁。垂拱南面，克己岩廊。权舆教义，制造衣裳；九韶革响，六乐改张。仪凤婉婉，击石锵锵；广修璧水，洞启胶庠。轻轺征聘，旌帛搜扬；兰台且富，广内斯藏。芸香兰馥，绿字□章；文功既被，武迹斯彰。题雕臆镂，舌紫支黄；南街请质，北阙来王。飞旌集翰，勒迹书狼；银车引附，黑节招荒。文同海截，化普龙乡；西逾月窟，东渐扶桑。卑宫类禹，解网如汤；衢室纳异，明台引良。善旌弗卷，谏鼓其镗；万符集祉，百神启祥。黑丹吐润，朱草舒芳；珠怀镜像，星含喜光。液池下鹤，高梧集凤；赤熊旦绕，素雉朝翔。观玉伯友，访道西王；游经建木，巡指盛唐。终非运出，岂曰津梁，我有无碍，共向圆常。玉銮徐动，金轮晓庄；紫虬翼□大，绿骥腾骧。虎文驻跸，龙骖启行；阑干玉马，照曜天狼。玄旄映日，翠凤□阳；前飞格泽，後拥陆梁。风移霆埽，参差□煌；峨峨宝座，郁郁名香。法徒学侣，尘沙堵墙，慈云吐泽，法雨垂凉，三密不限，四辩难量，犹兹海宝，譬彼山王，慧流总被，药木开芒；佛日出世，同遣惑霜。帝释歌咏，幽□赞扬；空华竞下，天琴自张。山含影色，地入毫光；非烟绕气，陆藕开房。泽普三界，恩均八方；巍巍堂堂，为舟为航。伊臣稽首，万寿无疆。（《广弘明集》二十，《艺文类聚》七十六。）





◇　菩提树颂（并序）

窃以因缘假有，众生之滞根；法本不然，至人之妙理。是以三界六趣，绕业障而自迷；八解十智，导归宗而虚豁。是以能仁大师，随缘布道。愍焰宅之既焚，伤欲流之永骛；托白净之宫，照黄金之色。居兹三惑，示画箧之非真；出彼四门，惊浮云之易灭。於是佛日启，法雷震，设渐教，降权迹，三宝现世，一道知归，大接群苍，救兹未度。法雨法水之润，等世界於无边；智灯智炬之光，同虚空於莫限。物因难量，化缘将息；林开白树，日映青枝。悲哉六识，沈沦八苦，不有大圣，谁拯慧桥。皇帝体乾元之睿德，合天地之纯诚，照玉镜之神，握太平之运，吞虞孕夏，罩汉笼周，御六气而子苍生，扇二仪而布亭毒，纬乐经礼，偃武修文。秋荼不设，废九律之严科；春雨爱生，解三驱之密网。固以咸池之灵自失，汾水之德知惭；少阳懋善於元真，蕃臣变和於槐兖。八凯三座九棘四科之士，内宣王事；运策、横行、专城、推毂之将，外守封疆。一同文轨，万方共贯。穿胸镂臆之酋，短身长臂之师，南越铄石，北极天沙，东迈日枝，西逾月纪，莫不梯峰挂迥，越绳度之山，航海跨深，泛浮毛之浪，奉方入贡，进忠请职，献同心之鸟，贡比肩之兽。尔乃嘉祥竞发，宝瑞咸委，灵芝□露，月萃郊园，义凤仁虎，日闻郡国。如珠如璧，既照烛於中畿；若云非云，亦徘徊於宫雉。於是驱黎民於仁寿，济动植於幽隍，岁乐民殷，家给户足，班白不提挈，童稚有讴歌。从善如流，应风犹草；开农务本，铸刃销锋。红粒盈箱，青蚨委贯；上照天，下漏泉。天既成矣，地既平矣。天子乃均一子，愍四先，示正行之因，标出要之路，广设道场，大弘妙法。涅□宝棹，接惑众於背流；慈悲光明，照群迷於未晓。法轮遍乎大千，清凉被於小叶。故天人舞凤，去照园而赞善；菩萨飞象，越香土而来仪。五百宝盖，腾光自合；十千缨络，县空下坠。龛室庄严，国界殊特；制三时之殿，耸四柱之台。虽汉后望神之宫，轩辕待仙之观，曾何足拟。仿佛宝云，仪形等觉。於是想成道之初，建菩提之树。四海呈珍，百工荐巧，雕金缕碧，缀镜悬珠，制似雪山，形同飞盖，四币垂阴，五面益物，名高满月，德逾普覆，并艳千光之树，连英五色之华。璧日垂彩，玉蒂生烟，微风徐动，宝枝成乐，俨然妙色，荫此曲枝，显若金山，尊如聚月，信女百味之初，诸天四钵之状。散漫祥草，连翩青雀，伏吐电之魔，却担山之鬼，奇姿环质，不可胜言。此实生善之妙缘，进行之深福。当今盛美，曩代未闻。方应照德不穷，悬诸日月，巍巍永乐，万万斯年。敢作颂曰：

绵史载观，灵篇眇镜；宝册葳蕤，帝图掩映。鸟纪称祥，龙书表庆；九州布德，五弦作咏。蒸哉至矣，有梁启圣。功覆终古，业高受命。金轮降道，玉衡齐政；无思不服，有德斯盛。一乘运出，五眼清净。禀识康歌，昆虫得性。舜厨灵莲，尧庭神荚。岂如道树，覆润弘浃。靡密垂光，芬芳委垒；时动百华，仁开千叶。现彼法身，图兹瑞牒；海度六舟，城安四摄。惠泽四播，淳风普叶；休明智境，清朗法泉。百神嗟仰，千佛称传；荣光动照，玉烛调年。菩提永立，波若长宣；穆穆明后，万寿如天。（《广弘明集》十七）



◇　连珠

吾闻有古富而今贫，可称多而赈寡。是以度索数下，独有衰神；松柏桥南，空馀白社。（《广弘明集》三十上）

吾闻言可覆也，仁能育物。是以欲轻其礼。（《广弘明》作「死」。）有德必昌；兵贱於义，无思不服。（《御览》五百九十引《三国典略》，梁简文为侯景所幽，作《连珠》云云。又见《广弘明集》三十上。）

吾闻道行则五福俱凑，运闭则六极所锺。是以麟出而悲，岂唯孔子；途穷则恸，宁止嗣宗。（《御览》、《广弘明集》同上。）



◇　行雨山铭

岩畔途远，阿曲路深；犹云息驭，尚且抽琴。兹峰独擅，钦崎千变；却绕画房，前临宝殿。玉岫开华，紫水回斜；溪间聚叶，涧裹萦沙。月映成水，人来当花；藤结如帷，碛起成基。芸香馥迳，石镜临墀。（《艺文类聚》七）



◇　明月山铭

迢递峰长，威纡岳聚；既正书门，兼同天柱。非竞小山，宁论大庾；岂学土龙，讵须石鼓。纟取色斜临，霞文横竖。（《艺文类聚》七）



◇　书案铭

刻香镂彩，（《御览》作木。）钎银卷足；照色黄金，回花青玉。漆华映（《御览》）「曜」紫，画制舒绿；性广知平，文雕非曲。厕质锦帷，承芳绮缛；敬客礼贤，恭思俨束。披古通今，察奸理（《御览》作「纠」。）俗；仁义可安，忠贞自烛。鉴矣勒铭，知微敬勖。（《艺文类聚》六十九，《御览》七百十。）



◇　锡杖铭

妙节嘉光，游圣振灼；排空雾转，腾云凤跃。永异玉神，长逾金错。（《艺文类聚》六十九）



◇　纱扇铭

风发曜光，空月照霜。（《艺文类聚》六十九。）





◇　镜铭

金精玉英，冰辉沼清，高堂悬影，仁寿□声。云开月见，水净珠明。（《艺文类聚》七十。）



◇　释迦文佛像铭

至矣调御，行备智周；满月为面，青莲在眸。心珠可莹，智流方溥；永变身田，长无沙卤。（《艺文类聚》七十七引二条，今合录之。）





◇　弥陀佛像铭

玉莲水开，银花树落；惟圣降神，拯彼沈漠。



◇　维卫佛像铭

灼灼金容，巍巍满月；永被人天，常留花窟。



◇　式佛像铭

影生千叶，花成四柱；塔象单留，龛童双舞。



◇　迦叶佛像铭

慧两自垂，仁风永扇；照曜白毫，半容月面，恶因有灭，善灯无变。（并《艺文类聚》七十七。）



◇　梁安寺释迦文佛像铭

帝为知仰，皆规面象；敬横螺发，式图轮掌。信根有五，觉枝云七；仰福灵祗，上生兜率。（《艺文类聚》七十七。）



◇　秀林山铭（并序）

神山本名秀林山，或称辰山，在华亭西北二十馀里，列九峰第四，僻左一方。虽非巨丽，未经标品，而自古神仙，往往托迹，实震旦之灵阜也。余以机暇，结驾游衍，览兹佳胜，倦焉有怀。乃作铭曰：

阁号天井，山称地维；碧鸡金马，越渎梁池。怀灵蕴德，孕宝含奇；此亦仙岫，英名远□，昔有鹫窟，不烧净土；迈彼高踪，构兹法宇。引叶成帷，即树为柱，石砌危横，崖阶斜竖。白□途远，丹源路深；长林万顷，伟木千寻。竹里看博，松间听琴；捐氛荡累，散赏娱襟。

梁大宝元年岁次庚午春三月十五日题写。（《文苑英华》）



◇　大爱敬寺刹下铭

夫波若真空，导大生於假域；涅□有岸，引未度於无边。应此十千，现兹权实；随方摄受，孰能弘济皇帝照尽神原，心凝寂境，深慈降迹，下答□氐□录，握镜断鳌，经纶世祖，（一作「阻」。）故能天地贞观，日月重光，业旷四弘，功侔十力。惠云旦聚，浸泽洒於遐外；法炬夜明，扬光烛於梵顶。因心孝爱，道契神明；昭事诚享，日隆哀敬。金车答瑞，追德庆於虞年；甘露登祀，比嘉祥於汉日。既而理局舜图，事终典尧，思所以功超域外，道迈寰中，广树大缘，增隆胜善。事等净名，齐方便於圆极；迹均妙掌，袭两宝於冥因。乃於锺山竹涧，奉为皇考太祖文皇帝造大爱敬寺焉。惟兹神岳，势负龙形，均太华之四成，状彭门之双起，曲涧推移，激水精之浪，清风窈荡，散云母之竹。显带皇邑，标地德之庆云：弥望帝躔，瞩神居之敞丽；昔雁泉之愿，真如所骘。鹫形之岳，大圣攸居；创此伽蓝，同符往迹。以普通三年岁次，壬寅二月癸亥朔八日庚午，建七层灵塔，百旬既耸，千龛乃设。渐山启基，逾於禁□□国土；金刹长表，迈於意乐世界。珠幡转曜，宝铃韵响；闻声者入道，见形者除累。仙衣梵带，去雁塔而来游；天香风笙，辞鹤城而下集。灵祗叶赞，有识归依。四将五龙，翘勤翼卫；八臂三目，顶带护持。虽复劫尽恒沙，衣消巨石，俨如常住，妙相长存。作铭曰：朕哉睿圣，至矣炎精；功昭凤纪，德契云名。冥符七觉，爰极四生；仪形懋典，道骏有声。皇心闵睇，理笃天诚；八万神构，二四云并。悬梁浮柱，沓起飞楹；日轮下盖，承露上擎。玉函蕴色，珠发韬明；花窟炎聚，石影光轻。天下钦仰，幽显赞成；法舟斯济。惠海方清。净界无毁，金地永贞。（《文苑英华》七百八十五）



◇　草堂传

汝南周□，昔经在蜀，以蜀草堂寺林壑可怀，乃於锺岭雷次宗学馆立寺，因名草堂，亦号山茨。（《文选·北山移文注》）



◇　司徒始兴忠武王诔

皇源地阐，帝业天维；於穆忠武，光国之基。爰自弱龄，英明播越；玉润冰鲜，山静云发。帝曰尔谐，佥议彼属；推毂两江，建旗三蜀。将旋上国，恋结四民；三□表服，二鹿随轮。方变正兖，永范时规，天弗报善，哲人其萎。响哀挽於北邙，去承明而不入；望参差之流影，听潺□之雨泣。（《艺文类聚》四十七）



◇　大同哀辞（并序）

大同字仁洽，予之第十九子也。生於仲秋，殒於冬末。悲夫！潜恸结於心，愁眉惨於外。夕坐於是申旦，当食以之不甘。客有谓予曰：死生常也，夭寿命也。陈蕃所憩之家，久传纪录（《艺文类聚》作「久记玄录」。）之岁；华歆所闻之语，己定北陵之期。上圣所以忘情，贤者所以达节。将何戚焉。予对之曰：观其明眸丰下，玉色和声，岂不登髫岁而拟触藩，及纨衤夸而知（《艺文类聚》作「仰」）折李。灵心摧於毫末，慧识挫於趾（《艺文类聚》作「跬」）步；庶方悟於来途，遂穷魂於短日。岂不伤哉！乃为辞曰：

含精郁抑，叹嗟何极；云谁之悲，悲予弱息。实天道之偏颇，观赋命之殊舛；彼神蔡之灵长，获万春攸缅。有□华之照灼，寄一朝之浮命；（《艺文类聚》作「浅」。）始梦熊而兆吉，遂设弧而表庆。验天兰之所受，知地井之可映；爱萱草之有征，欣赤□之在咏。信叹慰之未几，悼夭零之云及；乃变乐而为悲，遂改笑而成泣。昔珠褓之交舒，又金香之相袭；藉绮茵於弱肌，隐孩笑於罗帷。今独亲於玄壤，亦何痛其如之。忆馀熊而心楚，想媚质而回肠；药尚残而染地，衣犹襞而在床。卷金屏之四叶，开银函之九羊；忽徘徊而想象，曾何时而不伤。於是风景暮锺，气严晚候，叶蔌蔌而走阶，水戋戋而鸣漏；月半镜而开河，云罗柱而下岫；灯发焰而吐花，火含光而成就。金鹿之恨涕沾衣，金瓠之哀还掩扉；犹兹紫山明玉碎，譬彼西都芳草腓。终无逐流凫船反，何时复闻龙种归。（《文苑英华》九百九十九，又见《艺文类聚》三十四，有删节。）





◇　安成蕃王墓志铭

许氏犹龙，荀家鸣鹤；岂如宗子，分联华萼。对策云台，观书麟阁；官美登朝，文高入洛。得意琴书，忘言丘壑。（《艺文类聚》四十五）





◇　徵君何先生墓志

先生履玉烛之祯气，应大贤之一期，实生而知机，抚尘斯庶。敬非习起，孝乃因心；聚徒教习，学侣成群。与沛国刘□、汝南周□为友，陆琏、贺□之徒，更道北面。永明中，王文宪俭受诏撰礼，未竟而卒，属在司徒文宣王，王以让先生，因广加刊辑。故以含文燕居，说六典五恩之义。或齐侯所不镇，孟嘉所未知，皆折兹大物，成此良教。小人道长，每讽考□之诗；君子道消，便执天山之筮。乃毁车挂冠，拂衣东岭，始居若耶，来从秦望。今上经纶天地，□□舆鼎业，始徵为军谋祭酒，实允文若之举，且光彦先之选。又徵特进右光禄大夫，高尚其事，确乎不拔，玄□徒往，束帛虚归。而给白衣尚书禄，固辞不受，卒窆乎其山。正衾在殡，嗤镂器与玉衣；尧典入棺，耻密章及书绶。知与不知，并怀惋怆。咸以人亡素朴，礼坠文章，洙泗颓经，扶风罢学。关西疑圣之德，自此长沦；高松引风之气，於兹永息。余昔在殊方，亟枉翰迹，钦风味道，迄淹岁时。既而位阻桂宫，涂乖咫尺。不获拥经步至，问春卿之疴；徐轮三反，入杜夷之舍。痛祥云之灭采，悲列曜之□晖。追勒高乡，乃为铭曰：

文范高世，玄晏绝伦；复有令德，远之与均。谁与均此？呜呼哲人！第五肥遁，馀轨尚遵；司空开学，其风不泯。传兹孝敬，曰悌且仁。气高琼岳，心虚谷神；括羽儒囿，舟舆席珍。既游慧水，兼引法轮；谈扇犹在，鸣琴尚陈。如何不憋，德素长沦；寂寥岩穴，荒凉渭滨。桥日只鸡，徐称酹素；余钦夫子，风期夙著。蓄思含毫，传芳写誉；沈确虽贞，玄泉无曙。（《艺文类聚》三十七）



◇　华阳陶先生墓志铭

维大同二年龙集景辰克明三月王寅朔十二日癸丑己时，华阳洞陶先生蝉蜕於茅山朱阳馆。先生讳弘景，字通明，春秋八十有一。屈伸如恒，颜色不变。有制赠以中散大夫，谥曰贞白先生，遣舍人主书监护事。十四日己时，窆於平之山。若夫真以归空为美，道以无形为贵。不知悦生；大德所以为生，不知恶死，谷神所以不死。妙矣哉！隐显变化，物莫能测。既而岫开折石，天坠玉棺；银书息简，流珠罢灶。九节丽於空中，千和焚於地下；仙官有得朋之喜，受学振临谷之悲。余昔在扮壤，早逢圮上之术；今□元良，屡禀浮丘之教。握留符而恻怆，思化杖而酸辛。乃为铭曰：

无名曰道，不死为仙；亦有元放，兼称稚川，遁形解化，自昔同然。猗欤夫子！受□归玄。梨传苑吏，书因贾船；虎车照景，□拂凌烟。馀花灼烁，春涧潺□，郁郁茅岭，悠悠洞天，三仙白鹤，何时复旋。（《艺文类聚》三十七）



◇　戎昭将军刘显墓铭

繁弱挺质，空桑吐声；分器见重，播乐传名。谁其均之？美有髦士。礼著幼年，业明壮齿；厌饫典、坟，研精名理。一见弗忘，过目则记。若访贾逵，如问伯始。颖脱斯出，学优而仕。议狱既佐，芸兰乃握。搏凤池水，椎羊太学。内参禁中，外相藩岳。斜光巳迫，殒彼西浮。百川到海，还逐东流。营营返魄，泛泛虚舟。白马向郊，丹旒背巩。野埃兴伏，山云轻重。吕掩书坟，扬归玄冢。尔其戒行，途穷士垄。弱葛方施，丛柯日拱；□遂柳荑春，禽寒敛《毛隼》。长空常暗，阴泉独涌；□彼故茔，流芬相踵。

◇　仪同徐勉墓志铭

朱弓表瑞，实剑攸归；长澜斯注，瓜瓞含辉。举直斥伪，校名责实；朝有进贤，野无遗逸。违天即地，归幽去冥；空谷传古，哀风送旌。（《艺文类聚》四十七）





◇　中书令临汝灵侯墓志铭

昔太祖时，其惟宣、武；讲道开天，仪、嵩作辅。是日邢茅，藉规承矩；如康嗣卫，似禽居鲁。息辔岩隈，涂穷夜台；灵檐永阒，松路方开。草茂故辙，松插新枚；月明泉暗，暑往寒来。（《艺文类聚》四十八）



◇　庶子王规墓志铭

玉挺蓝田，珠润隋水；价重连城，声同垂棘，偶应龙之□影，等威凤之羽仪；名理超於荀、王，博洽侔於终、贾，稍迁侍中，佩玉玺於文昌，珥金貂於武帐。文雅与绮谷相宣，逸气并云霞俱远。副君取敬杜夷，时回晋储之驾；追嗟徐翰，亦降魏两之书。爰发睿辞，为铭云尔：七略百家，三藏九部；成诵其心，谈天其口。胜气无俦，高尘谁偶；荣圭掩采，灵剑摧锋。宋郊沦鼎，洛水沈钟；玄扉不昼，幽夜恒冬。（《艺文类聚》四十九）



◇　太子舍人萧特墓志铭

威凤五色，朝阳千仞；孙枝发响，将雏流韵。馥哉若兰，颂矣怀态！瑾既诞子，恒乃欢胤。银钩之巧，重世□隽；况此临池，蝉轻露润。丹□轻飞，哀歌徐引；垅水春帷，山云晚阵。（《艺文类聚》四十九）



◇　同泰寺故功德正智寂师墓志铭

峰颓木朽，波逝江潭；山川若此，人何以堪！亦生亦灭，如壑如舟；千龄俱尽，万古谁留。惟兹大士，才敏学优；幼损蹈火，早去吞钩。法雷能响，悬河必训；辨才可匹，妙德难俦。



◇　宋姬寺慧念法师墓志铭

电逝生危，舟沈道灭；石拆亡儒，星开殒哲。是日人龙，亦号僧象；慧气素昭，英贤夙上。善渡爱河，能塞欲网。如彼高山，法徒斯仰；如彼澄波，不测深广。

◇　甘露鼓山寺敬脱法师墓志铭

岌岌缘假，昏昏大梦，六尘远飞，四流长控。猗嗟大士，慧舟法栋；早擅人龙，夙标威凤。善堂闲构，灯王布席，辩河流水，辞峰积石。寂寥两树，悠漫三泉；神明何托，暗石空传。



◇　湘宫寺智□法师墓志铭

嗟尔名德，超然有晖；五尘夙离，三修允依。戒珠靡缺，忍铠无违；智灯含影，慧驾驰□。若韬山金，如苞海宝；德迈西河，声逾东道。伊时倾盖，於彼朱方；不期而遇，襄水之阳。掩此方坟，悠哉泉下。郁郁翠微，辽辽平野；薪尽火灭，归真息假。

◇　净居寺法昂墓志铭

条荡含耸，兰荪表质；甘露巳凝，智泉斯溢。顿辔中衢，息棹修渚；隙漏白驹，藤缘黑鼠。同志酸伤，交朋哀楚。（《艺文类聚》七十七）





卷十四




◎　简文帝（七）



◇　吴兴楚王神庙碑

昔者武王询於太公，五神之礼正；伊陟赞於巫咸，三篇之义作。抑又玄矩司於坎宫，汉兴北□；黄蛇感於通梦，秦作西郊。幽则鬼神，其来已尚。楚王既弘兹释教，止献车牛；既舍黄驹，安俟□角。掌击无左涤之劳，牧人止福衡之务。周房、殷俎，惟有玄涧芳芝；玉□瑶樽，止陈丹桂清酌。渐符不杀之教，方行大士之心。比夫黄树赤光，紫衣朱发。茂矣哉！王制云：山川神祗，有不举者，为不敬。太守元景仲稽诸古典，於兹往烈，永传不朽，式树高碑。翠石勒文，事偕神掌；灵龟负字，还拟洛书。（《艺文类聚》七十九。按：碑文当是东汉楚王英，而题为吴兴楚王，则项王矣。误改无疑。）



◇　长沙宣武王北凉州庙碑

黄曲之祀，九井尚惭；洙水之堂，七壁犹在。岂非德含体气，神降空桑。蒸民仰其立功，太上怀其贵德。公讳懿，兰陵人，皇帝之长兄也。命世降灵，峻极开著。宗百川而成海，倍万俊而为英。为南梁、北秦二州刺史，华阳、黑水，改号难堪。加以岳牧迁回，军民徙散，同高阙以为塞，象玉门而置关，三尉寝谋，六屯罢业，功同疏勒之守，备甚即墨之坚。围公临危制变，殷如敌国。是以六角摧锋，两贤畔鼓，指□则破□敌，叱咤而静边尘。公德应大贤，照惟殆庶，如锺资叩，似铎发声。含朝阳於千仞，散风行於万顷。神武所固，士卒忘水火之难；箪醪所驱，小大一死生之志。微管之风，余芳无绝。人畏其神，德音不泯。梁、秦二州刺史宜封侯条，刺举汉阳，亲睹遗爱。有表请立碑置庙，天下许焉。反宇飞风，伏槛含日；参差丹桂，周流紫房。□夔刻兽，下临网户；菡萏荷华，傍连屈屋。庶使边韶所立之石，岂称高於陈郡；袁逢所勒之字，非独擅於华阳。乃为赞曰：

帝图开道，皇源配天；功书绿字，事烛青编。天汉之阳，黑水惟梁；如仁永播，流咏宁忘。扶风高碣，召伯甘棠；馀芳无泯，望古可方。构斯象室，循兹洞房；琉璃照户，璧玉开堂。秋条下叶，春卉含芳；九微夜火，百味朝浆。（《艺文类聚》四十五）



◇　丞相长沙宣武王碑

金表龙符，绿地龟图；且称瑞汉，实曰开虞。於昭帝绪，蝉联厥初；有微玄水，亦作司徒。重檐偃蹇，曲注逶迤；重栌凤翥，桂栋莲披。文檀晚丽，采节晨辉；春藤络户，寒菊临池。惟馨惟德，无绝於斯。（《艺文类聚》四十五）



◇　招真馆碑

夫东瀛渌水，三变成田；西岳灵桃，千年未子。尚以星起牵牛，部首迢递；律生甲子，气数杳冥。况复上游玉清，损之又损，高排金阙，玄之又玄。岂言象之能诠，非时节之所辨。海虞县者，则虞农都尉太康置其宰，境有虞山。《越绝书》云：巫咸之所出也。高岩郁起，带青云而作峰；瀑水悬流，杂天河而俱洒。虽日门采药之地，楚望怀椒之歌，汤反流沙之魂，锦饰汾阴之鼎，无以喻焉。其峰则有石城、石门，虚□危自然。不度句吴之马，神功挺起；岂似冈陵之昼，魏后冰城。夜阵权息，长安慈石，浴铁暂流，较迹比期，优劣斯远。道士沛郡张君，讳道裕，字弘真，即汉朝天师陵十二代孙，天监二年，来至此岫，栖遁十有馀载。夜忽梦见圣祖云：峰下之地，面势间寂，宜立馆宇，可以卜居。裕师潘洪，隐始宁四明山，无何，有人耳长发短，云从虞山招真治来，言讫，忽然不见。潘驰信报君，君因辞山旧居。而以梦中所指峰下之地，即以为治，故号招真。高台回立，有类玉台之山；长廊宛转，还如步廊之岫。柱削芳桂，岂俟开阳木飞；材选海檀，无劳豫章神拔。黄庭司命之府，有类玲珑；米陵赤石之观，同符弘敞。远望仲雍，而高坟萧瑟；旁临齐女，则衰垅苍茫。藓寻千仞之木，气叶星晷；华飞五香之草，形图宫室。帷叶彩花，卷舒蹊迳。阳桃侯枣，荣落岩崖；树息金鸟，檐依银鸟。凤将九子，应吹能歌；鹤生七岁，逐节成舞。旭日晨临，同迎若华之色；夕阳斜影，俱成拂镜之晖。玉础微润，应山云於高牖；鸣籁徐响，引和凤於空谷。方当专气致柔，入无为之境，周行不殆，穷混成之致。茅子算归，辍辔无已；魏姬宴罢，留驾不还。何止持节变淮南之金，传符莳北钟之稻。明月蛟龙之骑，驱之使半；四铢七子之镜，引以成刀。散季斋之羽，起雄鸣之雾而已哉！乃为铭曰：

玉龟二始，金书八会；道浃地心，功浮天外。故帝可小，唯真能大。德起同尘，善生塞兑；物宝自然，人符交泰。掩□英绿萝，穹隆紫盖；仙治之美，此焉为最。雄柱千步，阳台百丈；水均下瞩，山逾高掌。野寂云兴，禽敏山响。升虹夕栖，丰雷朝上；元阳作石，竹龙成杖。书藏玉匣，药蕴银筒；烧铅杂鲤，析桂和葱。羽衣可服，云□易通；斧柯虽朽，碑石无穷。（王鏊《姑苏志》，《艺文类聚》七十八。）



◇　善觉寺碑

盖闻在天成象，倬彼云汉；在地成形，嵩高惟岳。苍苍斡运，灵槎犹且去来；岩岩峻极，巫咸可以升降。穆贵嫔宿植达因，己於恒沙佛所，经受记别，有缘娑婆，降迹斯土，行迈英皇，德降华附。河南望浮云之瑞，新野表升天之详，光前绝後，建兹福地。乃於建康之太清里，建善觉寺焉。大通元年，龙集己酉，有令使立碑文，未获构撰，居诸不息。寒暑推移，轩曜夙倾；前星次掩，岁在诹訾。始得补缀。何言之陋，何事之隆。窃等仲由，空悲负粟之硬；复异恒良，终无维山之日。永言缠慕，独咽丹心。铭曰：

效彼毗城，建斯福舍；四柱浮悬，九城灵架。重乐交峙，回廊逢迓；掩映花台，崔嵬兰榭。阳燧晖朝，青莲开夜。（《艺文类聚》七十六）





◇　神山寺碑

在地始终，愆长不极；劫数沙尘，寂寥谁辩。虽铁界铜围，如影如约；补石擎金，随生焰灭。独有鹫岳灵境，净土不烧；螺髻金质，声闻难睹。故发塔喜园，流名天上；耆山鹄苑，布迹人中。自非庄严妙土，吉祥福地，何以标兹净域，置此伽蓝。皇太子殿下，几圆上圣，智周物外，澄明离日，照影春星。长歌安胜，表察书之独见；驰道回车，骛班轮而不绝。（《艺文类聚》七十六）

关号天井，山称地雌；碧鸡金马，载渎梁池。怀灵蕴德，孕实舍奇；此亦仙岫，英名远离。昔有鹫窟，不烧净土；迈彼高踪，构兹法宇。引叶成帷，即树为柱；后砌危横，崖阶斜竖。（《艺文类聚》七）



◇　慈觉寺碑

窃以《易》表含贞，《记》称顾载，龙星避曜，璧月仪晖，是以河外黄云，沙傍崩鹿。故能发纬伊绪，重阐刘系，亦有观津美於西汉，扶风盛彼东京。未若樊川之邦，宛叶之境，休祥茂祉，独繁前迹。庄姬流誉之所，烈后业兴之地；南阳称其何氏，新野犹曰邓家。逖彼遐踪，复履今庆。贵嫔金声早振，涉范增徽，才实母师，行为女楷，穷兹四德，洞彼六经，温明内湛，慈慧天发。纲缀庆璇枝；联休紫汉，幸得保无负斧，任重束薪。实以契关言提；绸缪善诱，事其从居，义深则盼。而叨恩作牧，畔结幽祗，一诀椒慈，长违宝幄。风枝弗静，陟屺何期；只奉储训，谬兹刊撰。夫道长业大，遗范事隆。嗟油素之可捐，惧故老之难述。（《艺文类聚》七十六）



◇　相宫寺碑

真人西灭，洎罗汉东游。王明盛士，并宣北门之教；四姓小臣，稍罢南宫之学。雪洙泗之济济，比舍卫之洋洋。是以高檐三丈，乃为祀神之舍。连阁四周，并非中官之宅。雪山忍辱之草，天宫陀树之花。四照芬吐，五衢异色。能令扶解说法，果出妙衣。鹿苑岂殊，只林何远。皇太子萧纬，自革蕃邸，便结善缘。虽银藏盖寡，金地多阙，有惭四事，久立五根。泗川出鼎，尚刻之罘之石；昏峨作镇，犹铭剑壁之山。矧伊福界，宁无镌刻。铭曰：

洛阳白马，帝释天冠；开基紫陌，峻极云端。实惟爽垲，栖心之地；譬若净士，长为佛事。银铺曜色，玉础金光；塔如仙掌，楼疑凤皇。珠生月魄，锺应秋霜；鸟依交露，幡承杏梁。总舒意蕊，室度心香；天琴夜下，绀马朝翔。生灭可度，离苦获常；相续有尽，归平道场。（《艺文类聚》七十六）



◇　吴郡石像碑

盖闻轩后之图，载浮河洛；秦王之璧，更涌沧溟；昭覃之洲，乘清源而西泛；蓬莱之岫，逐安流而南徙。况夫道由慈善，应起灵觉。是以无方之迹，随机示现；无缘之力，因物成感。晋建兴元年癸酉之岁，吴郡娄县界，淞江之下，号曰沪渎。此处有居人，以渔者为业。挂此詹纶，无甄小□介，布斯九□，常待六鳖，遥望海中，若二人像。朝视沈浮，疑诸蜃气；夕复显晦，仁若潜火。於是谓为海神，即与巫祝，同往祈候。七盘圆鼓，先奏盛唐之歌；百味椒浆，屡上东皇之曲。遂乃风波骇吐，光景晦明，咸起渡河之悲，窃有覆舟之惧，相顾失色，於斯而返。又有受持黄老，好尚神仙，职在三洞，身带八景，更竭丹款，复共奉迎，尊像沈躯，没而不见，经历旬日，遐迩普闻。吴县华里朱膺，清信士也，独谓大觉大慈，将宏化迹，乃沐浴清斋，要请同志，与东灵寺帛尼，及胡伎数十人，乘船至沪渎口，顶礼归依，歌呗赞德。于时微风送棹，椒景浮波，云舒盖而未移，浪开花而不喷，虽舟子招招，弗能远骛，而灵相峨峨，渐来就浦。仰睹神像，一名维卫，一名迦叶，於是时众踊跃，得未曾有。复惧金仙之姿，非凡所徙，试就提捧，豁尔胜舟，指燕宫而西归，望葑门而一息，道俗侧塞，人祗协庆。膺家住近通玄寺，乃孙权为乳母陈氏之所立也，亦一邦之胜地，胥山之神塔，乃迁像於此寺。武夫数百，咸不能胜。共怪曰：朱膺、帛尼，二人之力，而能捧持，不觉为异；今人工甚盛，确乎不移，此必精诚弗能致也。乃复竭心同时稽颡，然後乃动。至自舟中，故知据井夜飞，实无以异；石不能重，有觉凭焉。後有外国沙门释法开来，称彼国众圣所记，云东方有二石像，及阿育王塔，若能恭往礼觐，灭无量罪，免离三涂，礼已而去。中大通四年，岁在壬子，临汝灵侯奉敕更造铜光二枚，其一高九尺，其一高八尺五寸。铜迈丹阳，耻论刘向之术；区选攻金，无俟嵇康之锻。既镌既锼，是磨是铣。日华如光定，湛似日轮，亦当远照三千；普瞻色像，遥睹十方，俱闻说法。岂止惜命小鸟，欣人影中，重罪众生，还逢爱日而已哉。吴郡僧正慧法师，深修五定，净持七支，於三宝中，尽力宏护，立摩尼之胜殿，制飞行之宝塔。至於庄严妙色，实有厥徵。夫鲁圣云亡，尚追仪於有若；楚臣殒世，亦托似於优孟。放勋之后，更图长乐之画，文命之君，不□稽命之□，或传诸往牍，或布在前司，或赞述盈耳，或寿宫虚置。况远追应身，近规灵迹。不铭不勒，何以称扬。乃为铭曰：

巍巍天像，堂堂最胜；慧日独圆，无生永证。愍此鱼钩，伤兹螺孕；乍动慈舟，时延宝乘。留住待缘，独有传应；传应伊何，宝兹灵像。履冰晨游，凌涛夜上；七众有凭，九垓咸仰。照此真容，开斯俗网；千轮足起，万字胸书。身横五分，衣刻三铢；嗟尔末俗，心王所躯。颡浮水沫，命役驰驱；宜宏希向，必尽勤劬。睹相尘灭，闻声惑祛；湛然神迹，长处全吴。（《苏州府志》，《艺文类聚》七十七。）



◇　祭战亡者文

降夫既旋，功臣又赏；班荷元勋，苏逢漏网。校尉沾荣，属国蒙奖，独念断魂，长毕灰壤。膏原染刃，委骨埋泉；徒闻身没，讵辨名传。（《艺文类聚》三十八）



◇　祭灰人文

积注奄旬，祭在灰人；消兹兽炭，焚此柱薪。积如玉屑，聚若游尘。庶人之风不拂，狱吏之慢宁陈。当今金光小史，侍使玉童，奏云师於执法，力水伯於天宫。钻星诛於电女，贯索囚於雷公。廓重氛於八极，静连丝於四空。既瞳瞳於车盖，又赫赫於飞盘。且疑威於赵盾，实望近於长安。（《艺文类聚》一百）





◇　六根忏文

今日此众，诚心忏悔六根障业。眼识无明，易倾朱紫；一随浮染，则千纪莫归。虽复天肉异根，法慧殊美，故因见前境，随事起恶。今愿舍此肉眸，俱瞬佛眼，如抉目王见净名方丈之室，名宝踊塔之瑞，牟尼鹫岳之光，弥勒龙华之始，常游净土，永步天宫。耳根暗钝，多种众恶，悦染丝歌。闻胜法善音，昏然欲睡；听郑卫淫靡，耸身侧耳。知胜善之事，乐之者希；淫靡之声，欣之者众。愿舍此秽耳，得彼天聪。闻开塔关钥之声，弹指声咳这响，诸佛所说，悉皆总持。香风净土之声，宝树铿锵之响，於一念中，悦然入悟。鼻根过患，弥复顽嚣；耽染六兰，流连百和。郁金易著，□匐难排。虽复一薰一获，叶性难遣，空中海上，弥不自觉。至如雕炉在彼，翠雾罪烟，识染相牵，弥生织累。所以□即蛆甘带，自谓馨香；鸟亚□嗜鼠，不疑秽恶。今愿舍此鼻根，得彼天受。振裳□步，跨梅檀之回林；提囊拭钵，捧香积之宝饭。长离秽浊，永保清升。舌根障重，染恶尤深；毒刺争兴，恶蛇竞起。既贪五黄、六禽之旨，又甘九鼎、八珍之味。所以焚山破卵，涸水枯鳞。鼋□霍不斟，有染指之过；羊羹不及，致入阵之苦。虽复色□□奥鹿胃，犹不称甘；凤肺龙胎，更云不美。虽罗鼎俎，未必皆尝，在彼众生，於命已酷。或复闲朋乱友，破俗伤真；变紫夺朱，反白为黑。所以谗言三至，曾母投杼；端木一说，越霸吴亡。胡知三寸之舌，未易可掉；驷马既出，於事难追。愿断烦惑，入清净境。既同阿难乞乳之讥，又等净名寂默之致。餐禅悦之六味，服法喜之三德。形恭心到，永趣菩提。身根顽触，唯贪细软；质体尘碍，不重戈矛。莫不爱我轻他，陵人傲物；纵此裸虫，不羁醉象。六尘四倒，自此而生；五盖十缠，因斯而致。所以象簟清润，遨游夏室。重衾狐白，温煦於冬房。结驷广厦，动静必安；□首翠楼，去来有托。所以三业之过，出自机关；四大假成，岂有真我。愿舍此画瓶，得彼金色，净宝珠之法节，煦□留璃之慧体，长归五分，永等十身。意识攀缘，其罪山积；险同梦幻，譬若猴犭爰，悬镜高堂，一念难净；走九索上，百虑先驰。至如二十五有，纷绕不息；九十八使，惊骛无已。所以灰心灭智，行拔于三乘；风禅露饮，道高於六度。今愿断此意根，祛累斯尽，心当恬怕，洞煦无生，一切众罪，悉灭俗门，三界异途，归之真域。忏悔已竟，诚心作礼。（《释藏》策六，《广弘明集》二十八下。）





◇　悔高慢文

弟子萧纲，又重至心，归依三宝。窃闻《礼》称弗傲，表洙、泗之遗文，《经》云不慢，验逾暗之妙典。故一遇恒神，陵伽尚生馀习；上宾天帝，淮南犹有误辞。亦有才曰隐沦，调惟高俗，犹足座□晋君，立前齐主。况复道隆三学，法兼五众，如过前殿，似出北门，而不密室致恭，遗弓接足。敢藉胜缘，愿起弘誓，从今日始，乃至菩提，於诸出家，悉表虔敬，方欲削除七慢，折制六根，宾头下步，庶无厥咎。耆达弃车，方思景慕；幽显大众，咸为证明。（《广弘明集》二十八下）



◇　唱导文

夫十恶缘巨，易惑心涂；万善力微，难感灵性。是以摩钳赴火，立志道场；萨□垂投身，必之妙觉。众生积染，流浪不归；若海易沈，慈波空荡。渴爱与生死共门，无明与结网同路，各趣百非，缠兹四苦，人思戮力，昭彼三明。是以如来因机致化，如大医王，随病施药。当今皇化之基，格天网地，扇仁风於万古，改世季於百王，覆载苍生，慈育黎首，天涯海外，奉道餐风，换嗉吹唇，含仁饮德，民无贤肖，爱均一子。众等宜各克己丹诚澄心慊到，奉为至尊。敬礼娑婆世界释迦文佛。欢喜世界梅檀德尊，水精刹土月电如来，宝明世界山海慧佛，奉愿圣御与天地比隆，慈明与日月齐照；九有被康哉之泽，八方延仁寿之恩。玉烛之美，日著遐方；击壤之歌，篇闻天下。敬由心起，五体所以外恭；情发於中，六识所以单到。故一善染心，万劫不朽；百灯旷照，千里通明。凭法致安，积善延庆。今日幸遇兹训诱，岂得不罄竭心途。奉为皇太子，敬礼东方宝海，南方灯明，西方无量寿，北方相德。奉愿离明内映，合璧外和，玉震云浮，金声海镜；日朝颜色，四善流风。既擅温文之德，实著监国之重。苍生饮德，有诚餐仁；变和内化，事炳周经；赞德含章，训高淳史。故以配正奉天，表七教於仁德；宣风缉惠，阐六服於温慈。各宜摄心奉为贵嫔，归命敬礼五十三佛、三十五尊，当来贤劫千劫在百七十。奉愿月相与万善同休，金声与四时并□；兴七觉以炳照，□十智於常乐。闺守奉仁，宫储钦德；晖同叠璧，焕若昆琼。盖闻嵩高惟岳，作屏皇家；宗子维城，克固盘石。所以戚均鲁、卫，任等萧曹。三台正席，坐而论道；九棘勤王，恪居连事。宜各运心，奉为临川、安成、建安、鄱阳、始兴、豫章，及南康、庐陵、湘东、武陵诸王，家国戚属，六司鼎贵，归命敬礼舍利形像，菩提妙塔。多宝踊现，释迦碎身。奉愿心镜凝深，身清岳峙，克隆帝祉，永茂皇枝。众各一心，归命三宝。三界异术，五道分迳；天人植业，各归一果。鬼神牵报，事炳冥途。上善华果，既乖正力；五浊烦心，弥多恼累。虽复聪明正直，三牲之祀未亏；阴阳不测，六根之滞犹染。众等宜各露诚，逮为天龙八部，护塔善王，乃至修罗八臂，摩醯三目，尽为敬礼，尊经正典，清净波若，究竟涅□。法华会一之文，净名不二之说，愿一切善神，永断无明，长遵正本，卧处宝宫，坐甘香积。帝释渊广，泛般若之舟；净居深沈，驾牛车之美。泽及三界，明照四天；大悲拔苦，事炳前经。弘慈与乐，义高名训。是以灵权降迹，出没不同，菩萨位怀，显晦多术。无边剧恼，扇八苦於修途；有缚缠情，绕六趣於危道。金锁玉床，犹念解脱。雕珠饰绮，不及涂中。至於飘□热风，沧浪冰水，暗室千重，黑城百仞，铁轮碎骨，铜柱焦肠，伤出刀峰，横抽剑锷，如斯众苦，尤为险脆。一息不追，则万劫永别；刹那暂断，则千代长离。相与共托阎浮，泡生幻处。危脆之质，有险蜉蝣；风电之驰，诚难可驻。况复三相并蹙，二鼠攒危，毒箭恶蛇，尤为可畏。庶凭正法，拔慈累染，长享百福，永断六尘。对至无疆，唯佛可恃。今为六道四生，三途八难，慈悲恳到，一心遍礼十住菩萨，三行声闻，礼救世观音，献盖宝积。西方大势，东国妙音，四辩净名二上螺髻珠顶善宿弥勒文殊金刚藏解脱月弃阴盖常举斤十大弟子、五百罗汉，愿囹圄空虚，疾恼消息，城中百县，方外千城，凡在幽执，一同宽荡。人协覆蛇，俗化匡蚁。类服鸩之不死，同拔剑之无伤。含生不缕，转死自温；渭桥日饱，翳桑无饿。打塞三涂，填碎地狱。破魔兵众壤生死军，阎罗发十善之心，牛傍启五戒之业，如鱼少水，若雁穷林，一听法音，即舍秽质。人运五体，归命三宝。（《释藏》肥九，《广弘明集》十五。）





◇　四月八日度人出家愿文

弟子萧纲，以今日建斋设会，功德因缘，归依十方尽虚空界一切诸佛，归依十方尽虚空界一切尊法，归依十方尽虚空界一切圣僧。窃闻《涅□》经言：身如画水，随画随合；是身不净，九孔常流。就夫愚人，常行味著；愚痴罗刹，止住其中。又如《瑞应经》言：沙门之为道也，舍家妻子，捐弃爱欲，断绝六情，守戒无为，其清净得一心者，则万邪灭矣。一心之道，谓之罗汉，声色不能染，荣位不能屈，难动如地，以免忧苦。故知出恩爱狱，薄俗为难；善来比丘，其福深重。弟子以此因缘，今日度人出家。愿一切六道四生，常离爱欲。永拔无明根，削遣暗惑心；悠习般若慧，足践轻轮之光，口说悬珠之辩。披忍辱铠，秉智慧刀，乘菩萨车，坐如来座，结缠披解，顶相光明，戒因清白，後报尊重，所有果业，皆悉胜出，受持法藏，为佛真子。一切道行；皆悉能行，一切大誓，不休不息。仰愿十方尽虚空界一切诸佛，仰愿十方尽虚空界一切尊法，仰愿十方尽虚空界一切圣僧，咸加证明。又仰愿十方尽虚空界一切诸天，仰愿十方尽虚空界一切诸仙，仰愿十方尽虚空界，一切聪明正直守护一切善神，又愿今日见前幽显大众，咸加证明。今日誓愿，使弟萧纲，得如所愿。满菩提愿，一切众生，皆悉随从，得如所愿。（《广弘明集》二十八上）



◇　千佛愿文

盖闻九土区分，四民殊俗；昏波易染，慧业难基。故法身寂镜，有照斯感。涤无明於欲海，度苍生於宝船。或轻慈导舍，薄笑牵悲，曲艳口宣，斜光顶入。自鹿树表光，金河匿曜。故像法众生，希向有形。虽千圣异迹，一智同途。弟子某甲，久没迷波，长流苦沫，不生意树，未启心灯，而盖生一念，敬造千佛。虽复无上无为，极相难辨；非空非有，妙智难观。而绀发日光，莲眸月面。庶可长表诚敬，永寄心期。（《广弘明集》十六）



◇　为诸寺檀越愿疏

菩萨戒弟子萧纲，归依十方尽虚空界一切诸佛，归依十方尽虚空界一切尊法，归依十方尽虚空界一切圣僧。积习长夜，轮转覆灰；末劫易危，烦流难拯。不树两门，岂修二翼。常恐虚蕉染惑，永结驶河；爱藤悬网，长垂苦岸。敢承三宝觉悟之力，於幽显前，发弘誓愿。今愿为武当山太平寺并此镇望楚日塔，同安习善，延明头陀，上凤林、下凤林广严等寺，皆尽形寿，永为檀越。虽七宝四事，多谢往贤；一念片言，庶符般若。方类不灭之灯，终非起烟之蜜，以此功德，仰福皇帝春宫，家国内外，咸同此善。乃至天龙八部，六道四生，普皆蒙福。（《广弘明集》二十八上）



◇　为人造文八夹□金薄像疏

比丘某甲敬白：窃以慧日潜影，慈轮罢应；业逐恼飘，爱随情炽。徒愍衣珠，抱名珍而弗悟；眇叹叶金，惑空言而啼止。自非表兹胜业，树彼妙缘，何以去此心堂，移兹身窟。故水精龙塔，永怆恨於遗髦；明镜石龛，独徘徊於留影。某甲久发誓愿，遍为六道四生，造夹□丈八佛像一躯。年月已流，因缘易夺。常恐暂有之身，忽随画水；还无之报，飙尔电光。今便建立诚心，遂兹本誓，使聚月见容，金山表迹，见形善发，闻名恶舍，拔六根之痛恼，去五烧之焚灼。但四宝屡空，七财多匮，仰双莲而独慨，睹万字而无由。倘能薄离五家，微捐四事，结此冥慈，共成因果。则素毡之功，非唯昔世；散华之报，方验来缘。语善无奢，在言多恧。谨疏。（《广弘明集》十六）





◇　为人作造寺疏

郢州某甲敬白：窃以布金须达，表精舍於给园；影石仙人，造伽蓝於离越。莫不事表区中，心凭真外。但四缠惑恼，去善源而无涤；五浊重玺，非慧刃而安挥。故以愍彼湿薪，伤兹滴器。今於郢州某山，为十方僧，建立招提寺，萦负郊原，面带城雉，枕倚岩壑，吐纳烟云。重门洞启，未创飞行之殿；步扌阎中雷，犹寡密石之功。岩饰之理难阶，瓶钵之资已罄。道俗傥能微留善念，薄奖胜缘，则事等观香，义同锡乘。昔人修檀，手两七宝；前贤薄施，掌出双金。福有冥移，言无多逊。谨疏。（《广弘明集》二十八上）





卷十五




◎　萧绎（元帝一）

帝讳绎，字世诚，小字七符，武帝第七子。天监十三年，封湘东王，历会稽太守，入为侍中丹阳尹。普通中，为荆州刺史。大同中，为江州刺史。太清初复为荆州。及建康陷，奉密诏为侍中、假黄钺、大都督中外诸军事、司徒承制进。位相国，总百揆。以大宝三年十一月即位於江陵，改元承圣，在位三年。为西魏所擒，遇害。明年追尊曰孝元皇帝，庙号世祖。有《汉书注》一百十五卷，《孝德传》三十卷，《忠臣传》三十卷，《显忠录》三十卷，《丹阳尹传》十卷，《怀旧志》九卷，《全德志》一卷，《研神记》十卷，《同姓名录》一卷，《补阙子》十卷，《湘东鸿烈》十卷，《金楼子》十卷，《玉韬》十卷，《连山》三十卷，《洞林》三卷，《集》五十二卷，《小集》十卷。（《南史》五十，刘□字仲宝，随湘东王，在藩十馀年。当时文檄，皆其所为。）



◇　春赋

洛阳小苑之西，长安大道之东。苔染池而尽绿，桃含山而并红。露沾枝而重叶，纲萦花而曳风。（《初学记》三。案：张溥本有《秋兴赋》、《临秋赋》，今据《艺文类聚》编入《简文帝》集。）



◇　玄览赋

岁次旃蒙，月建司空，变凌阴（《艺文类聚》作「蕤宾」。）之吕，扇广莫之风，萧子褰帷九水，作牧三宫，乃盱衡而言曰：惟天惟（《艺文类聚》作「为」）大，惟尧则之；惟地惟（《艺文类聚》作「为」）厚，惟王国之。粤我皇之握镜，实乃神而乃圣。陈六联於八则，弘九职於三令，运璇枢而御宇，执玉衡而齐政，大矣广矣，无德而称。俯《齿取》《齿禺》於轩羲，谅斗笞於子姒；包《河图》与《洛书》。括龙官乎凤纪，超大德於百王；高鸿名於万祀，惟天纵於副后。逾启诵而惟首，既伦儒於肃成；复断狱於长寿，岂止丕庄屈膝。将令班郑捧帚，譬衢樽而待酌；若悬锺之须扣，前逾紧象之外。声高洙、泗之右，伊俯己之颛愚；谬联萼於天衢，筮东门而画野。创南国而分墟，诏伯宗以为傧；诰内史而策书，用分兹於茅社。从侯服而俾子，类金兽以封建；非桐圭以锡处，尔其湘水之东。即我龟蒙，魏甘露（《艺文类聚》作「正元」）而分邑，吴太平而定中。镇麟山之崔嵬，傍龙迹其穹隆；金城高而相属，石燕起而依风。岂连镳於分陕，羡追踪於二公。彼琅台之作守，有彭泗之嘉名；殊并海之分地，异鱼石之所城。经沈子之高墉，盖水运之堤封；谢礼乐之干橹，阅武骑之□朋冲。轼锦车而前骛，驱鱼轩而继踪；无复鸾歌凤舞，唯对绿柳青松。留吴宫之宿燕，响平陵之夜锺；飞余辔而西征，戍太真之旧营。鸣节鼓之金镯，屯戎车於石城；戮滔天之封豕，斩横海之长鲸。每辍书而叹息，景树德之风声；从王役於镜中，浮文□而载鸿。经谢亭而帐饮，想彦伯之高风；度五城而骋望，见三冀之无穷。故以飞云苍准，白鳢青桐；金吾舍利，鸣鹤紫宫。眺方岳乎云闲，望赤坂之珠殷；想真长之送别，怀思旷之还山。此桧楫而方远，彼松舟而未闲；倦旅泊於新丘，同渭水之不流。或千人而并唱，乍万人而相钩；毁桥由於瑗度，凿空资於仲谋。睇三茅之灵秘，怀九转之仙记。紫台石室之文，青首银函之字；独有披雾之心，弥轸凌云之志。扪殷碑之怆望，挹延州之高让；井□沸而{□废}夕□□，势崎岖而低昂。见传巴之度曲，开安歌之浩唱；想观乐乎朝阳，忆纡衣乎夕张。回途船之美风，耸余棹乎云阳；彼桑梓之必敬，况松榆之旧乡。将游目於五湖，乃浩（《艺文类聚》作「夕结」。）览於姑苏；临阊门之跨水，耸重阙而开都。睇太伯之卜祀，爰避国於句吴；去西浒之乐政，尊东夷之楷模。时渡谷水之阳，尚想嘉禾之方；壮庆亭於吴后，雄□李於越王。观泉亭之涌波，崖巍巍而峨峨；张素盖而萦州屿，驰白马而越江池。鼓淇涛於万里，曾未动於纤罗；及戾止乎东欧，登玉笥与铜牛。山东武而遥集；雁南海而飞浮；岩亭亭其似盖，飞苕苕其若楼。登舜桥而延首，瞰禹井而淹留；御史之状犹在，督护之门不修。虽滥同於借寇，愧人瘼之何求。皇览揆余之忠诚，诏入谒於承明，既摄州於淮海，且作尹乎中京。慕张生之谪伏，挹边延之励精；珥金貂而待问，鸣玉佩而趋庭。兼三河及三辅，总九纬乎九经；扬王庭之俊选，闻裒然於前则。时滥假於中台，掌邦教之观国；乍南宫而荐士，且右乡而表德。判辟雍之乐语，辩金马之儒墨；驱安居以骋望，壮天居之丽极。详夫皇王爰处，本无定所。尧都平阳，舜在冀方；玄王居亳；成周卜洛。故知黄旗紫盖，域中为大。天地之所合，风雨之所会；荫美气之葱葱，浮卿云之霭霭。耸梁山而成阙，萦长淮而似带。昔者甘泉晖章，平乐未央，凌霄飞雨，麒麟凤凰，九华仁寿，百福明光。玉阶紫闱，雕柱锦墙；木兰为栋，文杏为梁。温台冬燠，秋窗夏凉，甲乙之帐，庚辛之方，未有祗园之右。齐之仁寿，用拟舟航，长为称首，日殿月宫，金池珠丛，七重迢递，千柱玲珑，虹桥左跨，雁苑南通。紫绀之堂临水，青莲之台带风。及夫□光未旭，更筹曙促，犹然阳燧之火，尚执骊龙之烛。或带桃花之绶，乍响玄山之玉。爰八命而建□，诚非亲而勿居。应鸣□於龙角，覆缇幕於熊车。开辕门於淮渚，泛船皇之容与。吟紫骝之长歌，奏玄云之叠鼓。开右座而纳文，设左广而投武。既风起而□飞，复摧班而拉虎。泛楼船而郁纡，忆霸楚之雄图。悲骓马之不逝，忘鹿逐之长驱。岂乌江之天险，资赤帝之神符。於是途经灌垒，水分当利。彼吾王之连和，延魏后之交质。赵将军之建节，辛侍中之奉使。亮鼎足其何言，限修江而为二。泊九井而问津，盖六服之都会。方函谷之设险，譬鲁阳之襟带。观弃□之裂帛，见高车之辅□大。顾濡须之故□，每当食而忘饭。斗二虎於江干，争两龙於修坂。既凯捷而来旋，遂鸣铙而独返。彼铜山之可伤，何骄容之无方。已筑长洲之苑，复实海陵之仓。遂称兵而内侮，宜朝起而夕亡。原西陵以肇基，始冲梯於士治。载为前茅之首，实表勤王之师。同薏苡之兴谤，成贝锦之深疑。良弓藏而高鸟尽，入不谦而出不辞。游雷中而徜徉，遇日吉而辰良。祀公瑾以桂酒，荐忠肃以椒浆。宾讨曹之英策，盖谋桓之秘方。衣披披而屡舞，神欣欣而乐康。吊刘安於下雉，聊载怀於□吏史。或策杖而龙飞，或叱石而羊起。将鸡鸣於天上，遂埋魂於蒿里。匪仙道之云伪，盖为仁其由己。经钓台而高迈，过鄂渚而西浮。变青门之三袭，为黄尘之一丘。城逶迤而中断，阶坡陀而半留。分沙羡而启镇，即开蕃於夏州。星尚连於翼、轸，舍兼分於斗、牛。丽沧浪之水清，良信美乎濯缨。嗟其钓而非钓，复何虑而何营。羌有愿而不获，拂兰桡而上征。冬已谢而春辞，联方舟而水嬉。看白沙而似雪，望却月而成眉。临石渚其如镜，玩弱柳其犹丝。停赤壁而延伫，联怆望而方思。吴水乡之舟楫，魏陆产之皋猎。本吴长而魏短，况地利与天时。结愤风而炎上，潦原火於惊□。灰雾霏而击马，箭参差而丽龟。成班车之逸气，碎当途於鹿麋。分洞庭於吴上，限东益於巴丘。如淄、渑之相别，似泾、涓之分流。虽滔滔而直泻，终耿耿而横浮。想兰香之荐枕，怀娥□皇之夜游。若夫子瑜设险之记，阎遨游涌之地，既下车而践境，早询求於方志。晓泊鬻拳之津，夕瞻荒谷之寺。居柳下而布德，坐棠阴而高视。班六条於宰邑，贤十部於从事。每题舆於仲举，岂虚名乎叔治。藉务隙於登临，乃纷吾之本志。时复设羽盖，扬旌旆，乘雕玉，从贝带，浮云起，登高唐，泛枉渚，望涔阳。荆棘生於龙门之下，狐兔穴於马牧之旁。临章华而流眄，见旧楚之凄凉。试极目乎千里，何春心之可伤。其旧（《艺文类聚》无「旧」字。）渚宫也，夹江带阡，布□井田，通逵交迸，高门接连。人要水心之剑，家给火耕之田。既追随而得性，实燕处而超然。若平台之中，观阁相通，雄梁渡水，壮翼临空，金堤之路，铜□之宫，阁写陵霄，楼布丽谯。横走马而为观，拟牵牛而作桥。尔乃树之榛、栗，椅、桐、梓、漆；三色（《艺文类聚》作「巴」。）黄甘，千户朱橘。桃荫井而成蹊，萍浮江而泛实，蝉鸣枝而候稻，范飞冠而吐蜜。复有水底石发，山筋地骨；书带新抽，屏风牙发。反魂长生，灵寿女贞，金盐玉豉，尧韭舜荣。交让之目，代谢之名；忘忧长乐，桃杷鼓筝。竹则□□绿□，交战策皮。泪沾虞后，龙还葛陂。便娟防露，檀栾夹池。聊右书而左琴，且继踵於华阴。彼门人之门道，各家求而有心。先铅仇於鱼鲁，乃纷定於陶阴。识三家之云谬，知五门之可寻。时仰禀於皇猷，讨巴、濮於裨□；乃棱威於华、墨，出车槛之云修。观月窟之入附，睹日勒之来游。既虎牙而成号，又龙额而为候。仰皇德之洪深，疑朱离於侏任。见白题之蹋鼓，看鸟孙之学瑟。献挂条之良赆，奉桃枝之怪琛。嗤聚米於马援，哂画地於臧□。彼蠢尔之为鲠，伊凭凌而未静。异黄金於黑山，非绿林於青岭。余喟然以指踪，实济宽而持猛。负步光之文剑，惊汉阳之夕景。麾灵琚之左转，光玳簪而右参。白云生而阵合，红尘起而军暗。於是驱□□，命蹶张，回翠盖之金爪，临绛宫之玉堂。拟都护之戊己，模荆尸之甲裳。作齐军之减灶，教燕师之臣墙。观田□复於虞泽，命车右而前驱。犹从戎於细柳，若驱马於长榆。矜猿鸣之抱木，伤兔走之依株，每愀然而作色，方载驰而转轼阅放鹿而兴悯，对乱鳞而动恻，矧高宴於城隅，驻五马而踟蹰。乃有青琴碧玉，绛树绿珠。西河王豹，东野绵驹；兰缸夕然，合璧斜天。照流风之回雪，映出水之初莲。非吾心之所悦，曾未始而流连。滥叨荣於分陕，逾一纪之星躔。子既生而冠字，嗟留滞以回□。罢临边之瑞节，观楚黎之卧辙。向秋野之苍茫，对寒江之幽咽。散归云之郁蓊，吐长风之《风□》笞。闻羌笛之哀怨，听胡笳之凄切。惨余袂兮泪成行，攀余辕兮不忍别。奉信圭而入朝，驱驷马（《艺文类聚》作「驱骏驷」）而乘轺。既总司於戎旅，亦兼饰於丰貂。登虎踞而目极，忽平原之已超。带方逵之九轨，接驰道之三条。彼重门之击析，冯霞起以建标。杂丹楼以藻井，闲青山於绮缭。耆落星之从□，睹□火之迢绕。郁如蓬莱之临沧海，憬如昆仑之出绛霄。函、夏之所觌，江、汉之所朝。若夫天不爱道，地不爱宝，宾连紫达，华平朱草，麒麟五色，飞兔双翼，集我君圃之旁，游我帝梧之侧。於斯时也，天子郊帝於员丘，高玉简於东汉；迈金版於西周，奏苍璧而服大裘。乐有云翘之舞，牲非茧栗之牛；设黄琮而礼地，望方泽乎神州。节会咸池之□，冕无繁露之旒。观三农乎九谷，荐黍稷之□童□。命甸师而清尘，诏封人而出宿。敬青坛而致虞，动翠耜而祈谷。时季春之上巳，临祓乎沼□。杏花发於露寒，棘实浮於蒙汜。爰长久之御节，采日精於山趾。天策夜而动星，钩陈朝而按轨。予是时也，陪玉软，饰金羁，驱□□耳，《贝翟》翠罴，乘倜傥，控权奇，宝剑昭晰，彩□耳陆离，乍俯马足，时仰月支。见灵鸟之占巽，观司南之候离。习执鞭而珥笔，虽日夕而忘疲。奥重明堂地，景已乎正阳。乃八片而四达，开上员而下方。置阴鉴之明木，设圭瓒而盈觞。谇天官乎冢宰，服端委而辩方。虔植物之蕴藻，鄙将响之牛羊。藉鸿私而置传，复惟毂而怀方。溯蛟川於汇泽，洽鹄塞於浔阳。何蠡川之浩浩，而匡岫之苍苍。其匡岫也，盘纡□□，□急嶙郁律，峻极于天，千霄秀出，岑□崎□羲，鸟兔蔽亏，□含岈豁闻，背原面野。坟飞流於天末，鼓雷霆於岩下。耸高馆於去中，联丛祠於星社。雕甍绮阁，吁可畏其欲落；云雾杳冥，萦万岭而俱青。照曜山庄，□□石梁；雁门馀帐，隆安故床。镜临江而分影，炉衔花而共香。若乃羽族徘徊，察风应雷，鸳鸯感梦，干鹊知来。露华挟此□而啸侣，衔环带垄而含猜。孔接影而□扬，雷□交颈而陪鳃。尔其彭蠡际天，用长百川；沸渭渝溢，潋淡连延。大则浩汗□漾，细则浇灌潺□。遇祈飙之弗爽，彼所报之无□□。且搏摇以九万，乍高风而三千。其中则有跎氵爵嘉鱼，燕羽龙须，戴星含石，蒲身雉躯，乍浮圆镜，时泛明珠。报荡子之长信，送仙人之短书。耻观鱼而为乐，解舒雁於高缴。必冀孔愉之龟，当如哙参之鹤。忾冲冠而发愤，嗟吾人之施薄。观进退於我生，每笃靖而居贞。羞为金谷之富，不矫石闾之清。每鞠躬而遵节，藉王道之既平。贵静者人所便，予得之於自然。非三百之不足，惜五十於丰年。笑□斜之行潦，喜甘雨於石田。飞新梅於倡粉，拂轻絮於房绵。月芝抽而晓落，灯花开而夜然。菊从风而金散，荷带水而珠员。已寤歌於折柳，复行吟而采莲。课七分与六日，推两地与参天。夕章程而钩股，亦剡注而参连。幼坟藉以自娱，迄方今而不渝。云气、芝英之简，悬针、倒薤之书，缄乎蒸栗之帙，饰乎酸枣之珠。拟河献之留真，希淳儒之席珍。笑彭聃之下士，联重义而自欣。（《艺文类聚》作「希淳于之席珍，临秋水之至乐，登春台而自欣」。）凿户牖而长望，混木雁而兼陈。嗟今来而古往，方（《艺文类聚》作「联」）绝笔於获麟。（《文苑英华》一百二十六；又见《艺文类聚》二十六，有删节。）



◇　言志赋

天文既表，人文可观。知负□之来易，信握镜之云难。差立极而补天，验璧合而珠连。有庖羲之八索，称朱襄之五弦。闻夏王之铸鼎，重农黄之播田。虽车轨之未同，弥惭於栋隆。戮封豕於海内，斩长狄於区中。怀宿昔之□□，并来游於菟园。悲元瑜之已逝，叹灵光之独存。想延宾於北阁，因直酒於南轩。闻莺鸣而怀友，听长笛其何言。夙有尚於清静，叨再入於鄢、郢。东窥文命之穴，南望鸿崖之井。遂抚运而登庸，谬垂旒而卷领。虽有愧於前英，每求衣於未明。召司□而照夜，观执圭而满庭。诚虽休以勿休，实旨酒之忘忧。绝何杨之妙舞，废绵驹之善讴。彼知止与知足，复何营而何欲。柱何用於黄金，案宁劳於青玉。尔乃高步北园，用荡嚣烦。桂偃蹇而临栋，石穹隆而架门。对灌木之修耸，观激水之飞奔。涧不风而自响，天无云而昼昏。闻宾鸿之夜飞，想过沛而沾衣。况登楼而作赋，望怀海而思归。（《艺文类聚》二十六）



◇　荡妇秋思赋

荡子之别十年，倡妇之居自怜。登楼一望，唯见远树含烟；平原如此，不知道路几千。天与水兮相逼，山与云兮共色。山则苍苍入汉，水则涓涓不测。谁复堪见鸟飞，悲鸣只翼。秋何月而不清，月何秋而不明。况乃倡楼荡妇，对此伤情。於时露萎庭蕙，霜封阶砌，坐视带长，转看腰细。重以秋水文波，秋云似罗。日黯黯而将暮，风骚骚而渡河。妾怨回文之锦，君思出塞之歌。相思相望，路远如何？鬓飘蓬而渐乱，心怀愁而转叹。愁萦翠眉敛，啼多红粉漫。已矣哉！秋风起兮秋叶飞，春花落兮春日晖；春日迟迟犹可至，客子行行终不归。（《艺文类聚》三十二）



◇　对烛赋

月似金波初映空，云如玉叶半从风。恨九重兮夕掩，怨三秋兮不同。尔乃传芳□，扬清曲，长袖留宾待烛。烛烬落，烛华明。花抽珠渐落，珠悬花更生。风来香转散，风度焰还轻。本知龙烛应无偶，复讶鱼灯有旧名。烛火灯光一只炷，讵照谁人两处情。（《艺文类聚》八十）





◇　采莲赋

紫茎兮文波，红莲兮芰荷；绿房兮翠盖，素实兮黄螺。於时妖童、媛女，荡舟心许；□首、徐回，兼传羽杯。棹将移而藻挂，船欲动而萍开。尔其纤腰束素，迁延顾步。夏始春馀，叶嫩花初，恐沾裳而浅笑，畏倾船而敛裾。故以水溅兰桡，芦侵罗衤□，菊泽未反，梧台迥见。荇湿沾衫，菱长绕钏。泛柏舟而容与，歌采莲於枉渚。歌曰：碧玉小家女，来嫁汝南王；莲花乱脸色，荷叶杂衣香。因持荐君子，愿袭芙容裳。（《艺文类聚》八十）





◇　鸳鸯赋

青田之鹤，昼夜俱飞；日南之雁，从来共归。双飞兮不息，自怜兮何极；一别兮经年，相去兮几千。雄飞入玄兔，雌去往朱鸢。岂如鸳鸯相逐，俱栖俱宿。胜林鸟之同心，迈池鱼之比目。朝浮兮浪华，夜集兮江沙。萍随流而传岸，网因风而缀花。见虹梁之春色，复相鸣而戢翼。兰渚兮相依，同盛兮同衰。魂上相思之树，文生新市之机。金鸡、玉鹊不成群，紫鹤、红雉一生分。愿学鸳鸯鸟，连翩恒逐君。（《艺文类聚》九十二）



◇　秋风摇落

秋风起兮寒雁归，寒蝉鸣兮秋草腓。萍青兮水澈，叶落兮林稀。翠为盖兮玳为席，兰为室兮金作扉。水周兮曲堂，花交兮洞房。树参差兮稍密，紫荷纷披兮疏且黄。双飞兮翡翠，并泳兮鸳鸯。神女云兮初度雨，班妾扇兮始藏光。且淹留兮日云暮，对华烛兮欢未央。（《文苑英华》三百五十八，又《艺文类聚》五十六引首四语。）





卷十六




◎　元帝（二）



◇　即位改元诏（承圣元年十一月丙子）

夫树之以君，司牧黔首。帝尧之心，岂贵黄屋，诚弗获已而临莅之，朕皇祖太祖文皇帝积德岐、梁，化行江、汉，道映在田，具瞻斯属。皇考高祖武皇帝明并日月，功格区宇，应天从民，惟睿作圣。太宗简文皇帝地侔启、诵，方符文、景。羯寇凭凌，时难孔棘。朕大拯横流，克复宗社。群公卿士、百辟庶僚，咸以皇灵眷命，归运斯及，天命不可以久淹，宸极不可以久旷，粤若前载，宪章令范，畏天之威，算隆宝历，用集神器于予一人。昔虞、夏、商、周，年无嘉号，汉、魏、晋、宋，因循以久。朕虽云拨乱，且非创业，思得上系宗祧，下惠亿兆。可改太清六年为承圣元年。逋租宿责，并许弘贷；孝子义孙，可悉赐爵；长徒锁士，特加原宥；禁锢夺劳，一皆旷荡。（《梁书·元帝纪》）





◇　手诏封宗懔

昔扶柳开国，止日故人；西乡胙土，本由宾客。况事涉勋庸，而无爵赏。尚书侍郎宗懔，亟有帷幄之谋，诚深股肱之寄，从我于迈，多历岁时。可封信安县侯，邑一千户。（《周书·宗懔传》）



◇　劝农诏（承圣二年二月庚午）

食乃民天，农为治本，垂之千载，贻诸百王，莫不敬授民时，躬耕帝藉。是以稼穑为宝，《周颂》嘉其乐章；禾麦不成，《鲁史》书其方册。秦人有农力之科，汉氏开屯田之利。顷岁屯否，多难荐臻，千戈不戢，我则未暇。广田之令，无闻於郡国；载师之职，有陋於官方。今元恶殄歼，海内方一，其大庇黔首，庶拯横流。一厘旷务，劳心日仄；一夫废业，舄卤无遗。国富刑清，家给民足。其力田之身，在所蠲免。外即宣勒，称朕意焉。（《梁书·元帝纪》）



◇　将归建邺先遣军东下诏（承圣二年八月庚子）

夫爰始居亳，不废先王之都；受命於周，无改旧邦之颂。顷戎旃既息，关柝无警。去鲁兴叹，有感宵分，过沛殒涕，实劳夕寐。仍以潇、湘作乱，庸、蜀阻兵，命将授律，指期克定。今八表□段清，四郊无垒，宜从青盖之典，言归白水之乡。江、湘委输，方船连舳，巴峡舟船，精甲百万，先次建邺，行实京师；然後六军遄征，九□扬旆，拜谒茔陵，修复宗社。主者详依旧典，以时宣勒。（《梁书·元帝纪》）



◇　赠谥杜□诏（承圣二年）

□京兆旧姓，元凯苗裔，家传学业，世载忠贞。自驱传江渚，政号廉能；推毂浅源，实闻清静。奄致殒丧，恻怆於怀。可赠车骑将军，加鼓吹一部，谥日武。（《梁书·杜□传》）





◇　加王僧辩太尉、车骑大将军诏（承圣三年三月甲辰。按：今传作二月，误。）

赞俊遂贤，称于秦典；自上安下，闻之汉制。所以仰协台曜，俯佐弘图。使持节、侍中、司徒、尚书令、都督扬南徐东扬三州诸军事、镇卫将军、扬州刺史、永宁郡开国公僧辩，器宇凝深，风格详远，行为士则，言表身文，学贯九流，武该七略。顷岁征讨，自西徂东，师不疲劳，民无怨□，王业艰难，实兼夷险。宜其燮此中台，膺兹上将；寄之经野，匡我朝猷。加太尉、车骑大将军，馀悉如故。（《梁书·王僧辩传》）



◇　追谥王佥诏（承圣三年）

贤而不伐曰恭，谥恭子。（《梁书·王份附传》）





◇　敕杜龛（承圣初）

卿年时尚少，习读未晚。颜晃文学之士，使相毗佐。造次之闲，必宜谘禀。（《陈书·颜晃传》，承圣初，杜龛为吴兴太守，元帝使晃管其书翰，仍敕龛。）



◇　手敕报王僧辩

孔、沈二士，今且借公。（《陈书·孔奂传》，元帝於荆州即位，徵奂及沈炯并令西上，僧辩累表请留之，帝手敕报僧辩。）





◇　手敕报颜之仪

枚乘二叶，俱得游梁；应贞两世，并称文学。我求才子，鲠慰良深。（《周书·颜之仪传》，之仪献《神州颂》，辞致雅赡，元帝手敕报。）



◇　别敕王僧辩（承圣三年十月）

黑泰背盟，忽便举斧。国家猛将，多在下流，荆陕之众，悉非劲勇。公宜率貔虎，星夜就路，倍道兼行，赴倒悬也。（《梁书·王僧辩传》）



◇　答南平王恪等令（太清四年十一月）

数锺阳九，时惟百六，鲸鲵未翦，寤寐痛心。周粤天官，秦称相国，东至于海，西至于河，南次朱鸢，北渐玄塞。率兹小宰，弘斯大德。将何用继踪曲阜，拟迹桓、文，终建一匡，肃其五拜。虽义属随时，事无虚纪，传称皆让，《象》著鸣谦，瞻言前典，再怀哽恧。（《梁书·元帝纪》）



◇　与诸藩令

令：即日青凫朽贯，红粟盈仓，据有全楚，奄荒南服，舳舻万计，铁马千群。一九之士，可封函谷；半纸之翰，能下聊城。而不以富贵为荣，不以妻孥为念，沥血叩心，枕戈尝胆，其何故哉！政欲扫荡长蛇，诛锄封豕，本非经略三夏，包罗二别，而中流未附，必鲠王师，弗见勤王之勋，且有亲寻之辱，兴言思此，载劳寤寐。政当浮舟水次，秣马江陵，静听郢藩，若为消息。脱能前驱入讨，同盟勤王。陕服景从，差为未晚。如其驱率市人，沂流西入。凡我腹心，人百其勇。判当待彼先举，然後从事。兵非我始，幸各逡巡。其间小小应接，非今所议。（《文馆词林》）



◇　答王僧辩等劝进令（太清五年十月）

孤以不德，天降之灾，枕戈饮胆，扣心泣血。风树之酷，万始不追；霜露之哀，百忧总萃。甫闻伯升之祸，弥切仲谋之悲。若封豕既歼，长蛇即戮，方欲追延陵之逸轨，继子臧之高让，岂资秋亭之坛，安事繁阳之石。侯景，项籍也；萧栋，殷辛也，赤泉未赏，刘邦尚曰汉王；白旗弗悬，周发犹称太子。飞龙之位，孰谓可跻；附凤之徒，既闻来议。群公卿士，其谕孤之志，无忽。（《梁书·元帝纪》）



◇　又答（太清五年十一月乙亥）

省示，复具一二。孤闻天生蒸民而树之以君，所以对扬天休，司牧黔首。摄提、合雒以前，栗陆、骊连之外，书契不传，无得称也。自阪泉彰其武功，丹陵表其文德，有人民焉，有社稷焉，或歌谣所归，或惟天所相。孤遭家多难，大耻未雪，国贼则蚩尤弗翦，同姓则有扈不宾，卧而思之，坐以待旦，何以应宝历，何以嗣龙图。庶一戎既定，罪人斯得，祀夏配天，方申来议也。（《梁书·元帝纪》）



◇　下断劝进表奏令

《大壮》乘乾，《明夷》垂翼，睿度亟移，玉律屡徙，四岳频遣劝进，九棘比者表闻。谯、沛未复，茔陵永远，于居于处，寤寐疚怀，何心何颜，抚兹归运。自今表奏，所由并断，若有启疏，可写此令施行。（《梁书·元帝纪》）





◇　耕种令（太清六年正月甲戌）

军国多虞，戎旃未静，青领虽炽，黔首宜安。时惟星鸟，表年祥於东秩；春纪宿龙，歌岁取於南□。况三农务业，尚看夭桃敷水；四人有令，犹及落杏飞花。化俗移风，常在所急；劝耕且战，弥须自许。岂直燕垂寒谷，积黍自温，宁可坠此玄苗，坐冷红粒，不植燕颔，空候蝉鸣。可悉深耕溉种，安堵复业，无弃民力，并分地利。班勒州郡，咸使遵承。（《梁书·元帝纪》）



◇　又答王僧辩等劝进令（太清六年三月己丑）

省表，复具一二。群公卿士，亿兆夷人，咸以皇天眷命，归运所属，用集宝位于予一人。文叔金吾之官，事均往愿；孟德征西之位，且符前说。今淮海长鲸，虽云授首；襄阳短狐，未全革面。太平玉烛，尔乃议之。（《梁书·元帝纪》。）





◇　解严令（太清六年四月丁巳）

军容不入国，国容不入军。虽子产献捷，戎服从事，亚夫弗拜，义止将兵。今凶丑歼夷，逆徒殄溃，九有既截，四海□安。汉官威仪，方陈盛礼，卫多君子，寄是式瞻。便可解严，以时宣勒。（《梁书·元帝纪》）





◇　赦令太清六年五月乙酉

君子赦过，著在周经；圣人解纲，闻之汤令。自猃狁孔炽，长蛇荐食，赤县阽危，黔黎涂炭，终宵不寐，志在雪耻。元恶稽诛，本属侯景；王伟是其心膂，周石珍负背恩义，今并烹诸鼎镬，肆之市朝。但比屯□寇扰，为岁已积，衣冠旧贵，被逼偷生，猛士勋豪，和光苟免，凡诸恶侣，谅非一族。今特阐以王泽，削以刑书，自太清六年五月二十日昧爽以前，咸使惟新。（《梁书·元帝纪》）





◇　召学生教

阁下：昔楚王好《诗》，沛王传《易》，犹且传之不朽，以为盛事。况吾亲承天旨，闻《礼》闻《诗》，方欲化行南国，被於西楚。（《艺文类聚》三十八）



◇　下荆州辟韩怀明等教

处士河东韩怀明、南平韩望、南郡瘐承先、河东郭□，并脱落风尘，高蹈其事。两韩之孝友纯深，庾、郭之形骸枯槁。或橡饭菁羹，惟日不足；或葭墙艾席，乐在其中。昔伯武、贞坚，就仕河内；史云孤劭，屈志陈留。岂曰场苗，实惟攻玉。可加引辟，并遣喻意。既同魏侯致礼之请，庶无辟疆三缄之叹。

◇　上忠臣传表

资父事君，实曰严敬；求忠出孝，义兼臣子。是以冬温夏清，尽事亲之节；进思将美，怀出奉之义。羲、轩改物，殷、周受命；三能十乱，九棘、五臣。靡不夙夜在公，忠为令德。若使缙云得姓之子，姬昌鲁卫之臣。是知理合君亲，孝忠一体；性与率由，因心（《初学记》作「恩义」）致极。臣连华霄汉，凭晖日月，三握再吐，夙奉紫庭之慈，春《诗》秋《礼》，早蒙丹□之训。宣帝裒德，麟阁画充国之形；显宗念功，云台图仲华之象。（《艺文类聚》二十，《初学记》十七。）



◇　请於州立学校表

臣闻公宫之南，四术、四教；司乐成均，六诗、六律。韶□既舞，羽签之道行焉；党塾兹备，离经之志辩焉。故不升嵩、霍，岂识乾行之峻；不临溟、渤，安知地载之厚。洎乎秦焚金篆，周亡玉镜，群言争乱，诸子相腾，《书》则夏侯、欧阳，《易》则神输、道训，《诗》乃齐、鲁、毛、韩，《传》称邹、左、张、夹，《礼》有曲台、王史之异，《乐》有龙德赵定之殊。伏惟陛下，抚五辰而建五长，播九德而导九州。容成为历，兴景云之瑞；伶伦吹律，应黄锺之□。拨乱反正，经武也；制礼作乐，纬文也。若非六经庖厨，百家异馔，三坟为瑚琏，五典为笙簧，岂能暴以秋阳，纡就望之景，濯以江汉，播垂天之泽。（《艺文类聚》三十八）



◇　荐顾协表

臣闻贡玉之士，归之润山；论珠之人，出於枯岸。是以刍荛之言，择於廊庙者也。臣府兼记室参军吴郡顾协，行称乡闾，学兼文武，服膺道素，雅量邃远，安贫守静，奉公抗直，傍阙知己，志不自营，年方六十，室无妻子。臣欲言於官人，申其屈滞，协必苦执贞退，立志难夺，可谓东南之遗宝矣。伏惟陛下未明求衣，思贤如渴，爰发明诏，各举所知。臣识非许、郭，虽无知人之鉴，若守固无言，惧贻蔽贤之咎。昔孔愉表韩绩之才，庾亮荐翟汤之德，臣虽未齿二臣，协实无惭两士。（《梁书·顾协传》）



◇　荐鲍几表

臣闻思皇多士，仄陋所以明扬；畴咨熙载，髦俊所以并作。斯固殷殿初基，拾龙渊之宝；虞祠始构，献凤管之玉。旌蒲出鲁，贲帛归齐；颂声既兴，盛业斯在。伏惟陛下，则天纬地，乘正驭才，少汰八风，澄明六合。叶龟、登梦之客，日贲於丘园；韦毂、投钓之臣，相望於魏阙。故已物无遗宝，□□□□振鹭有充庭之讴，白驹罕空谷之咏，洋洋济济，无得而称者焉。臣诚识愧知才，职非选举。窃以进贤上赏，蔽贤显戮，敢缘斯义，用举所知。伏见鲍几，门庭雍睦，立身贞退，博涉文史，颇闲刀笔，忠公抗直，出宰廉平，雅志弘深，安贫专静，解巾入仕，三十馀年，自游臣府，一纪於兹。前宰东邑，实有二鲁之风；近处南台，欲尊两鲍之则。伏揆天严，已当简在。脱蒙显居良局，登以清贯，将齐毛□古人之服，实同吴隐酌水之廉。昔丁隈牧州，陈顾翟之好礼；徐靖为郡，荐袁涣之笃学。桓范驱传，先举管宁；朱则剖符，亦称董直。臣才非往哲，识愧前修，轻尘听览，伏待斧钺。（《艺文类聚》五十三）



◇　迁荆州输江州节表

周有掌节之职，汉有符节之令，所以子孙慷慨，忠肃勤王，无绝终古，有高前载。臣自拥旄鹤塞，执兹龙节，幸逢银山自溢，玉烛调年。虽免茂弘之讥，竟微辛毗之勇。（《艺文类聚》六十八）



◇　高祖武皇帝谥议

臣闻翼善传圣曰尧，仁圣盛明曰舜，受禅成功曰禹，除虐去残曰汤。谥者行之迹，号者功之表。虽贱不诔贵，卑不诔尊。而彰乎名者，盛德之嘉号也；被於物者，治定之实录也。斯所以声明焕乎锺石，昭晰备於弦管者焉。伏惟天纵钦明，惟睿作圣；功超三五，声逾七十。仰之弥高，就之弥远；载潜载跃，乃武乃文。先是木运告终，群后改属，乾维罔构，地纽如崩。祧祀阽危，公卿旰食。九牧有沦胥之悲，八表兴横流之叹，乃凝威黑水，表瑞丹陵，云合景从，表里神福，受终文组，允恭克让。知黔首不可以无归，苍生不可以无主。降汾阳之远志，不得已而临之。於是类帝□宗，革命创制，帝郊式展，殷荐斯洁。临兹大宝，化与和气俱宣；扇此王风，政与秋霜并肃。言悬日月，功格区宇。不以紫宸为贵，不以黄屋为尊。政谧刑措，民殷国阜。虹旌式卷，堡燧载清；胥象相因，环□苦无旷。天衢亭泰，王道升平；南海候风，东溟奉贡。膏露凝枝，庆云解石；山开苍壁，地出玄圭，骠骑把钺，则休屠款塞；太尉抗旌，则名王蹶角。声教所渐，浃灵蛇之都；威令所行，通烛龙之外。开庠建序，布护於成均；正俗移风，氛氲於司乐。虚纳十乱，引谅直之规；广辟四门。弘招贤之德。青衿知击壤之性，黄发恣鼓腹之欢。加以钻味微言，研精至道，文终所牧之典，史倚所读之书，无辍万机，日且千遍。驰郁郁之声，表乾乾之德。允所谓皇哉君哉，日用而不知者矣。方且告成岱岳，镂升中之玉简。昭事梁甫，秘礼首之金绳。而文王明夷，事侔往册；黄帝桥山，痛深前典。万有沦伤，三辰掩曜；人只轸慕，山海含悲。恸切陟方，哀深遏密；烦冤荼毒，贯切心髓。风树不静，陟岵何期。思所以钦若九功，仰稽七德。（《艺文类聚》十四）



◇　驰檄告四方

夫剥极生灾，乃及龙战，师贞终吉，方制犭贲豕。岂不以侵阳荡薄，源之者乱阶；定龛艰难，成之者忠义。故羿、浇灭於前，莽、卓诛於後。是故使桓、文之勋，复兴於周代；温、陶之绩，弥盛於金行。粤若梁兴五十馀载，平壹宇内，德惠悠长，仁育苍生，（《艺文类聚》作「群生」。）义征不服，左伊右□，咸皆仰化；浊泾清渭，靡不向风。建翠凤之旗，则六龙骧首，击灵鼍之鼓，则百神警肃。风、牧、方、邵之贤，卫、霍、辛、赵之将，羽林黄头之士，虎贲缇骑之夫，叱咤则风云兴起，鼓动则嵩、华倒拔。自桐柏以北，孤竹以南，碣石之前，流沙之後，延颈举踵，交臂屈膝。胡人不敢牧马，秦士不敢弯弓。叶和万邦，平章百姓，十尧九舜，曷足云也。贼臣侯景，匈奴叛臣，鸣镝馀噍。悬瓠空城，本非国宝，寿春畿要，赏不逾月。开海陵之仓，赈常平之米，檄九府之费，锡三官之钱，冒于货贿，不知纪极。敢兴逆乱，梗我王畿。贼臣正德，阻兵安忍。日者结怨江芈，远适单于。简牍屡彰，彭生之魂未弭；聚敛无度，景卿之诮已及。为虎传翼，远相招致。虔刘我生民。（《艺文类聚》作人民）离散我兄弟。我是以董率皋貔，躬擐甲胄，霜戈照日，则晨离夺晖，龙骑蔽野，则平原掩色，信与江水同流，气与寒风俱愤。凶丑畏威，委命下吏，乞活淮肥，苟存徐、兖。涣汗既行，丝纶爰被。我是以班师凯归，休牛息马。贼犹不悛，遂复矢流王屋，兵躔象魏。总章之观，非复听讼之堂；甘泉之宫，永乖避暑之地。坐召宪司，卧制朝宰，矫托天命，伪作符书。重增赋敛，肆意裒剥，生者逃窜，死者暴尸。道路以目，庶僚钳口。刑戮失衷，爵赏由心，老弱波流，士女涂炭。臧获之人，五宗及赏；□绅之士，三族见诛。谷粟腾踊，自相吞噬。喋喋黔首，路有衔索之哀；蠢蠢黎民，家陨桓山之泣，偃师南望，无复储胥、露寒，河阳北临，或有穹庐毡帐。南山之行，未足言其愆；西山之兔，不足书其罪。外监陈茔之至，伏承先帝登遐，宫车晏驾。奉讳惊号，五内摧裂，州冤本毒，无地容身。景阻饥既甚，民且狼顾，遂侵轶我彭蠡，凭凌我郡邑，窃据我江夏，掩袭我巴丘。我是以义勇争先，忠贞尽力。斩馘凶渠，不可称算，沙同赤岸，水若绛河。任约泥首於安南，化仁面缚於汉口，子仙乞活於鄢郢，希荣败绩於柴桑。侯景奔窜，十鼠争穴，郭默清夷，晋熙附义，计穷力屈，反杀後主。毕、原、酆、郇，并离祸患，凡、蒋、邢、茅，皆伏□□。是可忍也，孰不可容，幕府据有上流，是惟分陕，投袂荷戈、志在毕命。昔周依晋、郑，汉有虚、牟。彼惟末属，犹能如此；况联华日月，天下不贱，为臣为子，兼国兼家者哉！咸以义旗既建，宜须总一，共推幕府，实用主盟。粤以不佞，谬董连率，远惟国艰，不遑宁处。中权後劲，龚行天罚，提戈蒙险，陨越以之。天马千群，长戟百万，驱贲获之士，资智勇之力，大楚逾荆山，浅源度彭蠡，舳舻泛水，以掎其南，辎□委输，以冲其北。华夷百濮，赢粮影从。雷震风骇，直指建业。按剑而叱，江水为之倒流；抽戈而挥，皎日为之退舍。方驾长驱，百道俱入，夷山殄谷，充原蔽野。挟□曳牛之侣，拔距砾石之夫，骑则逐日逐风，弓则吟猿落雁。捧昆仑而压卵，倾渤海而灌荧。如驷马之载鸿毛，若奔牛之触鲁缟。以此众战，谁能御之！脱复峰虿若毒，兽穷则斗，谓山盖高，则四郊多垒；谓地盖远，则三千弗违。如彼怒蛙，譬诸鼷鼠，岂费万钧，无劳百溢。加以日临黄道，兵起绛宫，三门既启，五将咸发，举整整之旗，扫亭亭之气，故以临机密运，非贼所解，奉义而诛，何罪不服。今遣使持节、大都督征东将军、开府仪同三司、江州刺史、尚书令、长宁县开国侯王僧辩，率众十万，直扫金陵。鸣鼓聒天，扌从金振地，朱旗夕建，如赤城之霞起；戈船夜动，若沧海之奔流。计其同恶，不盈一旅，君子在野，小人比周。荷校灭耳，匪朝伊夕。栈长狄之喉，系郅支之颈。今司寇明罚，质□所诛，止侯景而已。黎元何辜，一无所问。诸君或世树忠贞，身荷宠爵，羽仪鼎族，书勋王府，俯眉猾竖，无由自效，岂不下惭泉壤，上愧皇天！失忠与义，难以自立。想诚南风，乃眷西顾，因变立功，转祸为福。有能缚侯景及送首者，封万户开国公，绢布五万匹。有能率动义众，以应官军，保全城邑，不为贼用，上赏方伯，下赏剖符，并裂山河，以纡青紫。昔由余入秦，礼同卿佐；日□降汉，且珥金貂。必有其才，何血阝无位。若执迷不反，拒逆王师，大军一临，刑兹罔赦。孟诸焚燎，芝艾俱尽；宣房河决，玉石同沈。信赏之料，有如皎日；黜陟之制，事均白水。檄布远近，咸使知闻。（《梁书·元帝纪》，又略见《艺文类聚》五十八）



◇　庆南郊启

大裘而冕，陶匏以质；黄锺既奏，云门斯舞。乐谐六变，歌陈九德；感天动神，式展诚敬。（《艺文类聚》三十八。）



◇　庆东耕启

伏惟陛下，敬授民时，造幄籍圃。汉之元凤，未足捧羁；晋之太始，非堪扶毂。但承明侍从，即事未由。周南留滞，伏深恋仰。（《艺文类聚》三十九）



◇　谢敕赐第启

窃以汉锡五伦，实云清吏；魏宠卫臻，用旌庸直。未如灵光输奂，睢阳爽垲。北连城阙，有似甄侯之舍；东望市廛，荣深预章之圃。昔狼望未平，冠军辞宅；马池犹隔，雍丘让邸。臣惭霍曹远志，但识君命无违。再思庸陋，九殒非答。（《艺文类聚》六十四，《初学记》二十四。）



◇　为东宫荐石门侯启

切以凤鸣朝阳，必资蓝田之宝；龙门点额，亦俟堂溪之珍。是以紫玉见称，黄金为贵；文传梦鸟，学重灵蛇。点漆凝脂，事逾卫介；浑金璞玉，才匹山涛。昔翟汤隐逸，见称庾亮；陈平器局，被荐无知。以人废言，诚增竦□；进贤上赏，伏待慈照。（《艺文类聚》五十三）



◇　谢东宫赐白牙镂管笔启

春坊漆管，曲降深恩；北宫象牙，猥蒙沾逮。雕镌精巧，似辽东之仙物；图写奇丽，笑蜀郡之儒生。故知嵇赋非工，王铭未善。昔伯喈致赠，谗属友人；葛龚所酬，止闻通识。岂若远降鸿慈，曲覃庸陋。方觉□留璃无当，随珠过侈。但有羡卜商，无因则削；徒怀曹植，恒愿执鞭。（《艺文类聚》五十八）



◇　谢东宫贲貂蝉启

挹娄之毳，曲降鸿恩；丽水之珍，复蒙殊奖。东平紫貂之赐，非闻暖额；中山黄金之锡，岂曰附蝉。坐变仲尼之容，增晖允南之貌。（《艺文类聚》六十七）



◇　谢东宫赐尘尾锦帔团扇等启

杨雄口讷，本贵谈端；田□貌寝，终於丽饰。始兴之扇，方斯非拟；邺中之锦，匹此为轻。方愿弘此仁风，既动承华之气；服兹怀袖，复比文若之香。（《艺文类聚》六十九）



◇　谢东宫《广□》宝枕启

泰山之药，既使延龄；长生之枕，能令益寿。黄金可化，岂直刘向之书；阳燧含火，方得葛洪之说。况复重安玳瑁，独胜瑰材；方松非匹，称榴未拟。（《艺文类聚》七十）



◇　谢敕赐缛启

昔汉后赐貂，魏君送缛，未有玄免来王，黄龙作贡，便觉肃《广□》非遥，挹娄无远。（《艺文类聚》七十）



◇　谢东宫贲花钗启

嗤乱九衢，花含四照。田文之珥，惭於宝叶；王粲之咏，恧此乘莲。九官之当，岂直黄香之赋；三珠之钗，敢高崔瑗之说。况以丽玉澄晖，远过玳瑁之饰；精金曜首，高践翡翠之名。（《艺文类聚》七十）





◇　上东宫古迹启

施宜八分之巧，元常三体之妙，史籀李斯之篆，梁鸿曹喜之书，莫不总萃桂宫，盈满甲馆。窃以鸾惊之势，既闻之於索靖；鹰□寺之巧，又显之於蔡邕。是以游雾重云，传敬礼之法；鸟颉鲁颃，表扬泉之赋。颇好六文，多惭三礼；尚方大篆，既其牢落。柱下方书，何曾仿佛。空慕河间之聚书，竟微东平之献表。齐攸、尺牍，顾已缺然；北海楷、隶，终成难拟。（《艺文类聚》七十四）



◇　谢上画蒙敕裒赏启

臣簿领馀暇，窃爱丹青。云台之像，终微仿佛，宣室之图，更难议拟。成蝇罕术，画马疏文。人非世将，恩深晋帝之赏；迹愧景山，宠逾魏皇之诏。



◇　谢东宫《广□》陆探微画启

工逾画马，巧迈图龙。试映玉池，即看鲁动；还傍金屏，复疑蝇集。史迁暂睹，悬识留侯之貌；汉帝一瞻，便见王嫱之像。（《艺文类聚》七十四）



◇　谢东宫赐弹棋局启

绎本惭游艺，弥愧拂巾。凤峙鹰扬，信难议拟；鸟□星悬，曾何仿佛。莲花未易，玉屑不工。缘边之法，庶遵细柳之阵；徘徊之势，方希明月之楼。子桓有锡，闻於遂古；季绪蒙赐，即事可传。（《艺文类聚》七十四）



◇　上谷充军粮启

臣闻金城千仞，必资守粟；革车千乘，其在馈实。原武车绥旌，列飞鸿之行陈；奉辞受赈，□挚兽於□虎。贾逵渠水，虽曰难踪；梁习劝农，窃知自勉。（《艺文类聚》八十五）



◇　为江夏王安丰谢东宫贲锦启

舒将并石，堪来墓雨；萦持结缆，剩可荡舟。秦川书字，妙能八体；邺县登高，真堪九日。宋姬赠马，未足为荣；冯媛乘车，方兹非宠。



◇　东宫贲辟邪子锦白褊等启

江波可濯，岂藉成都之水；登高为艳，取映凤皇之文。至如鲜洁齐纨，声高赵谷；色方蓝浦，光譬灵山。试以照花，含银烛之状；将持比月，乱含璧之晖。（《艺文类聚》八十五）





◇　谢东宫贲瓜启

金萦始荐，琼蕊载珍；味夺蔗浆，甘逾石蜜。（《艺文类聚》八十七）



◇　为妾弘夜姝谢东宫贲合心花钗启

未得投壶，先应含笑；不因鸾凤，自能歌舞。夜姝昔往阳台，虽逢四照，曾游沣浦。惯识九衢，未有仍代爵钗。还胜翠羽，饰以南金，装兹丽玉。修靡夫人，本分章华之里；中山孺子，独荷春宫之恩。有志当能，无期投阁。（《艺文类聚》八十八）



◇　谢晋安王赐马启

绎武愧仲都，遂蒙大骊之锡；儒谢春卿，空颁名马之贲。故以取方□友，自匹龙媒。不待景公，婉如齐画；无劳马援，翻等汉铜。岂有灭没黑龙，连翩白马；钱文见重，津名取贵。相彼骐骥，犹深恋主；矧伊伏枥，弥结怀恩。（《艺文类聚》九十三）





◇　谢东宫赉蒸栗牛启

色似秘府之书，毛类陈王之玉。□角未奇，莹蹄非贵。（《艺文类聚》九十四）





◇　谢贲车螯蛤蜊启

车螯味高食部，名陈物志；蛤蜊声重前论，见珍若士。并东海波臣，西王母药。雀文始化，燕羽犹在；体润珠胎，形随月减。（《艺文类聚》九十七）



◇　谢赐功德净馔一头启

瑶器自满，金鼎流味；浆含都蔗，味资石蜜。（《北户录注》）





◇　又谢贲功德食一头启

天厨净馔，庵罗法果。（《北户录注》）





◇　谢敕送齐王瑞像还启

臣闻非晦非明，法身凝寂；有感有见，渴仰赴几。伏惟陛下，百姓为心，宜观种觉，十方皆见，普照玉畿。将使化行南国，乃卷西顾，江水安流，大川利涉。鲜云□□，暂掩晨离；甘雨霏微，犹藏宿雾。高明可仰，与天花而俱落；清梵腾空，杂埙篪以相韵。顶礼最胜，敬谒法王。瞻彼堵墙，不足为喻；立处针锋，弗云易拟。臣身持静戒，心□法流，接足道周，膜拜路左，得未曾有，喜跃充遍。（《艺文类聚》七十七）





卷十七




◎　元帝（三）



◇　与学生书

吾闻断玉为器，谕乎知道；惟山出泉，譬乎从学。是以执射执御，虽圣犹然；为弓为箕，不无以矣。抑又闻曰：汉人流麦，晋人聚萤。安有挟册读书，不觉风雨已至；朗月章奏。不知爝火为微。所以然者，良有以夫！可久可大，莫过乎学；求之於己，道在则尊。（《艺文类聚》二十三）



◇　答晋安王叙南康简王薨书

南康兄器宇冲贵，风神英挺。魏之中山，徒闻退让；晋之扶风，虽号师范。用今方昔，若吞梦云。及寻阳私疾，孝感神明；殆不胜丧，扶而後起。犹冀天道可期，岂谓福善虚说。且分违易久，嘉会难逢。绸缪宫阃，不过纨绮之事；离群作镇，动回星纪之历。志异双鸾之集，遽切四鸟之悲。松茂柏悦，夙昔欢□；芝焚蕙叹，今用呜咽。（《艺文类聚》二十二）



◇　与刘孝绰书

君屏居多暇，差得肆意典坟。吟咏情性，比复稀数古人；不以委约，而能不伎痒。且虞卿、史迁，由斯而作。想离属之兴，益当不少；洛地纸贵，京师名动。彼此一时，何其盛也！近在道务闲，微得点翰，虽无纪行之作，颇有怀旧之篇。至此已来，众诸屑役。小生之诋，恐取辱於庐江；遮道之奸，虑兴谋於从事。方且褰帷自厉，求瘼不休；笔墨之功，曾何暇豫。至於心乎爱矣，未尝有歇；思乐惠音，清风靡闻。譬夫梦想温玉，饥渴明珠；虽愧卞、随，犹为好事。新有所制，想能示之；勿等清虑，徒虚其请。无由赏悉，遗此代怀；数路计行，迟还芳札。（《梁书·刘孝绰传》，孝绰免官时，世祖出为荆州，至镇与孝绰书。）



◇　与萧挹书

阔别清颜，忽焉已久，未得音息，劳望情深。暑气方隆，恒保清善。握兰云阁，解绂龙楼，允膺妙选，良为幸甚。想同僚多士，方驾连曹；雅步南宫，容与自玩。士衡已後，唯在兹日。惟昆与季，文藻相晖；二陆、三张，岂独擅美。比暇日无事，时复含毫，颇有赋诗，别当相简。但衡巫峻极，汉水悠长；何时把袂，共披心腹。（《艺文类聚》三十）



◇　赐刘□书

邓禹文学，尚或执戈；葛洪书生，且云破贼。前修无远，属望良深。（《周书·刘□传，元帝承制，授树功将军、镇西府铭议参军，赐书。）



◇　遗周弘直书

适有都信，贤兄博士平安。但京师晋绅，无不附逆。王克己为家臣，陆缅身充卒伍，唯有周生，确乎不拔。言及西军，潺□掩泪；恒思吾至，如望岁焉。松柏后凋，一人而巳。（《陈书·周弘正传》，京城陷，弘直为衡阳内史，元帝在江陵，遗弘直书。）



◇　与周弘正手书

獯丑逆乱，寒暑亟离；海内相识，零落略尽。韩非之智，不免秦狱；刘歆之学，犹弊亡新。音尘不嗣，每以耿灼。常欲访山东而寻子云，问关西而求伯起。遇有今信，力附相闻，迟比来卸，慰其延伫。（《陈书·周弘正传》，王僧辩之讨侯景也，弘正与弘让自拔迎军。僧辩得之甚喜，即日启元帝。元帝手书与弘正，云云。仍遣使迎之。）





◇　答刘缩求述制旨义书

学山、学海，未臻其极；为龙、为光，或从王事。所赖昔经陕服，颇足良书；凭几据梧，静供游目。枕中之记，即用为枕；帷首之帙，仍可为帷。对此自娱，敬而待命。叩而必应，已谢悬锺；汲而无竭，复乖井养。（《艺文类聚》五十八）





◇　为书责数鲍泉二十罪

面如冠玉，还疑木偶；须似猬毛，徒劳绕喙。（《南史》六十二）





◇　答齐国双马书

名重桂条，形图柳谷。襄阳地穴，近求未易；滇池水里，远访犹难。价匹龙媒，声齐骥子。河精曜采，似伏波之铸铜；震象飞文，笑东瀛之刻玉。加以控斯银勒，利此金衔。鞍揭镂衢，光含两月；缠萦紫缕，色丽双丝。方嗤晋后，恒乘郑国之驷；更鄙曹君，经饷蜀王之马。（《艺文类聚》九十二）



◇　又书

於戏！马之为用，远矣大矣。斯所以乾为脊马，震为马足。有是哉！有是哉！何则？泮涣而驰，可以及日；踌躇而蹀，可以追风。赤菟之腾声，的颅之济主，陈王有烙羁之说，班生有缰绊之谈，抑闻斯美，远功此费。怀哉！老生不云乎：虽有拱璧，以先驷马。良用此道，中心藏之，何日忘之。（《艺文类聚》九十三）



◇　与武陵王纪书止蜀军东下

蜀中斗绝，易动难安。弟可镇之，吾自当灭贼。（《南史》五十三《武陵王纪传》，纪总戎，将发益镇，绎使胡智监至蜀书止之。）



◇　又别纸

地拟孙、刘，各安境界；情深鲁、卫，书信恒通。（同上。）





◇　与西魏书

子纠亲也，请君讨之。



◇　答王僧辩书

昔文康献橘，十有二子。用今方古，彼有惭色。今景之凶恶既稔，岂歌之声己及。嘉瑞远臻，但增叹慰。（《御览》九百六十六引《三国典略》）





◇　遗王僧辩书

贼既乘胜，必将西下。不劳远击，但守巴、丘。以逸待劳，无虑不克。



◇　与武陵王纪书

皇帝敬问假黄钺太尉武陵王：自九黎侵轶，三苗寇扰，天长丧乱，獯丑凭陵，虔刘象魏，黍离王室。朕枕戈东望，泣血西浮，殒爱子於二方，无诸侯之八百，身被属甲，手贯流矢，俄而风树之酷，万恨始缠，霜露之悲，百忧继集，扣心饮胆，志不图全。直以宗社缀旒，鲸鲵未剪，尝胆待旦，龚行天罚，独运四聪，坐挥八柄。虽复结坛待将，褰帷纳士，拒赤壁之兵，无谋於鲁肃，烧乌巢之米，不访於荀攸，才智将殚，金贝殆竭，傍无寸助，险阻备尝，遂得斩长狄於驹门，挫蚩尤於枫木。怨耻既雪，天下无尘，经营四方，专资一力，方与岳牧，同兹清静。隆暑炎赫，弟比如何文武具僚，当有劳弊。今遣散骑常侍、光州刺史郑安忠、指宣往怀。（《梁书·武陵王纪传》）





◇　又与武陵王纪书

甚苦大智！季月烦暑，流金砾石，聚蚊成雷，封狐千里，以兹玉体，辛苦行阵。乃眷西顾，我劳如何。自獯丑凭陵，羯胡叛换，吾年为一日之长，属有平乱之功，膺此乐推，事归当璧。傥遣使乎，良所迟也。如曰不然，於此投笔。友于兄弟，分形共气。兄肥弟瘦，无复相代之期；让枣推梨，长罢欢愉之日。上林静拱，闻四鸟之哀鸣；宣室披图，嗟万始之长逝。心乎爱矣，书不尽言。（《梁书·武陵王纪传》）



◇　裂帛为书催王僧辩入援

吾忍死待公，可以至矣。（《南史》八）



◇　与萧谘议等书

盖闻图光七尺，上英真珠之云；面门五色，傍临珊瑚之地。化为金案，夺丽水之珍；变同珂雪，高玄霜之彩。岂不有机则感，感而遂通；有神则智，智而必断。故碧玉之楼，升堂未易；紫绀之殿，入室为难。必须五根之信，以信为首；六度之檀，以檀为上。故能舍财从信，去有即空。率斯而谈，良可知矣。窃以瑞像放光，倏将旬日；蹈舞之深，形於寤寐。□跃之诚，结於兴寝。稍觉十字之蒸，嗤何曾之馔；五鼎之味，笑主偃之辞。鼋羹、麟脯，空闻其说；羊酪猩唇，曷足云也！困于酒食，未若过中不餐；□氐螺登俎，岂及春蔬为净。欲吾于三口洁斋，自寅至戌，一中而已。自有米如王锐，盐类虎笋；紫萝之芹，辽东之藻。十斤之梨，千树之橘；青笋紫姜，固栗霜枣。适口充肠，无索弗获；八功德水，并入法流。四士俱至，偕让弘道；同志为友，岂不盛欤。（《广弘明集》二十七上）





◇　与刘智藏书

菩萨萧法车置邮大士刘智藏侍者，自林宗遄反，玄度言归，以结元礼之心，弥益真长之叹。故以临风望美，对月怀贤；有劳寤寐，无忘兴寝。方今玄冥在节，岁聿云遒；日似青缇云浮红蕊。清台炭重，北宫井溢。想禅说为娱，稍符九次；成诵之功，转探三密。山间芳杜，自有松竹之娱；岩穴鸣琴，非无薜萝之致。修德之暇，差足乐也！昔韩梅两福，求羊二仲；郑林腾名於冯翊，周党传芳於太原。或有百镒可捐，千金非贵；松子为餐，蒲根是服。未有高蹈真儒，归宗法海。梵王四鹤，集林御而相鸣；帝释千马，经丘园而□步。有一於此，犹或称奇；兼而总之，何其盛也！故知南临之水，已类吕梁之川；北眺之山，弥同武安之岭。岂复还思溆浦，尚想强台；卷彼汉池，载怀荒谷。以此相求，心可知矣。仆久厌尘邦，本怀人外，加以服膺常住，讽味了因，弥用思齐，每增求友。常欲登却月之岭，荫偃盖之松，挹璇玉之源，解莲华之剑。藩维有限，脱履无由。每坐向诩之床，恒思管宁之榻。梦匡山而太息，想桓亭而延伫。白云间之，苍江不极；未因抵掌，我劳如何。想无金玉，数在邮示。弱水难航，犹致书於青鸟；流川弗远，伫芳音於赤玉。鹤望还信，以代萱苏；得志忘言。此宁多述。法车叩头叩头。（《广弘明集》二十八上）



◇　郑众论

汉世衔命匈奴，困而不辱者，二人而已。子卿手持汉节，卧伏冰霜；仲师固无下拜，隔绝水火。况复风生稽落，日隐龙堆；翰海飞沙，皋兰走雪。岂不酸鼻痛心，忆雒阳之宫陛；屑泣横悲，想长安之城阙。直以为臣之道，义不为生；事君之节，生为义尽。岂望拔幽泉，出重仞，经长乐，抵未央。及还望塞亭，来依候火；傍观上郡，侧眺云中。虽在己之愿自隆，而於时之报未尽。（《艺文类聚》五十三，《御览》七百七十九。）





◇　全德志论

物我俱忘，无贬廊庙之器；动寂同遣，何累经纶之才。虽坐三槐，不妨家有三径；接五侯，不妨门垂五柳。但使良园广宅，面水带山，饶甘果而足花卉，葆筠篁而玩鲁鸟。九月肃霜，时响田峻；三春捧兰，乍酬蚕妾。酌升酒而歌南山，烹羔豚而击西岳。或出或处，并以全身为贵；优之游之，咸以忘怀自逸。若此，众君子可谓得之矣。（《艺文类聚》二十一）



◇　论诗

诗多而能者沈约，文少而能者谢眺、何逊。（《梁书·何逊传》，《御览》五百九十九。）



◇　职贡图序

窃闻职方氏掌天下之图，四夷、八蛮，七闽、九貉，其所由来久矣。汉氏以来，南羌旅距，西域凭陵，创金城，开玉关，绝夜郎，讨日逐，睹犀甲则建朱崖，闻蒲陶则通大宛，以德怀远，异乎是哉！皇帝君临天下之四十载，垂衣裳而赖兆民，坐岩廊而彰万国，梯山航海，交臂屈膝，占云望日，重译至焉。自塞以西，万八千里；路之峡者，尺有六寸。高山寻云，深谷绝景，雪无冬夏，与白云而共色；冰无早晚，与素石而俱贞。逾空桑而历昆吾，度青邱而跨丹穴。炎风弱水，不革其心；身热头痛，不改其节。故以明珠、翠羽之珍，细而弗有；龙文、汗血之骥，却而不乘。尼丘乃圣，犹有图人之法；晋帝君临，实闻乐贤之象。甘泉写阙氏之形，後宫玩单于之图。臣以不佞，推毂上游。夷歌成章，胡人遥集，款开蹶角，沿沂荆门，赡其容貌，讯其风俗。如有来朝京辇，不涉汉南，别加访采，以广闻见。名为《职贡图》云尔。（《艺文类聚》五十五）



◇　丹阳尹传序

《传》曰：大夫受郡。《汉书》曰：尹者正也，及其用人，实难斯授。广汉和颜接下，子高自辅经术；孙宝行严霜之诛，袁安留冬日之爱。自二京版荡，五马南渡，固乃上烛天文，下应地理。尔其地势，可得而言。东以赤山为成、皋，南以长淮为伊、洛，北以锺山为芒、阜，西以大江为黄河。既变淮海为神州，亦即丹阳为京尹。虽得仁之盛，颇愧前贤；而眄遇之深，多用宰辅。皇上受图负衣，宝历惟新。制礼以告成功，作乐以彰治定。岂直四三皇，六五帝，孕夏陶周而已哉，若夫位以德叙，德以位成，每念忝莅京河，兹焉四载。以入安石之门，思勤王之政。坐真长之室，想清谈之风，求瘼馀晨，颇多夏景。今缀采英贤，为《丹阳尹传》。（《艺文类聚》五十）



◇　怀旧志序

吾自北守琅台，东探禹穴。观涛广陵，面金汤之设险；方舟宛委，眺玉笥之千霄。临水登山，命俦啸侣；中年承乏，摄牧神州。戚里英贤，南冠髦俊。荫真长之弱柳，观茂弘之舞鹤。清酒继进，甘果徐行。长安群公，为其延誉；扶风长者，刷其羽毛，。於是驻伏熊，回结驷，命邹湛，召王祥。余顾而言曰：斯乐难常，诚有之矣。日月不居，零露相半；素车白马，往矣不追。春华秋实，怀哉何已！独轸魂交，情深宿草。故备书爵里，陈怀旧焉。（《艺文类聚》三十四）





◇　全德志序

老子言全德归厚，庄周云全德不刑，《吕览》称全德之人，故以全德创其名也。此志隆大夫为首，伊人有学有辩，不夭不贫，宝剑在前，鼓瑟从後。连环炙□果，雍容卒岁；驷马高车，优游宴喜。既令公侯踞掌，复使要荒蹶角。入室生光，岂非盛矣！若乃河宗九策，事等神钩，阳雍双璧，理归玄感，南阳樊重，高阁连云，北海公沙，门人成市，咨此八龙，各传一艺。夹河两郡，家有万石；人生行乐，止足为先。但使樽酒不空，坐客恒满。宁与孟尝闻琴，承睫泪下；中山听息，悲不自禁，同年而语也。（《艺文类聚》二十一）



◇　孝德传序

夫天经地义，圣人不加；原始要终，莫逾孝道。能使甘泉自涌，邻火不焚，地出黄金，天降神女，感通之至，良有可称！（《艺文类聚》二十）



◇　忠臣传序

夫天地之大德曰生，圣人之大宝曰位，因生所以尽孝，因位所以立忠。事君事父，资敬之理宁异；为臣为子，率由之道斯一。忠为令德，窃所景行。且孝子、烈女、逸民，咸有别传；至於忠臣，曾无述制。今将发箧陈书，备加论讨。（《艺文类聚》二十，《初学记》十七。）



◇　忠臣传死节篇序

自非识君臣之大体，鉴生死之弘分，何以能灭七尺之躯，殉一顾之感。然平路康衢，从容之道进；危涂险径，忠贞之节兴。登平路者易为功，涉险涂者难为力。从容之用，世不乏人；忠贞之概，时难屡有。（《艺文类聚》二十）



◇　忠臣传谏争篇序

富贵宠荣，人所不能忘也；刑戮流放，人所不能甘也。而士有冒雷霆，犯颜色，吐一言，终知自投鼎镬，取离刀锯，而曾不避者，其故何也？盖伤茫茫禹迹，毁於一朝；赫赫宗周，灭成禾黍。何者？百世之後，王化渐颓，钦若之信既尽，解网之仁已泯，徒以继体所及，守器攸归。出则清警传路，处则凭玉负衣，事无暂舛，意有必从。所谓生於深宫之中，长於妇人之手，未尝知忧，未尝知惧。况惑裒人之巧笑，迷阳阿之妙舞，重之以刳散，用之以逋逃。亦有倾天灭地，泛宫、潴社之罪；拔本塞源，裂冠、毁冕之畔。於是策名委质，守死不二之臣，以刚肠疾恶之心，确乎贞一之性。不忍见霜露麋鹿，栖於宫寝；麦穗黍离，被於宗庙。故沥血抽诚，披胸见款，赴焦烂於危年，甘灭亡於昔日。冀桐宫有返道之明，望夷无不言之恨。而九重悬远，百雉严绝；丹心莫亮，白刃先指。见之者掩目，闻之者伤心。然後鸣条有不收之魂，商郊致白旗之戮。（《艺文类聚》二十四）



◇　金楼子序

行生曰：余於天下，为不贱焉。窃念臧文仲既殁，其言立於世。曹子桓云：立德著书，可以不朽。杜元凯言，德者非所企及，立言或可庶几。故户牖悬刀笔，而有述作之志矣。常笑淮南之假手，每嗤不韦之托人。由是年在志学，躬自探纂，以为一家之言。粤以凡庸，早赐茅社；祚土潇湘，搴帷陕服。早摄神州，晚居外相；文案盈前，书幌未辍。俾夜作昼，勤亦至矣。其间屡事玄言，亟登讲肆。外陈玉铉之文，内宏金叠之典。从乎华阴之市，废乎昌言之说。其事一也。六戒多务，千乘纠纷，夕望汤池，观仰月之势，朝瞻美气，眺非烟之色，替於笔削，其事二也，复有西园秋月，岸帻举□丕；左海春朝，连章离翰。虽有欣乎寸锦，而久弃於尺璧。其事三也。而体多羸病，心气频动。卧治终日，睢阳得善政之声；足不跨鞍，聊城有却兵之术。吾不解一也。常贵无为，每嗤有待。间斋寂莫，对林泉而握谈柄；虚宇辽旷，玩鱼鸟而拂丛著。爱静之心，彰乎此矣。而侯骑交驰，仍麾白羽之扇；兵车未息，还控苍兕之军。此吾不解二也。有三废学，二不解，而著书不息，何哉？若非隐沦之愚谷，是谓高阳之狂生者也。窃重管夷吾之雅谈，诸葛孔明之宏论，足以言人世，足以陈政术，窃有慕焉。老生有言：知我者希。则我者贵矣。有是哉！有是哉！裴几原、刘嗣芳、萧光侯、张简宪，余之知己也。伯牙之琴，嗟绿绮之长废；巨卿之骥，驱白马其安归。昔为俎豆之人，今成介胄之士，智小谋大，功名其安在哉？盖以《金楼子》为文也。气不遂文，文常使气；材不值运，必欲师心。霞闾得语，莫非抚臆；松石能言，必解其趣。风云元感，傥获见知。今纂开辟已来，至乎耳目所接，即以先生为号，名曰《金楼子》。盖王安之玄晏，稚川之抱朴者焉。（《金楼子》，《永乐大典》本。）



◇　洞林序

盖闻元枵之野，鬼方难测；朱鸟之舍，神道莫知。而缇幔晓披，即辩黄锺之气；灵台夕望，便知玉井之色。复以变乎天者，虽绝名言之外；存乎我者，还居称谓之中。余幼学星文，多历岁稔，海中之书，略皆寻究，巫咸之说，偏得研求。虽紫微迢递，如观掌握；青龙显晦，易乎窥览。羡门五将，亟经玩习；韩终六王，常所宝爱。至如周王白雉之筮，殷人飞燕之卜。蓍名聚雪，非关地极之山；卦有密云，能拥西郊之气。爻通七圣，世经三古。山阳王氏，直解谈元；河东郭生，才能射覆。并而雨之，窃自许矣。（《艺文类聚》七十五）



◇　追思张缵诗序

简宪之为人也，不事王侯，负才任气，见余则申旦达夕不能已已。怀夫人之德，何日忘之。（《梁书·张缵传》）



◇　法宝联璧序

窃以观乎天文，日月所以贞丽；观乎人文，藻火所以昭发。况复玉毫朗照，出天人之表；金牒空解，生文章之外。虽境智冥焉，言语斯绝；咏歌作出焉，可略谈矣。粤乃《书称汤诰》，篇陈梦说。昔则王畿居亳，今则帝业维扬功施天下，我之自出。岂与姚墟石纽，谯城温县，御龙居夏，唐杜入周而已哉！皇帝垂衣负衣，辨方正位，车书之所会同。南暨交趾，风云之所沾被；西渐流沙，武实止戈。秉宜生之剑，乐彰治定；减庖牺之瑟，相兼二八。知微知彰，将称四七；如貔如虎，宁俟容成。翠屋之游，广成石室之会。故以宗心者忘相，归凭者常乐。昔转轮获法，南宫有金龙之瑞；梵天请道，东朝开宝盖之祥。尽善尽美，独高皇代。古者所以出师入保，冬羽秋签。实以周颂幼冲，用资端士；汉盈末学，取凭通议。《大传之论孟侯》，《小戴》之谈司业。山川珍异，俟郊迎而可知；帷幄後言，藉垦田而求验。以今方昔，事则不然。我副君业迈宣尼，道高启筮之作。声超姬发，宁假卞兰之颂。譬衡、华之峻极，如渤、氵解之波澜。显忠立孝，行修言道；博施尚仁，动微成务。智察舞鸡，爻分封蚁；爰初登仕，明试以功。德加三辅，威行九流。董师虎据，操铍蝉冕。律乡沈济，物仰平分之恩；沂岱邛岷，民思後来之政。陈仓留反裘之化，淮海高墨帻之声。威渐黄支，化行赤谷。南通舜玉，北平尧柳；朝鲜航海，夜郎款塞。然後体道方震，两施云行；汉用戊申，晋维庚午。增晖前曜，独擅元贞；恩若春见，惠如冬日。履道为舆，策贤成驷；降意韦编，留神缃帙。许商算术，王围射谱；南龟异说，东驰杂赋。任良奕基，羡门式法；箴兴琴剑铭自盘盂。无不若指诸掌，寻泾辩渭。重以凤艳风飞，鸾文飙竖。纤者入无经，大者含元气，韵调律吕，藻震玄黄。岂俟取赞彦先，询闻雅主。至於鹿苑深义，龙宫奥说；远命学徒，亲登讲肆。词为宪章，言成楷式；往复王粲，事轶魏储。酬答蔡谟道高晋两，似悬钟之应响，犹衢尊之待酌，率迩者踵武，逖听者风声。是使金坚闭法，宝冥夕梦；无怀不灭，华胥夜感。自非建慧桥，明智剑，薰戒香，沐定水，何以空积忽微，尘贤劫而终现，黍累回干，蕴珠藏而方传。加以大秦之籍，非符八体；康居之篆，有异六爻。二乘始辟，譬马传兔；一体同归，弃犀崇象。润业滋多，见思平积；本有凝邈，了正相因。虽谈假绩，不摄单影；即此後心，还踪初焰。俱宗出倒，莲华起乎淤泥；并会集藏，明珠曜於贫女。性相常空，般若无五时之说；不生烦恼，涅□为万德之宗。无不酌其菁华，撮其旨要，采彼玳鳞，拾兹翠羽，润珠随水，抵玉昆山。每至鹤关旦启，黄绮之俦朝集；鱼灯夕烂，陈吴之徒晚侍。皆仰禀神规，躬承睿旨。爰锡嘉名，谓之联璧。联含珠而可氦，璧与日而俱升。以今岁次摄提，星在监德百法明门，於兹总备，千金不刊，独高斯典，合二百二十卷，号曰《法宝联璧》。虽玉杯繁露，若傍蒹葭；金台凿楹，似吞云梦。绎自伏枥西河，摄官南国，十回凤官，一奉龙光。笔削未勤，徒荣卜商之序；稽古盛则，文惭安国之制。谨抄纂爵位，陈诸左右：

使持节、平西将军、荆州刺史、湘东王绎，年二十七，字世诚。

侍中、国子祭酒、南兰陵萧子显，年四十八，字景畅。

散骑常侍、御史中丞彭城刘溉，年五十八，字茂灌。

散骑常侍、步兵校尉、东宫侍南琅邪王修，年四十二，字彦远。

吴郡太守、前中庶子、南琅邪王规，年四十三，字威明。

都官尚书、领右军将军彭城刘孺，年五十五，字孝□犀。

太府卿、步兵校尉河南褚球，年六十三，字仲宝。

中军长史、前中庶子陈郡谢桥，年四十五，字国美。

中庶子彭城刘遵，年四十七，字教陵。

中庶子南琅邪王□犀，年四十五，字孺通。

宣城王友、前仆东海徐喈，年四十二，字彦邕。

前御史中丞河南褚□犀，年六十，字士洋。北中郎长史、南兰陵太守陈郡袁君正，年四十六，字世忠。

中散大夫、金华宫家令吴郡陆襄，年五十四，字师卿。

中散大夫、琅邪王藉，年五十五，字文海。

新安太守、前家令东海徐离，年六十四，字士缋。前尚书左丞沛国刘显，年五十三，字嗣芳。

中书侍郎南兰陵萧几，年四十四，字德玄。

□麾长史、寻阳太守、前仆京兆韦棱，年五十五，字威直。

前国子博士范阳张绾，年四十三，字孝卿。

轻车长史南兰陵萧子范，年四十九，字景则。庶子吴郡陆罩，年十八，字洞元。庶子南兰陵萧填，年四十，字文启。

秘书丞、前中舍人南琅邪王许，年二十五，字幼仁。

宣城王文学南琅邪王训，年二十五，字怀范。

洗马权兼太府卿彭城刘孝仪，年四十九，字孝仪。

洗马陈郡谢禧，年二十六，字休度。中军录前洗马彭城刘蕴，年三十三，字怀芳。

前洗马吴郡张孝总，年四十二，字孝总。

南徐州治中南兰陵萧子开，年四十四，字景发。

平西中录事参军、典书通事舍人南郡庾肩吾，年四十八，字子慎。北中记室参军颖川庾仲容，年五十七，字仲容。

宣惠记室参军南兰陵萧滂，年三十二，字希传。

舍人南兰陵萧清，年二十七，字元专。

宣惠主簿前舍人陈郡谢嘏，年二十五，字茂范。

尚书都官郎陈郡殷劝，年三十，字弘善。

安北兵参军彭城刘孝威，年三十九，字孝威。

前尚书殿中郎南兰陵萧恺，年二十九，字元才。（《广弘明集》二十）



◇　内典碑铭集林序

夫法性空寂，心行处断，感而遂通，随方引接。故鹊园善诱，马苑弘宣；白林将谢，青树已列。是宣金牒，方寄银身。自象教东流，化行南国。吴主至诚，历七霄而光曜；晋王画像，经五帝而弥新。次道、孝伯，嘉宾、玄度，斯数子者，亦一代名人。或修理止於伽蓝，或归心尽於谈论。铭颂所称，兴公而已。夫披文相质，博约温润，吾闻斯语，未见其人。班固硕学，尚云赞颂相似；陆机钩深，犹闻碑赋如一。唯伯喈作铭，林宗无愧；德祖能诵，元常善书。一时之盛，莫得系踵。况般若玄渊，真如妙密，触言成累，系境非真。金石何书，铭颂谁阐；然建塔纪功，招提立寺。或兴造有由，或誓愿所记。故镌之立石，传诸不配。亦有息心应供，是曰桑门。或谓智囊，或称印手。高座擅名，预伊师之席；道林见重，陪飞龙之座。峨眉、庐阜之贤，邺中、宛邓之哲，昭哉史册，可得而详。故碑文之兴，斯焉尚矣。夫世代亟改，论文之理非一；时事推移，属词之体或异。但繁则伤弱，率则恨省；存华则失体，从实则无味。或引事虽博，其意犹同；或新意虽奇，无所倚约。或首尾伦帖，事似牵课；或翻复博涉，体制不工。能使艳而不华，质而不野；博而不繁，省而不率。文而有质，约而能润；事随意转，理逐言深。所谓菁华，无以间也。子幼好雕虫，长而弥笃，游心释典，寓目词林，顷常搜聚，有怀著述。譬诸法海，无让波澜；亦等须弥，同归一色。故不择高卑，唯能是与。倘未详悉，随而足之。名为《内典碑铭集林》，合三十卷。庶将来君子，或裨观见焉。（《广弘明集》二十）





卷十八




◎　元帝（四）



◇　职贡图赞

北通玄菟，南渐朱鸢；交河悠远，合浦回□。兹海无际，阴山接天；遐哉鸟穴，永矣鸡田。（《艺文类聚》七十四）





◇　孝德传皇王篇赞

天子之孝，曰圣与仁。重瞳表德，参漏通神。皇矣高祖，连镳舜禹；天经地义，重规沓矩。道逾七十，声超三五。



◇　孝德传天性篇赞

生之育之，长之畜之，顾我复我，答施何时。欲报之德，不可方思。涓尘之孝，河海之慈。废书叹息，泣下涟ㄝ。（《艺文类聚》二十，《初学记》十七。）



◇　忠臣传记托篇赞

太真英梃，投袂勤王；伯猷蹈节，身殒名扬。嶷嶷景倩，主亡与亡；嗟乎尚矣，惟国之良。



◇　忠臣传陈争篇赞

子政铿铿，诚存社稷；朱云折槛，遂其□辛直。



◇　忠臣传执法篇赞

设官分职，咸曰师师。彼己之子，邦之直司。豺狼当路，安问狐狸。昏明有世，直道无时。（《艺文类聚》二十）



◇　东宫後堂仙室山铭

太华削成，本擅奇声。峰如雪委，岭若莲生。云除紫盖，霞通赤城。金坛是录，玉记题名。凤依桐树，鹤听琴声。殿接南箕，桥连北斗。秋河从带，春禽衔绶。朱鸟安窗，青龙作牖。（《艺文类聚》七）



◇　漏刻铭

玉衡称物，金壶博施；司南司火，未符兹义。帝曰钦哉，纳隍斯譬。实惟简在，穷神体智。宫槐晚合，月桂宵晖；清台莫爽，解谷胥依。七分六日，五祀三微。事齐幽赞，乃会通几。碧海有干，绛川犹竭。飞流五色，涓涓靡绝。龙首傍注，仙衣俯裂。箭不停晷，声无暂辍。用天之贞，分地之平。如弦斯直，如渭斯清。（《艺文类聚》六十八）



◇　香炉铭

苏合氤氲，非烟若云：时稼更薄，仁聚还分。火微难尽，风长易闻。熟云道力，慈悲所薰。（《艺文类聚》七十）



◇　梁安寺刹下铭

阿阁□危弊，洞房□□条。似灵光之金扇，类景福之银铺。垂琬琰之文□，饰琅□干之仙宝。神童戾止，亟连翩於威凤；萨垂来游，屡徘徊於绀马。有识之所虔仰，无著之所招提。观慧楼而下拜，望天街而兴善。辞曰：

尘沙无始，造色无先。飞蛾不息，萦蚕自缠。箧蛇未断，藤鼠方缘。苦流长泛，爱火恒燃。髻珠孰晓，怀宝讵宣。挺兹灵觉，时惟天仙。真籍表圣，化乳称权。宝刹千道，高翻四悬。凤楼含日，龙台吐烟。紫山翠羽，红水青莲。雪宫月殿，晨晖夜圆。宵长梵响，风远锺传。仙衣有拂，灵刹无边。（《艺文类聚》七十七）



◇　庾先生承先墓志

悠哉掌庾，兴自陶庸。伯舅居晋，连镳渭阳。爰斯厥後，世挺圭璋。乃登灵岳，言遵洞府。乃陟石山，将从轻举。实惟贞吉，实惟退让。皎皎不群，超超高尚。本同寿夭，宁论得丧。诸方未游，佳城已望。蓬生蒋径，钓罢□溪。□贾悲新垅，桃馀故蹊。风翻岭背，月下松西。扬名不朽，高蹈夷齐。（《艺文类聚》三十七）





◇　特进萧琛墓志铭

山东流水，关西城市。义府辞锋，风飞云起。游楚宦梁，桂馥兰芳。莲花可赋，迷迭成章。学类五行，书卒三箧。已研金匮，兼探玉牒。石词既拟，乐社兹同。桃李成径，松柏为丛。天地长久，永扇高风。（《艺文类聚》四十七）



◇　侍中新渝侯墓志铭

爰始降神，诞兹初载。方琮有烛，圆珠无类。义若联环，文同藻绘。三分竹使，再徙建□。朱帷自举，白鹿随车。武实威边，文能怀远。乍歌去速，时谣来晚。昔我往矣，千驷连□。今兹旋旆，双雁随舟。山回素□，水导丹旒。寂寥原野，摇落徂秋。《（艺文类聚》四十八）



◇　侍中吴平光侯墓志

惟岳降神，表山甫之德；敬如君所，显成季之徵。洁静精微，岐嶷天挺；学兼义府，谈均理窟。历太子洗马，八人掌籍；为崇贤之领袖，五日来朝。冠承华之楷模，迁豫章内史。法井鸾峰，甘露岁下；萧崖鹤岭，连理成阴。徵为太子左卫率，遘疾，死於道。颇类陶基，民号燕北；取譬羊祜，巷哭荆南。副君早垂隆眄，悯其石火；瞻斯翠盖，忽变丹旒。方使桓侯，石椁，载铭盛夏，滕令佳城，式镌韶□。（《艺文类聚》四十八）



◇　黄门侍郎刘孝绰墓志铭

蔡墨攸陈，有草有茵；梁荆世贵，或魏或秦。积善馀庆，时推俊民。孝乎惟孝，其德有邻。曰风曰雅，文章动神。鹤开阮□，鹏翥杨循。身兹惟屈，抚摇未申。人罔石火，山有楸椿。佳城无曙，寒野方春。（《艺文类聚》四十八）



◇　散骑常侍裴子野墓志铭

几原博闻，裁为典坟。比良班马，等丽卿云。薰获既别，泾渭以分。圣皇御极，钦贤盱顾。储后特圣，降情文苑。既匹严、朱，复同徐、阮。如何不惭，卜期不远。（《艺文类聚》四十八）



◇　中书令庾肩吾墓志

荆山万里，地产卞和之玉；隋流千仞，水出灵蛇之珠。故能胤兹屈景，育斯唐、宋。掌庾命族，世济琳琅，遂昌开国，蝉联冠冕。父易，高尚其道，遁肥贞吉。关吏早逢，夙表真人之气；少微晚映，还彰隐。士之星肩吾气识淹通，风神闲逸，锺鼓辞林，笙簧文苑。入为度支尚书。任同北斗，锡韩棱之剑；朝此南宫，识郑崇之履。余以其为人也瑚琏之器，无惭垂棘；杞梓之材，有均廊庙。故赠散骑常侍，盖旌贤也。（《艺文类聚》四十八）



◇　太常卿陆亻垂墓志铭

如金有矿，如竹有筠。体二方拟，知十可邻。两升凤诏，三侍龙楼。南皮朝宴，西园夜游。词峰飙竖，逸气云浮。日往月来，暑流寒袭。东耀方远，北芒已及。坠露晓团，悲风暮急。（《艺文类聚》四十九）





◇　玄圃牛渚矶碑

窃以增城九重，仙林八树，未有船如雁、鹤。时度宓妃，桥似牵牛。能分织女，丹凤为群。紫柱成列，清风韵响。即代歌仙，桂影浮池，仍为月浦。璧月朝晖金楼启扉。画船向浦，锦缆牵矶。花飞拂袖，荷香入衣。山林朝市，并觉忘归。（《艺文类聚》七）



◇　庐山碑

夫日月丽天，皇穹所以贞观；川岳带地，后土所以维宁。庐山者，亦南国之德镇。虽林石异势，而云霞共色；长风夜作，则万流俱响。晨鼯晓吟，则百岭齐应；东瞻洪井，识曳帛之在兹。西望石梁，见指宝之可拾；诚复慕类易悲，山中难久。攀萝结桂，多见淹留。（《艺文类聚》七）



◇　隐居先生陶弘景碑

昔大和中，有许远游者，乃云霄之胜宾，大虚之选客。先生规同矩合，实踵高步，曩基先构，即驾胥宇。千寻危耸，凭牖以望奔星；百拱高悬，倚□□而观朝日。飞流界道，似天汉之横波；触石起云，若奇峰之出岫。铭曰：肇彼冥默，翻成协赞。身托外臣，心同有乱。重道尊德，爰积睿衷。顾怀汾射，玺问遥通。朱杨郁起，华构崇。静台冠月，经榭迎风。□焦□高栋，育霭修栊。极望山川，周观京陆。碧嶂千岭，清流万谷。景落重崖，烟生岫复。（《艺文类聚》三十七）



◇　皇太子讲学碑

皇太子氵存雷种德，重离作两，业冠孟侯，道高上嗣，宫坛累仞，高山仰止。承华之闼，更似通德之门；博望之园，反类华阴之市。家丞庶子并入四科，洗马後车，俱通六学，转金路而下辟雍，ㄧ玉裕而经槐市。详其悬镜高堂，衢樽待酌；瞻後忽前，博文约礼。将使东极长男之宫，不独铭於银榜；南皮太子之序，岂徒擅於金碑。（《艺文类聚》五十五，《初学记》二十一。）



◇　荆州长少沙寺阿育王像碑

盖闻璇玑玉衡，穹昊所以纪物；金版玉文，淳精所以播气。何则咸秩社首，义尽於寰中；铸鼎冯翊，未穷於系素。况复道冠万灵，理超千圣；智周十地，行圆四等。变海成苏，移山入芥。钵锋广说，藕丝见道；惠音八种，面门五色。组钵生华，入青楼而吐曜；金床照采，出紫殿而相辉。才度莲河，即处天冠之寺；始游罗卫，便居坚固之林。斯盖俯应阎浮，未臻常乐；降情诱接，岂穷妄相。若乃境无引汲，智生浅深；明同一体，惑起十重。七地初刃，方称变易；三达後心，因穷智种。然俱冥四德，脱履双林；示表金棺，现焚檀椁。浩浩焉不可知已。却望五津，距青莲之洞；傍临三天，带明月之流。（《艺文类聚》七十六）



◇　善觉寺碑

金盘上疏，非求承露；玉写前临，宁资润础。飞轩绛屏，若丹气之为霞；绮井绿浅，如青云之入吕。宝绳交映，无惭紫绀之宫；花台照日，有迹白林之地。铭曰：

聿遵胜业，代彼天工。四园枝翠，八水池红。花疑凤翼，殿若龙宫。银城映沼，金铃响风。露台含月，珠幡拂空。（《艺文类聚》七十六）



◇　锺山飞流寺碑

清梵夜闻，风传百常之观；宝铃朝响，声扬千秋之宫。同符上陇，望长安之城阙；有类偃师，瞻洛阳之台殿。瞰连甍而如绮，杂卉木而成帷。铭曰：

云聚峰高，清风钟彻。月如秋扇，花疑春雪。极目千里，平原苕带。（《艺文类聚》七十六）



◇　旷野寺碑

云楣胶葛，桂栋阴崇。刻虬龙於洞房，倒莲花於绮井。月殿朗而相晖，雪宫穆以华壮。□南大□南大璇题，虹梁生於暮雨，□银榜，飞观入乎云中。铭曰：圆□旦晖，方诸夜朗；金盘曜色，宝铃成响。（艺文类聚七十六。）



◇　郢州晋安寺碑

凤皇之岭，退绵映色，莲花之洞，照曜增辉。山云黄鹤，疑钧天之夜响；城称却月，似轻云之霄蔽。铭曰：

虹梁、紫柱，螭桷丹墙；绮井、飞栋，华榱、壁□，应龙若动，威凤疑翔。玉舄霄润，金池夕光。朱城却悦，紫陌潜通。渐柳朝绿，江晖暝红。落霞将暮，鲜云夕布。峰下阳鸟，林生阴兔。分佩隔浦，皇樯隐雾。俱听法钟，同观宝聚。（《艺文类聚》七十六）



◇　扬州梁安寺碑

窃以阳之有宗者，莫拟於灵鸟；夜之有光者，孰逾於阴兔。故以日门见羲和之色，月殿望奔娥之象。而合璧迢递，丈尺犹且莫量；朗镜悠远，积空之所不算。复有紫川青龙之水，却月朝霞之山。白圭、玄璧，饯瑶池之上；银阙、金宫，出瀛洲之下。空台四柱，随仙衣而俱扬；宝渐三重，映瑞园而涵影。旃檀散馥，无复圆觉之风；地涌神翕，皆成多宝之塔。（《艺文类聚》七十六）





◇　摄山栖霞寺碑

金池无底，已通宝渐之侧；玉树生风，傍临彩船之上。七重栏□，七宝莲花。通风承露，含香映日。铭曰：

苔依翠屋，树隐丹楹。涧浮山影，山传涧声。风来露歇，日度霞轻三灾不毁，得一而贞。（《艺文类聚》七十六）



◇　归来寺碑

幡影扬於绛台，梵声依於应塔。三相不留，萧蚕终坏；八苦遐长，灯蛾未已。铭曰：

铃随风振，盘依露泫。丹桂无枝，朱杨自翦。九苑萌枯，三昧叶卷。疏树摇落，翻流清浅。（《艺文类聚》七十六）



◇　庄严寺僧□法师碑

夫宏才妙物，云液之所降生；独振孤标，伦类之所远绝。是故随光烛魏，非折水之恒珍；和璧入秦，岂润山之常宝。僧□法师，盖天地之淳精，宇宙之环器，本姓孙氏，有吴开国大皇帝其先也。法师道蔼二仪，德充四海，含春夏之生长，抱日月之贞明，辞旨清新，置言闲远。千门万户，必臻其奥；九部五时，若指诸掌。坦然夷易，豁尔洞开。故缁素结辙，华戎延道。晨风之郁北林，龙鲁之趣深泽。哲人云逝，指南谁属。铭曰：

永离百非，闻之寂灭。苟云未树，共归今辙。方坟结构，伽蓝罢设。朱火一潜，青松长列。（《艺文类聚》七十六）



◇　光宅寺大僧正法师碑

昂昂千里，孰辩骐□之踪；汪汪万顷，谁识波澜之际。望之若披云雾，睹之如观日月。至乃耆年宿望，蓄思构疑，悬锺无尽，短兵有倦，犹若分旦望景，履冰待日，莫不倾河注烛，虚往实归。皇帝革命受图，补天纫地，转金轮於忍土，策绀马於阎浮，逸翮方超，图南辍轨，岂直尽兹相府，署彼义年，方当高步仙阶，永编金牒。繁霜凝而旦委，松风凄而暮来。悲马鸣之不反，望龙树而心哀。铭曰：

澄月夜亏，清气旦卷。曾峦远岸，苍江傍缅。（《艺文类聚》七十六）



◇　荆州放生亭碑

鱼从流水，本在桃花之源；龙处大林，恒捻浮云之路。岂谓陵阳垂钓，失云失水；庄子悬竿，吞钩吞饵。虽复玄龟夜梦，终见取於宋王；朱鹭晨飞，尚张罗於汉后。譬如黄雀伺蝉，不知随弹应至；青□逐兔，讵识扛鼎方前。北海之冷，鹦鹉未始非人；西王之使，传信谁云贱鸟。故知鱼鸟一观，俱。好生，欲使金床之雁，更及衡阳之侣；雪山之鹿，不充食萍之宴。（《艺文类聚》七十七）



◇　南岳衡山九贞馆碑

箫鼓腾空，烟霞相接。星辰夺采，灯烛非明。风牖云梁，千门万户。楼施九柱，已同赖乡之地；山带五城，复类玄洲之所。玉版之经犹蕴，金丹之处存焉。上月台而遗爱，登景云而忘老。欣欣然不知所以而然。日晖石瓦，东眺灵寿之峰；月荫玉床，西瞻华盖之岭。竹类黄金，既葳蕤而防露；木似红莲，且芬披而拂日。杯传九酝，隐沦之车晨至；堂开四扇，西楹之钟夜响。



◇　青奚谷山馆碑

原夫法象莫过於天地，著明莫过於日月。鼓之以雷电，润之以风雨。咸秩无文，所以名山致祭，峻极於天。青溪山者，荆南之中岳也。隐隐千霄，亭亭无际。云盖三层，如在帝台之侧；桂林八树，非异景山之旁。轻霞旦起，影落照於阳溪；清风远至，响猿鸣於巫峡。西临百丈之穴，南带千仞之水。洪源湛淡，长波萦复。（《艺文类聚》七十八）





◇　释奠祭孔子文

粤若宗师，猗欤乃圣。惟岳降神，惟天所命。上善如水，至人若镜。



◇　又祭颜子文

钦哉体一，亚彼至人。乍分介石，时知落鳞。不先称宝，席上为珍。致虚守静，曲巷安贫。钦风味道，其德有邻。（《艺文类聚》三十八）



◇　祭东耕文

三农九谷，为政所先。万箱亿庾，是曰民天。系称斫耜，书美厥田。花开杏树，冻解新泉。当使黍稷莫莫，民翳胥乐；甘雨祈祈，遂及我私。我私之熟，表裹祝福福中田，岁取十千。是蔗是衮，登颂有年。（《艺文类聚》三十九）。



◇　山水松竹格

夫天地之名，造化为灵。设奇巧之体势，写山水之纵横。或格高而思逸，信笔妙而墨精。由是设粉壁，运神情，素屏连隅，山脉溅朴。首尾相映，项腹相近。丈尺分寸，约有常程。树石云水，俱为正形。树有大小，业贯孤平。扶疏曲直，耸拔凌亭。仨起伏于柔条，使同文字缺或难合于破墨，体向异于丹青。隐隐半壁，高潜人冥。插空类剑，陷地如坑。秋毛冬骨，夏荫春英。炎绯寒碧，暖日凉星。巨松沁水，喷之蔚回。褒茂林之幽趣，割难草之芳情。泉源至曲，雾破山明。精蓝观宇，桥约关城门。门人犬吠，兽走禽敬。高墨犹绿，下墨犹赭。水因断而流还，云欲坠而霞轻。桂不疏于胡越，松不难于弟兄。路广石隔，天遥鸟征。云中树石宜先点，石上枝柯末后成。高岭最嫌林刻后，还山大忌这圆经。审问既然传笔地，秘之勿泄于户庭。



◎　萧方智（敬帝）

帝讳方智，字慧相，小字法真，元帝第九子。太清三年，封兴梁危。承圣元年，封晋安王。三年十一月，为太宰承制，四年七月贞阳危人嗣，以为皇太子，九月即位，十月改元绍泰，明年九月改元太平。在位三年，禅于陈。封江阴王。寻遇弑，追谥曰敬皇帝。

◇　即位改元诏（绍泰元年十月己巳）

王室不造，婴罹祸寡。西都失守，朝廷沦覆。先帝梓宫，播越非所。王基倾弛，率土罔戴。朕以荒幼，仍属艰难，泣血枕戈，志复雠逆。耻未雪，夙宵鲠愤。群公卿尹，勉以大义，越登寡暗，嗣奉洪业。顾惟夙心，念不至此。庶仰凭元灵，傍资将相，克清元恶，谢冤陵寝。今坠命载新，宗礻方更祀，庆流亿兆，岂予一人。可改承圣四年为绍泰元年，大赦天下，内外文武。赐位一等。（《梁书·敬帝纪》）





◇　搜举孔子後并缮庙堂诏（太平二年正月壬寅）

夫子降灵体哲，经仁纬义，允光素王，载阐玄功，仰之者弥高，诲之者不倦。立忠立孝，德被蒸民，制礼作乐，道冠群后。虽泰山颓峻，一老不遗，而泗水馀澜，千载犹在。自皇图屯阻，祀荐不修，奉圣之门，胤嗣歼灭，敬神之寝，□簋寂寥。永言声烈，实兼钦怆。外可搜举鲁国之族，以为奉圣後；并缮庙堂，供备祀典，四时荐秩，一皆遵旧。（《梁书·敬帝纪》）



◇　置中正诏（太平二年正月壬寅）

诸州各置中正，依旧访举。不得辄承单状，序官皆须中正押上，然後量授。详依品制，务使精实。其荆、雍、青、兖，虽暂为隔阂，衣冠多寓淮海，犹宜不废司存。会计罢州，尚为大郡，人士殷旷，可别置邑居。至如分割郡县，新号州牧，并系本邑，不劳兼置。其选中正，每求耆德该悉，以他官领之。（《梁书·敬帝纪》）



◇　宗室听袭本爵诏

宗室在朝，开国承家者，今犹称世子，可悉听袭本爵。（《梁书·敬帝纪》）





卷十九




◎　萧统（一）

统字德施，小字维摩，武帝长子。天监元年十一月，立为皇太子。中大通三年四月死，年三十一。谥曰昭明。宣帝建号，追尊为昭明皇帝，庙号高宗。有《正序》十卷，《文章英华》二十卷，《文选》三十卷，《集》二十卷。



◇　殿赋

观华纟卒之美者，莫若高殿之丽也。高殿博敞，华色照朗。内备集藻，外发珍象。延ㄕ观之，欣然俯仰。阑槛参差，栋宇齐□。玄黄既具，鲜丽亦发。椽并散节，若山若谷。或象翔鸟，或拟森竹。藻税鲜华而粲色，山节珍形而曜目。旅视形则委累嵯峨。雕丹文於檐际，镂华形以列罗。若乃日照珠帘，彪炳灼烁，轻风吹幌，乍扬乍薄。接长栋之耿耿，檐垂溜於四隅。建厢廊於左右，造金墀於前庑。卷高帷於玉楹，且散志於琴书。（□□□□□□□□）



◇　铜博山香炉赋

禀至精之纯质，产灵岳之幽深；经班垂之妙旨，（《御览》作「指」。）运公输之巧心。有薰带而岩隐，亦霓裳而升仙。写嵩山之□，象邓林之芊眠。方夏眠之环异，类山经之诡。制一器而备众质，谅兹物之为侈。于时青女司寒，红光翳景。吐圆舒於东岳，匿丹曦於西岭。翠帷已低，兰膏未屏。畔松柏之火，焚兰麝之芳。荧荧（《艺文类聚》作「炎荧」。）内曜，芬芬外扬。似庆云之呈色，如景星之舒光。齐姬合欢而流盼，燕女巧笑而蛾扬。超公闻之见锡，粤文若之留香。信名嘉而器美，永服玩於华堂。（《艺文类聚》七十，《初学记》二十五，《御览》七百三。）



◇　扇赋

匠人之巧制，女工之妙织。九折翠竹之枝，直截飞禽之翼。虽复草木焦枯，金沙销铄，火山炽，寒泉涸，能使凄兮似秋，隆暑斯却。（《艺文类聚》六十九）





◇　芙蓉赋

色兼列彩，体繁众号。初荣夏芬，晚花秋曜。兴泽陂之徽章，结江南之流调。（《艺文类聚》八十二）



◇　鹦鹉赋

有能言之奇鸟，每知来而发声。乍青质而翠映，或体白而雪明。喙前钩而趋步，翼高舞而翩翩。足若丹而三布，目如金而双圆。（《艺文类聚》九十一）





◇　蝉赋

兹虫清洁，惟露是餐。（《初学记》三十）





◇　议东宫礼绝傍亲令

普通三年十一月，始兴王忄詹死。旧事，以东宫礼绝傍亲，书翰并依常仪。太子意以为疑，命仆射刘孝绰议其事。孝绰议曰：「案张镜撰《东宫仪记》，称三朝发哀者，逾月不举乐；鼓吹寝奏，服限亦然。寻傍绝之义，义在去服，服虽可夺，情岂无悲，铙歌辍奏，良亦为此。既有悲情，宜称兼慕，卒哭之後，依常举乐，称悲竟，此理例相符。谓犹应称兼慕，至卒哭。」仆射徐勉、左率周舍、家令陆襄并同孝绰议。太子令曰：张镜《仪记》云：「依《士礼》，终服月称慕悼。」又云：「凡三朝发哀者，逾月不举乐。」刘仆射议，云傍绝之义，义在去服，服虽可夺，情岂无悲，卒哭之後，依常举乐，称悲竟，此理例相符。」寻情悲之说，非止卒哭之後，缘情为论，此自难一也。用张镜之举乐，弃张镜之称悲，一镜之言，取舍有异，此自难二也。陆家令止云「多历年所」；恐非事证，虽复累稔所用，意常未安。近亦常经以此问外，由来立意，谓犹应有慕悼之言。张岂不知举乐为大，称悲事小；所以用小而忽大，良亦有以。至如元正六佾，事为国章；虽情或未安，而礼不可废。铙吹军乐，比之亦然，书疏方之，事则成小，差可缘心。声乐自外，书疏自内，乐自他，书自己。刘仆射之议，即情未安。可令诸贤更共详衷。」司农卿明山宾、步兵校尉朱异议，称「慕悼之解，宜终服月。」於是令付典书遵用，以为永准。（《梁书·昭明太子传》）



◇　与晋安王纲令

明北衮、到长史遂相系凋落，伤怛悲惋，不能已已。去岁陆太常殂殁，今兹二贤长谢。陆生资忠履贞，冰清玉洁，文该四始，学遍九流，高情胜气，贞然直上。明公儒学稽古，淳厚笃诚，立身行道，始终如一，傥值夫子，必升孔堂。到子风神开爽，文义可观，当官莅事，介然无私。皆海内之俊义，东序之秘宝。此之嗟惜，更复何论。但游处周旋，并淹岁序，造膝忠规，岂可胜说，幸免祗悔，实二三子之力也。谈对如昨，音言在耳，零落相仍，皆成异物，每一念至，何时可言。天下之宝，理当恻怆。近张新安又致故，其人文笔（《张率传》作「才笔」。）弘雅，亦足嗟惜，随弟府朝，东西日久，尤当伤怀也。比人物零落，特可伤惋。（《张率传》作「潜惋」。）属有今信，乃复及之。（《梁书·到洽传》，又见《张率传》，又《释藏》轻五，《广弘明集》二十，又略见《罗愿新安志》九。）



◇　与明山宾令

明祭酒虽出抚大藩，拥旄推毂，珥金拖紫，而恒事屡空。闻构宇未成，今送薄助。并贻诗。（《梁书·明山宾传》）



◇　与殷芸令

北兖信至，明常侍遂至殒逝，闻之伤怛。此贤儒术该通，志用稽古，温厚淳和，伦雅弘笃。授经以来，迄今二纪，若其上交不谄，造膝忠规，非显外迹，得之胸怀者，盖亦积矣。摄官连率，行当言归，不谓长往，眇成畴日。追忆谈绪，皆为悲端，往矣如何！昔经联事，理当酸怆也。（《梁书·明山宾传》）



◇　与东宫官属令

威明昨宵奄复殂化，甚可痛伤！其风韵遒上，神峰标英，千里绝迹，百尺无枝，文辩纵横，才学优赡，跌宕之情弥远，濠梁之气特多，实俊人也！一尔过隙，永归长夜。金刀掩芒，长淮绝涸。去岁冬中，已伤刘子；今兹寒孟，复悼王生。俱往之伤，信非虚说。



◇　答玄圃园讲颂启令

得书并所制讲颂，首尾可观，殊成佳作，辞典文艳，既温且雅。岂直斐然有意，可谓卓尔不群。览以回环，良同愈疾。至於双因八辩，弥有法席之致；银草金云，殊得物色之美。吾在原之意，甚用欣怿。迟回乃悉，此不尽言。统报。（《广弘明集》二十）



◇　请停吴兴等三郡丁役疏（中大通三年）

伏闻当发王弁（《南史》作「奕」。）等上东三郡民丁，开漕沟渠，导泄震泽，使吴兴一境，无复水灾，诚矜恤之至仁，经略之远旨。暂劳永逸，必获後利。未萌难睹，窃有愚怀。所闻吴兴累年失收，民颇流移。吴郡十城，亦不全熟。唯义兴去秋有稔，复非常役之民。即日东境谷稼犹贵，劫盗屡起，在所有司，不皆闻奏。今征戍未归，强丁疏少，此虽小举，窃恐难合，吏一呼门，动为民蠹。又出丁之处，远近不一，比得齐集，已妨蚕农。去年称为丰岁，公私未能足食，如复今兹失业，虑恐为弊更深。且草窃多伺候民问虚实，若善人从役，则抄盗弥增，吴兴未受其益，内地已罹其弊。不审可得权停此功，待优实以不？圣心垂矜黎庶，神量久已有在。臣意见庸浅，不识事宜，苟有愚心，愿得上启。（《梁书·昭明太子传》）



◇　谢敕赉地图启

汉氏兴地，形兹未拟；晋世方丈，比此非妙。匹之长乐，唯画古贤；俦之未央，止图将帅。未有洞该八薮，混观六合。域中天外，指掌可求；地角河源，户庭不出。岂问千秋，目识鸟桓之地；脱逢壮武，方著博物之书。（《艺文类聚》六，《初学记》五。）



◇　谢敕赉水犀如意启

臣统启：应敕左右伯佛掌奉宣敕旨，垂赉水犀如意一柄，式是道义所须。白玉照采，方斯非贵；珊瑚挺质，匹此未珍。雕剖既成，先被庸薄。如蒙汉帝之簪，似获赵尧之印。谨仰承威神，陈诸讲席。方使欢喜罗汉，怀弃钵之嗟；王式硕儒，忻骊驹之辨。熊饰宝刀，子桓恧其大赉；嫠牛轻拂，张敞惭其旧仪。殊恩特降，伏深荷跃。不任下情，谨启事以闻。谨启。（《广弘明集》二十一，《艺文类聚》七十，案张溥本有谢敕赉广州瓯等启，《谢敕赉造善觉寺塔露盘启》，《谢敕赉河南菜启》，《谢敕赉大菘启》，《谢敕赉魏国所献锦等启》，《谢敕赉边城橘启》，《艺文类聚》以为梁皇太子作，今据之编入《昭明集》。）



◇　谢敕赉广州瓯等启

淮南承月之杯，岂均符彩；西国浮云之□宛，非谓环奇。臣南珍靡究，未读奏曹之表；方物罕逢，不识议郎之画。（《艺文类聚》七十三，《御览》七百五十九。案：此启梁皇太子作，张溥编入《简文帝集》，非。）



◇　谢敕赉铜造善觉寺塔露盘启

是称邢阳之珍，实亦昆吾之瑶。燥湿无变，九市见奇。寒暑是宜，六律成用。况复神龙负子，光斯妙塔；金鸟衔带，饰兹高表。函谷耻其咏歌，临淄恧其祥应。阳燧含影，还辟日轮；甘露入盘，足称天酒。辞林本阙，心辨又惭；徒戴重恩，终难陈谢。不任铭荷之至，谨奉启闻。（略见《艺文类聚》七十七，张溥编入《简文帝集》，非。案：张溥本有《东宫上堀得慈觉寺钟启》，今据《艺文类聚》编入《简文帝集》。）



◇　谢敕赉河南菜启

海水无波，来因九译；周原泽洽，味备百羞。尧韭未俦，姬蜀□非喻。（《艺文类聚》八十二引梁皇太子作，张溥编入《简文集》，非。下同。）



◇　谢敕赉大菘启

吴愧千里之砖，蜀惭七菜之赋。是知泮宫采芹，空入鲁诗；流火烹葵，徒传幽曲。（《艺文类聚》八十二）





◇　谢敕赉魏国所献锦等启

山羊之毳，东燕之席尚传；登高之文，北邺之锦犹见。胡绫织大秦之草，戎布纺玄菟之花。（《艺文类聚》八十五引皇太子作，张溥误入《简文集》。）



◇　谢敕赉边城橘启

结根龙首，垂阴渐土。甘逾石蜜，味重金衣。晖章缥李，岂止称於晋世；上林美枣，非独高於汉日。（《艺文类聚》八十六，张溥误入《简文集》。）



◇　谢敕赉看讲启

臣某启：主书管万安奉宣敕旨，以臣今讲竟，曲垂劳问。伏以正言深奥，总一群经，均斗杓以命四时，等太阳而照万国。臣不涯庸浅，轻敢奉宣，莫测天文，徒观玉府，惭悚交并，寝兴无实。仰降中使，俯赉光临；荣荷殊慈，靡知启处。不任下情，谨附启事谢闻。谨启。（《广弘明集》二十一）





◇　谢敕参解讲启

臣某启：主书周昂奉宣敕旨，垂参臣今解讲。伏以至理希夷，微言渊奥，非所能钻仰，遂以无庸，叨兹宣释。将应让齿，反降教胄之恩；允宜尚学，翻荷说经之诏。窃以挟八威之策，则神物莫干；服九丹之华，则仙徒可役。臣仰承皇威，训兹学侣，奉场圣旨，同晓群儒，鼓冶异师，陶钩久滞，方使惠施恧其短长，公孙罢其坚白。王生挫辩，即尽神气；法开受屈，永隐东峰。中使曲临，弥光函席。仰戴殊慈，不知启处。无任下情，谨奉启事谢闻。谨启。（《广弘明集》二十一）



◇　谢敕赉制旨大涅□经讲疏启

臣某启：後阁应敕木佛子奉宣敕旨，垂赉制旨大涅盘经讲疏一部十帙，合目百一卷。寒乡睹日，未足称奇；采药逢仙，曾何譬嘉喜。臣伏以六爻所明，至邃穷於几象；四书所总，施命止於域中。岂有牢笼因果，辨斯宝城之教；网罗真俗，开兹月满之文。方当道洽大千，化均百亿；云弥识种，两篇身田。岂复论唐帝龟书，周王策府。何待刊寝盘盂，屏黜丘索。甘露妙典，先降殊恩。揣己循愚，不胜庆荷。不任顶戴之至，谨奉启谢闻。谨启。（《释藏》轻六，《广弘明集》二十一。）



◇　敕赉制旨大集经讲疏启

臣某启：宣诏王慧宝奉宣敕旨，垂赉制旨大集经讲疏二帙十六卷。甘露入顶，慧水灌心。似暗遇明，如饥获饱。伏以非色非欲，二界同坊；匪文匪理，三诠云集。四辩言而未极，八声阐而莫窃。俯应天机，垂兹圣作。同真如而无尽，与日月而俱悬。但观宝春山，获珠大海。臣实何能，恒蒙诱被。章奏俗笔，岂足陈心。抗神长言，未伸歌舞。不任喜荷之至。谨奉启谢闻。谨启。（《释藏》轻六，《广弘明集》二十一。）



◇　锦带书十二月启

太簇正月

伏以北斗周天，送玄冥之故节；东风拂地，启青阳之芳辰。梅花舒两岁之装，柏叶泛三光之酒。飘□馀雪，人箫管以成歌；皎洁轻冰，对蟾光而写镜。想足下神游书帐，性纵琴堂，谈丛发流水之源，笔陈引崩云之势。昔时文会，长思风月之交；今日言离，永叹参辰之隔。但某执鞭贱品，耕凿庸流，沈形南亩之闲，滞迹东皋之上。辰怀盛德，聊吐愚衷。谨凭黄耳之传，伫望白云之信。（□□□□□□□□）

夹锺二月

伏以节应佳胡，时登令月。和风拂迥，淑气浮空。走野马於桃源，飞少女於李径。花明丽月，光浮窜氏之机；鸟弄芳园，韵响王乔之管。敬想足下，优游泉石，放旷烟霞。寻五柳之先生，琴尊雅兴；谒孤松之君子，鸾凤腾翩。诚万世之良规，实百年之令范。但某席户幽人，蓬门下客。三冬勤学，慕方朔之雄才；万卷长披，习郑玄之逸气。既而风尘顿隔，仁智并乖。非无衰侣之忧，诚有离群之恨。谨伸数字，用写寸诚。

姑洗三月

伏以景逼徂春，时临变节。啼莺出谷，争传求友之音；翔蕊飞林，竞散佳人之靥。鲁游碧沼，疑呈远道之书；燕语雕梁，恍对幽闺之语。鹤带云而成盖，遥笼大夫之松。虹跨涧以成桥，远现美人之影。对兹节物，宁不依然。敬想足下，声驰海内，名播云间。持郭璞之毫鸾，词场月白；吞罗含之彩凤，辩囿日新。某山北逸人，墙东隐士。龙门退水，望冠冕以何年；□路颓风，想簪缨於几载。既违语嘿，且阻江湖。聊寄八行之书，代申千里之契。

中吕四月

节届朱明，晷锺丹陆。依依耸盖，俱临帝女之桑；郁郁丹城，并挂陶潜之柳。梅花拂户牖之内，麦气拥宫阙之前。敬想足下，声闻九皋，诗成七步。涵蚌胎於学海，卓尔超群；蕴抵鹊於文山，俨然孤秀。但某窃途异县，岐路他乡，非无阮籍之悲，诚有杨朱之泣。每遇秋风振响，鹑惊子夏之衣；夜月流辉，鹊绕将军之树。既乖连璧之契，终隔断金之情。中心藏之，卑诚至矣。今因去燕，聊寄刍荛。如遇回鳞，希垂金玉。

蕤宾五月

麦陇移秋，桑律渐暮。莲花泛水，艳如越女之腮菽叶漂风，影乱秦台之镜。炎风以之扇户，暑气於是盈楼。冻雨洗梅树之中，火云烧桂林之上。敬想足下，追凉竹径，托荫松闲，弹伯雅之素琴，酌嵇康之绿酒，纵横流水，酩酊颓山，实君子之佳游，乃王孙之雅事。某沈疴漳浦，卧病泉山，顿怀刘干之劳，镇抱相如之酷。是知枯荣莫测，生死难量。验风烛之不停，如水泡之易灭。聊伸币札，以代劳人。伫睹芳词，希垂愈疾。

林锺六月

三伏渐终，九夏将谢。萤飞腐草，光浮帐里之书；蝉噪繁柯，影入机中之鬓。濯枝迁而潦溢，芳槿茂而发荣。山土焦而流金，海水沸而漂烁。敬想足下，藏形月府，遁迹冰床。披庄子之七篇，逍遥物外；玩老明之两卷，恍惚怀中。但某白社狂人，青缃末学，不从州县之职，聊立松鹤之闲，时假德以为邻，或借书而取友。三千年之独鹤，暂逐鸡群；九万里之孤鹏，权潜燕侣。既非得意，正可忘言。诸不具伸，应俟面会。夷则七月

素商惊辰，白藏届节。金风晓振，偏伤征客之心；玉露夜凝，直泫仙人之掌。桂吐花於小山之上，梨翻叶於大谷之中。故知节物变衰，草木摇落。敬想足下，时称独步，世号无双。万顷澄波，黄叔度之器量；千寻耸干，嵇中散之楷模。但某一介庸才，二隅顽学，怀经问道，不遇披云，负笈寻师，罕逢见日，俯仰兴叹，形影自怜，不知龙前，不知龙後。莺鹏虽异，风月是同。幸矣择交，希垂影拂。

南吕八月

一叹分飞，三秋限隔，遐思盛德，将何以伸。白云断而音信稀，青山暝而江湖远。敬想足下，羽仪胜卷，领袖嘉宾，倾玉醅於风前，弄琼驹於月下。但某登山失路，涉海迷津。闻猿啸而寸寸断肠，听鸟声而双双下泪。当以黄花笑冷，白羽悲秋。既传苏子之书，更泛陶公之酌。聊因三鸟，略叙二难。面会取书，不能尽述。或叨凤念，不黜鱼缄。

无射九月

宿昔亲朋，平生益友，不谓穷通有分，云雨将乖。既深伐木之声，更问采葵之咏。属以重阳变叙，节景穷秋。霜饱树而拥柯，风拂林而下叶。金堤翠柳，带星采而均调；紫塞苍鸿，追风光而结阵。敬想足下，秀标东箭，价重南金，才过吞鸟之声，德迈怀皎之智。但某衡门贱士，瓮牖微生，既无白马之谈，且乏碧鸡之辨。叹分飞之有处，嗟会面以无期。聊申布服之言，用述并粮之志。应锺十月节届玄灵，锺应阴律。愁云拂岫，带枯叶以飘空；翔气浮川，映危楼而叠迥。胡风起截耳之冻，赵日兴曝背之思。敬想足下，山岳锺神，星辰挺秀。潜明晦迹，隐於朝市之闲；纵法化人，不混乡闾之下。某陋巷孤游，穿墙自活。终朝息畔，若孔子之为贫；竟日停炊，如范生之在职。牛衣当被，畏见王章；犊鼻亲操，恐逢犬子。虽此惭贱，而不羞贫。绮服有时，此言何述。

黄锺十一月

日往月来，灰移火变，暂乖语默，顿隔秦吴。既传苏、李之书，更共范、张之志。冷风盛而结鼻，寒气切而凝唇。虹入汉而藏形，鹤临桥而送语。彤云垂四面之叶，玉雪开六出之花。敬想足下，世号冰壶，时称武库，命长袂而留客，施大被以披贤，酌醇酒而据切骨之寒，温兽炭而祛透心之冷。某携戈日久，荷戟年深，挥白刃而万定死生，引虹旗而千决成败。退龙剑而却步，月下开营；进鲸鼓而横行，云前起阵。徒劳斩斫，岂用功勋。诸不具陈，谨申微意。大吕十二月

分手未遥，翘心且积。引领企踵，朝夕不忘。眷友思仁，行坐未舍。既属严风极冷，苦雾添寒。冰坚汉地之池，雪积袁安之宅。敬想足下，栖神鹤驾，眷想龙门，披玩之闲，愿无捐德。某种瓜贱士，卖饼贫生。入畔龟以扬声，不逢蔡子；驾盐车而显迹，罕遇孙阳。徒怀叩解之心，终想暴腮之患。既为久要，聊吐短章。纸尽墨穷，何能恳露。





卷二十




◎　萧统（二）



◇　与何胤书

某叩头叩头。昔园公道胜，汉盈屈节；春卿明经，汉庄北面。况乃义兼乎此，而顾揆不肖哉。但经途千里，眇焉莫因，何尝不梦姑胥而郁陶。想具区而杼轴，心往神留，於兹有年载矣。方今朱明在谢，清风戒寒，想摄养得宜，兴时休适，耽精义，味玄理，息嚣尘，习泉石，激扬硕学，诱接後进，志与秋天竞高，理与春泉争溢。乐可言乎！乐可言乎，岂与口厌刍拳，耳聆丝竹者之娱同年语哉！方今泰阶端平，天下无事，修日养夕，差得从容。每钻阅六经，泛滥百氏；研寻物理，顾略清言。既以自慰，且以自警。而才性有限，思力匪长，热疾愦其神，风眩弊其体，多惭过目，释卷便忘。是以蒙求之怀，於兹弥轸。聊遣典书陈显宗申其蕴结，敬想口宜，此岂尽意。某叩头。（《艺文类聚》三十七）



◇　答晋安王书

得五月二十八日疏并诗一首，省览周环，慰问促膝。汝本有天才，加以爱好，无忘所能，日见其善，首尾裁净，可为佳作。吟玩反覆，欲罢不能。相如奏赋，孔璋呈檄；曹刘异代，并号知音。发叹凌云，兴言愈病。尝谓过差，未以信然。一见来章，而树谖忘瓮；方订昔谈，非为妄作。炎凉始贸，触兴自高，睹物兴情，更向篇什。昔梁王好士，淮南神贤，远致宾游，广招英俟，非惟藉甚当时，故亦传声不朽。必能虚己，自来慕义。含毫属意，差有起予。摄养得宜，与时无爽耳。既责成有寄，居多暇日，□核坟史，渔猎词林，上下数千年闲无人，致足乐也。知少行游，不动亦静，不出户庭，触地丘壑。天游不能隐，山林在目中。冷泉石镜，一见何必胜於传闻；松坞杏林，知之恐有逾吾就。静然终日，披古为事，况观六籍，集玩文史。见孝友忠贞之迹，睹治乱骄奢之事，足以自慰，足以自言。人师益友，森然在目；嘉言诚至，无俟旁求。举而行之，念同乎此。但清风朗月，思我友于，各事藩维，未克棠棣。兴言届此，梦寐增劳；善护风寒，以慰悬想。指复立此促迟还书，某疏。



◇　答湘东王求《文集》及《诗苑英华书》

得疏，知须《诗苑英华》及诸文制，发函伸纸，阅览无辍。虽事涉鸟有，义异拟伦，而清新卓尔，殊为佳作。夫文典则累野，丽亦伤浮。能丽而不浮，典而不野，文质彬彬，有君子之致。吾尝欲为之，但恨未逮耳。观汝诸文，殊与意会。至於此书，弥见其美。远兼邃古，傍暨典坟，学以聚益，居焉可赏。吾少好斯文，迄兹无倦。谭经之暇，断务之馀，陟龙楼而静棋，掩鹤关而高卧。与其饱食终日，宁游思於文林。或日因春阳，其物韶丽，树花发，莺鸣和，春泉生，暄风至，陶嘉月而嬉游，藉芳草而眺瞩。或朱炎受谢，白藏纪时，玉露夕流，金风多扇，悟秋山之心，登高而远托。或夏条可结，倦於邑而属词，冬云千里，睹纷霏而兴咏。密亲离则手为心使，昆弟晏则墨以亲露。又爱贤之情，与时而笃。冀同市骏，庶匪畏龙。不如子晋，而事似洛滨之游；多愧子桓，而兴同漳川之赏。漾舟玄圃，必集应、阮之俦；徐轮博望，亦招龙渊之侣。校核仁义，源本山川；旨酒盈□，嘉肴溢俎。曜灵既隐，继之以朗月；高春既夕，申之以清夜。并命连篇，在兹弥博。又往年因暇，搜采英华，上下数十年间，未易详悉，犹有遗恨。而其书已传，虽未为精核，亦粗足讽览。集乃不工，而并作多丽。汝既须之，皆遣送也，某启。



◇　诫谕殷钧手书

知比诸德，哀顿为过，又所进殆无一溢，甚以酸耿。迥然一身，宗奠是寄，毁而灭性，圣教所不许。宜微自遣割，俯存礼制，饣□粥果蔬，少加勉强。忧怀既深，指故有及，并令缪道臻口具。（《梁书·殷钧传》）



◇　与张缅弟缵书

贤兄学业该通，莅事明敏，虽倚相之读坟典，郄□之敦《诗》、《书》，惟今望古，蔑以斯过。自列宫朝，二纪将及，义惟僚属，情实亲友。文筵讲席，朝游夕宴，何曾不同。兹胜赏，共此言寄。如何长谢，奄然不追！且年甫强仕，方申才力，摧苗落颖，弥可伤惋。念天伦素睦，一旦相失，如何可言。言及增哽，摧笔无次。（《梁书·张缅传》）





◇　答云法师请开讲书

统览近示，知欲见令道义。夫释教凝深，至理渊粹，一相之道，杳然难测，不二之门，寂焉无响。自非深达玄宗，精解妙义，若斯之处，岂易轻办。至於宣扬正教，在乎利物耳。弟子之於内义，诚自好之、乐之，然钩深致远，多所未悉，为利之理，盖何足论。诸僧并入法门，游道日广；至於法师，弥不俟说。云欲见参禀，良所未喻。想得此意，不复多云。统和南。（《广弘明集》二十一）



◇　又答云法师书

重览来示，知犹欲令述义。不辩为利，具如前言。甘露之开，弥惭未说。若止是略标义宗，无为不尔。但愧以鱼目拟法师之夜光耳。统和南。（《广弘明集》二十一）





◇　七契

奚斯逸士，肥遁弃荣。莲峰於焉划迹，灌水是用庇形。口不悦於五味，心不娱於八声。鄙巢父之称哲，笑苏门之为英。鹄盖龙□，初不关意；凤吹鼍鼓，终不屑情。跨四海而擅美，迈三古而振名。居山林而不返，终无虑而无营。於是辩博君子，词若涌泉，言逾却秦之鲁，辩超稷下之田。欲抑则大鹏垂翅，欲抗则尺□冲天。闻逸士之怀宝，乃拂衣而造焉。驾两骖之如手，乘轻车之若流。爰自畿甸，径造山周。傍瞻虹见，俯眺云浮。鸣禽聒耳，零雾蔽眸。唯一壑之为阻，无三迳之可求。於是披榛陟路，援萝践萼，虽跋涉而不休，睹逸士之所托。其为居也，寂焉而靡所听，暝然而无所瞻。三春蔓户，八桂攒檐；荜门鸟宿，圭窦狐潜。风来室摇，露下窗沾。实人迹之罕至，逸士於此而独淹。君子曰：盖闻智士不希狷介，仁者莫有迷邦。传说终受殷爵，吕望遂启齐封。余敬吐诚而毕虑，予能留志而见从乎？逸士曰：鄙人固陋，自潜幽薮，必枉话言，敬聆金口。君子曰：若夫夹锺之节，春景依迟。碧树初蕊，绿草含滋。春台之乐，信矣熙熙。於是百金之士，万锺之家，招摇隆富，徵集豪华。驾紫骝之马，乘青盖之车。出自高宇，行无狭斜。陶嘉月而结交游，藉芳辰而宴朋友。望宜春以随肩，入长杨以携手。金盘荐美藉之珍，玉杯沈缥清之酒。义曰和神，事非爽口。於是娱乐未终，留光将夕，飞触引满，奋袖举白，投辖安坐，欢甚促席，以会雕虫之宾，加有清谈之客。论同炙□果，藻若陵云。戴凭不能高其说，相如不能擅其文。无玄不析，无细不分。□弱简玉振，下笔兰芬。乃亦六郡未拟，非直三蜀蔑闻。属虞泉气晚，朗月潜曜；清卮未阑，宵景方照。奇舞递作，名讴斯召。约绰妍姿，婵嫣宜笑；绮谷风吹，珠玑星耀。齐竽扬参差之响，赵瑟奏铿锵之妙。兹亦游因之至娱，子能偕此而为乐乎。逸士曰：轻荡游观，非予所耽。得性行乐，从好山南。

君子曰：辅性和神，实惟至味。非直方今见重，乃亦自古攸贵。不周之和，调肠补胃。杂以龙肝、ㄑ炙，豹舌、猩唇，刘氏之醢，范公之麟。□出□际，鲟来江岷；蒲菹芬馥，古圣所珍。其酒则苍梧九酝，中山千日，取譬湛露，拟之饴蜜，百味交驰，三雅闲出。若其珍异，则修筵斯溢，千品万类，不可详悉。西母灵桃，南楚萍实，东陵之瓜，北燕之栗，湖畔之柿，江阴之橘，张掖白柰，恒阳黄梨，河东洗犬，陇蜀蹲鸱，并怡神甘口，穷美极滋，加以伊公调和，易氏燔畔，传车渠之□宛，置青玉之案，瑶俎既已丽奇，雕盘复为美玩。子能与予而享之乎？逸士曰：甘□肠腐，五味口爽，伊人素蓄，无羡方丈。君子曰：千里之驹，出自余吾，伯乐所选，伏波所模。通肩合相，平腹应图；激电比速，蹑景竞驱，腾黄弗敢拟骏，赤兔莫与争途。异态□连□卷，奇姿猗倚，逸足骤反，游云移驶，形函游华，日不暇徙。乃饰金羁之昭晰，加以玉鞍之辉焕，连乾丽靡，轻苏粲烂，逸气既为胜瞩，美饰重成壮观。蹄蹶红尘，膺流绛汗，风起龙骧，灰声鸟散，自古迄今，人谁不玩。逸士能就予而乘之乎？逸士曰：游逸轻佻，策马争驱，粤今乐静，岂能感娱。君子曰：光形饰体，莫过鲜衣。冠骏□火之长缨，若曾云之零霏。琅□珩佩，言饰于背，飘风轻裾，是用曜躯。方空之绶，弱纨之蕉，暑才炎而已却，风未至而先摇。既唯照丽，兼以轻锵，似朝霞之发彩，若夕景之舒光。至夫杪秋既谢，寒绪中人，则轻狐称美，丰貂表珍，斯乃赤也所以去鲁，孟尝所以出秦。步光之妙，□□具之华，君子武备，所用御邪，标以珠玉，饰以莲花，其任则百冶精锐，利拟秋霜。岂止在身为美，服袭称臧，固乃龙跃於襄水，见气於南昌。幽通神化，其妙难详。将与逸士服之以相徉。逸士曰：纟□□避暑，□袍御冬，鲜丽绮靡，未之或从。

君子曰：实有乔桐，抽叶青葱；结根善地，拟干华嵩。栖凤曾山之侧，藏龙平陵之东。拂暧□逮之高云，鼓梢杀之雄风。苕亭万仞，实造天中。乃使匠石运斤，班输琢锤，制起玄修，形逾缘绮，与金石而铿锵，共丝竹而曼靡。托北方之佳人，命高楼之杞氏，闲以巴、陇才僮，邯郸妙妓，骋兽为之辍驰，飞禽为之不徙。加以荆和之饰照耀，柘丝之弦激扬，三声吐韵，四结流唱，辞高薰奏，响溢芝房，竹来ㄍ谷，律写归昌，再鼓而玄鹤集，九成而仪凤翔，初音鲁踊，馀妙绕梁。何止田文慨慷，刘靖心伤而已哉！中山青曲，若折而和，扬美目以流眄，启玉齿而安歌。歌曰：阳阿奏兮激楚流，望洛水兮有好仇，纵轻棹兮泛龙舟。将与逸士，陟彼华堂，憩诸闳馆。玉宇明华，文阶灿烂；璇题昭晰，珠帘彪焕。身托玳瑁之筵，目寓琼华之玩。止以悦诸和性之乐，岂非绮丽之观哉！逸士曰：居兹四郭，宁辨五音，靡曼不极，君子弗钦。虽闻赡辞之锐，无会野人之心。

君子曰：白藏肃杀，天高野清，玉树始落，金蕊初荣，幕燕北反，沙雁南征，实秋收之美节，将校猎以娱情。使枥无伏马，巷靡遗行，执戈於芊眠之野，弯弧於旷浪之阴。养由轻盼，则林摧鸷兽；蒲且效技，则虚下翔禽。腾猿蹶其足，□虎不择音。掩兔、辚鹿，既蔑古之鸟有；填坑满谷。亦《耳少》昔之上林。至於轻缴才飞，则连鸿解羽；微纤始放，则并鳞失波。岂论玄泉之则，宁愿将遨之歌。弭节言旋，禽不可算；周施眺览，足为京观。子虽山栖，其从此玩。逸士曰：解网垂仁，殷王美则；闻声不食，孔圣淑音。害蠢类而为乐，岂君子之用心。

君子曰：盖闻地美养禾，君人爱士；泽被无垠，光照郊鄙。蒲轮必邹鲁之儒宗，纡青必洛阳之才子。大汉愧得人之盛，有周惭以宁之美。万国若翕从，四海同使指。刑措弗用，囹圄斯虚。既讲《礼》於《大学》，亦论《诗》於石渠。戈有载戢，史无绝书。铜律应度，玉烛调和。黄发击壤，青衿兴歌。元帅奇士，庠序鸿生，求礼仪之汲汲，行仁义之明明。隆采椽之义，却毒瑁之荣。当朝有仁义之睦，边境无烟尘之惊。信如四气，明并三光。厨巧□挺茂，□皆□比芳。瑞鹿□素，祥熊耀黄；灵禽乐囿，仪凤栖掌，太平之瑞宝鼎，乐协之应玉羊。丹鸟表色，玉露呈□；野丝垂木，嘉苗贯桑。固以德苞子、姒，道迈虞、唐，六合宁泰，四宇咸康。不烦一戟，东瓯膜拜；讵劳一卒，西域献琛。鹿蠡稽颡以悛恶，楼兰面缚而革音。吾皆去鼻饮之穴，弃鸟举之深。固以泽流无外，恩被遐方；福比嵩岱，道则穹苍。岂有闻若斯之化，而藏其皮冠哉！逸士曰：鄙人寡识，守节山隅，不闻智士之教，将自潜以糜躯。请伏道而从命，愿开志以涤虑。（《文苑英华》三百五十一）



◇　陶渊明集序

夫自□自媒者，士女之丑行；不忮不求者，明达之用心。是以圣人韬光，贤人遁世。其故何也？含德之至，莫逾於道；亲己之切，无重於身。故道存而身安，道亡而身害。处百龄之内，居一世之中，倏忽比之白驹，寄寓谓之逆旅，宜乎与大块而盈虚，随中和而任放。岂能戚戚劳於忧畏，汲汲役於人间。齐讴、赵女之娱，八珍、九鼎之食，结驷、连骑之荣，侈袂、执圭之贵，乐既乐矣，忧亦随之。何倚伏之难量，亦庆吊之相及。智者、贤人居之，甚履薄冰；愚夫、贪士竞之，若泄尾闾。玉之在山，以见珍而终破；兰之生谷，难无人而自芳。故庄周垂钓於濠，伯成躬耕於野。或货海东之药草，或纺江南之落毛。譬彼鸳雏，岂竞鸢、鸱之肉；犹斯杂县，宁劳文仲之牲。至于子常、甯喜之伦，苏秦、卫鞅之匹，死之而不疑，甘之而不悔。主父偃言生不五鼎食，死则五鼎烹，卒如其言，岂不痛哉！又楚子观周，受折於孙满；霍侯骖乘，祸起於负芒。饕餮之徒。其流甚众。唐尧四海之主，而有汾阳之心；子晋天下之储，而有洛滨之志。轻之苦脱履，视之若鸿毛。而况於他人乎？是以至人达士，因以晦迹。或怀厘而谒帝，或被褐而负薪。鼓□清潭，弃机汉曲。情不在於众事，寄众事以忘情者也。有疑陶渊明诗，篇篇有酒。吾观其意不在酒，亦寄酒为迹者也。其文章不群，辞彩精拔，跌宕昭彰，独超众类，抑扬爽朗，莫之与京。横素波而傍流，千青云而直上。语时事则指而可想，论怀抱则旷而且真。加以贞志不休，安道苦节，不以躬耕为耻，不以无财为病，自非大贤笃志，与道污隆，孰能如此乎？余素爱其文，不能释手，尚想其德，恨不同时。故加搜校，粗为区目，白璧微瑕，惟在闲情一赋，扬雄所谓劝百而讽一者；卒无讽谏，何足摇其笔端？惜哉！亡是可也。并粗点定其传，编之于录。尝谓有能观渊明之文者，驰竞之情遣，鄙吝之意祛，贪夫可以廉，懦夫可以立。岂止仁义可蹈，抑乃爵禄可辞。不必傍游泰华，远求柱史。此亦有助於风教也。（宋本《陶渊明集》）



◇　文选序

式观元始，眇觌玄风。冬穴、夏巢之时，茹毛饮血之世，世质民淳，斯文未作。逮乎伏羲氏之王天下也，始画八卦，造书契，以代结绳之政，由是文籍生焉。《易》曰：「观乎天文，以察时变；观乎人文，以化成天下。」文之时义远矣哉！若夫椎轮为大辂之始，大辂宁有椎轮之质；增冰为积水所成，积水曾微增冰之凛。何哉？盖踵其事而增华，变其本而加厉。物既有之，文亦宜然。随时变改，难可详悉。尝试论之曰：《诗序》云，《诗》有六义焉：一曰风；二曰赋；三曰比；四曰兴；五曰雅；六曰颂。至於今之作者，异乎古昔。古诗之体，今则全取赋名。荀宋表之於前，贾马继之於末。自兹以降，源流实繁。述邑居，则有凭虚亡是之作；戒畋游，则有长杨羽猎之制。若其纪一事，咏一物，风云草木之兴，鱼虫禽兽之流，推而广之，不可胜载矣。又楚一人屈原，含忠履洁，君匪从流，臣进逆耳，深思远虑，遂放湘南。耿介之意既伤，壹郁之怀靡朔。临渊有怀沙之志，吟泽有憔翠之容。骚人之文，自兹而作。诗者，盖志之所之也。情动於中，而形於言。《关雎》、《麟趾》，正始之道著；《桑闲》、《濮上》，亡国之音表。故《风》、《雅》之道，粲然可观。自炎汉中叶，厥涂渐异。退传有在邹之作，降将著河梁之篇。四言五言，区以别矣。又少则三字，多则九言，各体互兴，分镳并驱，《颂》者，所以游扬德业，裒赞成功。吉甫有穆若之谈，季子有至矣之叹。舒布为诗，既言如彼，总成为颂。又亦若此。次则箴兴於补阙，戒出於弼匡，论则机理精微，铭则序事清润，美终则诔发，图像则赞兴。又诏诰教令之流，表奏笺记之列，书誓、符檄之品，吊祭、悲哀之作，答客、指事之制，三言、八字之文，篇辞、引序，碑碣、志状，众制锋起，源流间出。譬陶、匏异器，并为入耳之娱；黼、黻不同，俱为悦目之玩。作者之致，盖云备矣。余监抚馀闲，居多暇日，历观文囿，泛览辞林，未尝不心游目想，移晷忘倦。自姬汉以来，眇焉悠邈；』时更七代，数逾千祀。词人才子，则名溢於缥囊；飞文染翰，则卷盈乎缃帙。自非略其芜秽，集其清英，盖欲兼功太半，难矣。若夫姬公之籍，孔父之书，与日月俱悬，鬼神争奥，孝敬之准式，人伦之师友，岂可重以芟夷，加之翦截。老、庄之作，管、孟之流，盖以立意为宗，不以能文为本。今之所撰，又以略诸。若贤人之美辞，忠臣之抗直，谋夫之话，辨士之端，冰释泉涌，金相玉振。所谓坐狙丘，议稷下，仲连之却秦军，食其之下齐国，留侯之发八难，曲逆之吐六奇，盖乃事美一时，语流千载，概见坟籍，旁出子史，若斯之流，又亦繁博。虽传之简牍，而事异篇章。今之所集，亦所不取。至於记事之史，系年之书，所以褒贬是非，纪别同异，方之篇翰，亦已不同。若其赞论之综缉辞采，序述之错比文华，事出於沈思，义归乎翰藻，故与夫篇什，杂而集之。远自周室，迄于圣代，都为三十卷，名曰《文选》云耳。

凡次文之体，和以汇聚。诗、赋体既不一，又以类分；类分之中，各以时代相次。（《文选》）



◇　同泰寺僧正讲诗序

大正以贞俗兼解，郁为善歌；□师以行有馀力，缘情继响。余自法席既阑，便思和寂。杼轴二年，濡翰两器。大正今春复为同泰建讲，法轮将半，此作方成，所以物色不同，序事或异。（《本集》）



◇　尔雅制法则赞

惟斯法则，信如四时；严此刑政，刑轻罪疑。霜威已振，民不敢欺。（《艺文类聚》五十四）



◇　弓矢赞

弓用筋解，矢制良工，亦以观德，非止临戎。杨叶命中，犭爰堕张空。（《艺文类聚》六十，《初学记》二十二，《御览》三百五十。）



◇　蝉赞

兹虫清洁，惟露是餐。寂寞秋序，咽哳夏阑。定伊不美，曜彼华冠。（《艺文类聚》九十七。）





◇　陶渊明传

陶渊明字元亮，或云潜字渊明，浔阳柴桑人也。曾祖侃，晋大司马。渊明少有高趣，博学善属文，颖脱不群，任真自得。尝著《五柳先生传》以自况，曰：先生不知何许人也，亦不详姓字，宅边有五柳树（一本无树字），因以为号焉。闲静少言，不慕荣利。好读书，不求甚解。每有会意，欣然忘食。性嗜酒，而家贫，不能恒得。亲旧知其如此，或置酒招之，造饮辄尽，期在必醉。既醉而退，曾不吝情去留。环堵萧然，不蔽风日。短褐穿结，箪瓢屡空，晏如也。尝著文章自娱，颇示己志。忘怀得失，以此自终。时人谓之实录。亲老家贫，起为州祭酒。不堪吏职，少日，自解归。州召主簿，不就。躬耕自资，遂抱羸疾。江州刺史檀道济往侯之，偃卧瘠馁有日矣。道济谓曰：「贤者处世，天下无道则隐，有道则至。今子生文明之世，柰何自苦如此？」对曰：「潜也何敢望贤？志不及也。」道济馈以粱肉，麾而去之。後为镇军建威参军。谓亲朋曰：「聊欲弦歌，以为三径之资，可乎？」执事者闻之，以为彭泽令。不以家累自随，送一力给其子书曰：「汝旦夕之费，自给为难。今遣此力助汝薪水之劳。此亦人子也，可善遇之。」公田悉令吏种秫，曰：「吾常得醉於酒，足矣。」妻子固请种□亢，乃使二顷五十亩种秫，五十亩种粳。岁终，会郡遣督邮至，县吏主曰：「应束带见之。」渊明叹曰：「我岂能为五斗米折腰？向乡里小儿。」即日解绶去职。赋《归去来》，徵著作郎，不就。江州刺史王弘欲识之，不能致也。渊明尝往庐山，弘命渊明故人庞通之斋酒具，於半道栗里之闲邀之。渊明有脚疾，使一门生二儿舁（一作举）篮舆，既至，欣然便共饮酌。俄顷弘至，亦无迕也。先是颜延之为刘抑後军功曹，在浔阳，与渊明情款，後为始安郡，经过浔阳，日造渊明饮焉。每往，必酣饮致醉。弘欲邀延之坐（一作赴坐），弥日不得。延之临去，留二万钱与渊明。渊明悉遣送酒家，稍就取酒。尝九月九日，出宅边丛中坐久之，满手把菊。忽值弘送酒至，即便就酌，醉而归。渊明不解音律，而蓄无弦琴（一作无弦素琴）一张，每酒知，辄抚弄以寄其意。贵贱造之者，有酒辄设。渊明若先醉，便语客：我醉欲眠，卿可去。其真率如此。郡将常侯之。值其酿熟，取头上葛巾漉酒，漉毕，还复著之。时周续之入庐山，事释惠远，彭城刘遗民，亦遁迹匡山，渊明又不应徵命，谓之浔阳三隐。後刺史檀韶，苦请续之出州，与学士祖企、谢景夷三人，共在城北讲礼，加以雠校。所住公廨，近於马队。是故渊明示其诗云：周生述孔业，祖、谢响然臻；马队非讲肆，校书亦已勤。其妻翟氏，亦能安勤苦，与其同志。自以曾祖晋世宰辅，耻复屈身後后。自宋高祖王业渐隆，不复肯仕。元嘉四年，将复徵命，会卒，时年六十三。世号靖节先生。（宋本《陶渊明集》）



◇　祭达磨大师文

洪惟圣胄大师，荷十力之智印，乘六通而泛海，运悲智於梵方，拯颠危於华土。（《释藏》绮，《传法正宗记》达磨以梁大通二年终於元魏，以其丧告，梁武帝即□宝玉，诏以祭礼供养，太子为文，其略云。）





卷二十一




◎　萧统（三）



◇　令旨解二谛议

二谛理实深玄，自非虚怀，无以通其弘远。明道之方，其由非一。举要论之，不出境、智。或时以境明义，或时以智显行。至於二谛，即是就境明义。若迷其方，三有不绝；若达其致，万累斯遣。所言二谛者，一是真谛，一名俗谛。真谛亦名第一义谛，俗谛亦名世谛。真谛、俗谛，以定体立名。第一义谛世谛，以褒贬立目。若以次第言说，应云一真谛。二俗谛，一与二合，数则为三。非直数过於二，亦名有前後，於义非便。真既不因俗而有，俗亦不因真而生，正可得言一真一俗。真者是实义，即是平等，更无异法，能为杂闲；俗者即是集义，此法得生，浮伪起作。第一义者，即无生境中，别立美名。言此法最胜最妙，无能及者。世者，以隔别为义，生灭流动，无有住相。《涅□》经言：出世人所知，名第一义谛；世人所知，名为世谛。此即文证褒贬之理。二谛立名，差别不同；真、俗世等，以一义说。第一义谛，以二义说，正言此理。德既第一。义亦第一，世既浮伪，更无有义，所以但立世名。谛者，以审实为义。真谛审实是真，俗谛审实是俗；真谛离有离无。俗谛即有即无，即有即无，斯是假名；离有离无，此为中道。真是中道，以不生为体；俗既假名，以生法为体。

南涧寺慧超谘曰：浮伪起作，名之为俗；离於有无，名之为真。未审浮伪为当与真一体，为当有异。令旨答曰：世人所知，生法为体；出世人所知，不生为体。依人作论，应如是说。若论真即有是空，俗指空为有，依此义名，不得别义。

又谘：真俗既云一体，未审真谛亦有起动，为当起动自动，不关真谛，令旨又答，真谛寂然，无起动相，凡夫惑识，自横见起动。又谘，未审有起动而凡夫横见，无起动而凡夫横见。令旨又答：若有起动，则不名横见。以无动而自动，所以是横。

又谘：若法无起动，则唯应一谛。令旨又答：此理常寂，此是一谛，横见起动。复是一谛，唯应有两，不得言一。

又谘：为有横见，为无横见。令旨又答：依人为语，又此横见。

又谘：若依人语，故有横见；依法为谈，不应见动。令旨又答，法乃无动，不妨横者自见其动。丹阳尹晋安王萧纲谘曰：解旨依人为辨，有生不生，未审浮虚之与不生，只是一体，为当有异？令旨答曰：凡情所见，见其起动；圣人所见，见其不生。依人为论，乃是异体，若语相即，则不成异。具如向释，不复多论。又谘：若真不异俗，俗不异真，岂得俗人所见，生法为体，圣人所见不生为体？令旨答：即俗知真，即真见俗，就此为谈，自诚无异。约人辨见，自有生不生殊。

又谘：未审俗谛之体，既云浮幻，何得於真实之中，见此浮幻，令旨答，真实之体，自无浮幻，惑者横构，谓之为有，无伤真实，体自玄虚。

又谘，圣人所见，见不流动；凡夫所见，自见流动。既流不流异，愚为不得为一。令旨答：不谓流不流各自一体，正言凡夫於不流之中，横见此流。以是为论，可得成一。又谘：真寂之体，本自不流。凡夫见流，不离真体。然则但有一真，不成二谛。令旨答：体恒相即，理不得异。凡见浮虚，圣睹真寂。约彼凡圣，可得立二谛名。

招提寺慧琰谘曰：凡夫见俗，以生法为体；圣人见真，以不生为体。未审生与不生，但见其异？复依何义，而得辨一？令旨答曰：凡夫於无称有，圣人即有辨无。有无相即，此谈一体。

又谘：未审此得谈一，一何所名？令旨答曰，正以有不异无，无不异有，故名为一，更无异名。又谘：若无不异有，有不异无，但见其一，云何为二？令旨答：凡夫见有，圣人见无，两见既分，所以成二。

又谘：圣人见无，无可称谛；凡夫见有，何得称谛？令旨答：圣人见无，在圣为谛；凡夫审谓为有，故於凡为谛。栖玄寺昙宗谘曰：圣人为见世谛，为不见世谛？令旨答曰：圣知凡人，见有世谛。若论圣人，不复见此。

又谘：圣人既不见世谛，云何以世谛教化众生？令旨答：圣人无惑，自不见世谛。无妨圣人知凡夫所见。故曲随物情，说有二谛。

又谘：圣人知凡见世谛，即是凡夫不？令旨答：此凡即是世谛，圣人亦不此凡。

又谘：圣既不见凡，焉知凡见世谛？令旨答：圣虽自无凡，亦能知有凡。自谓为有，故曲赴其情，为说世谛。司徒从事中郎王规谘曰：未审真俗既不同，岂得相即之义？令旨答：圣人所得，自见其无；凡人所得，自见其有。见自不同，无妨俗不出真外。又谘：未审既无异质，而有二义，为当义离於体？为当即义即体，令旨答，更不相出，名为一体。愚、圣见殊，自成异义。

又谘：凡夫为见俗，亦得见真不？令旨答：止得见俗，不得见真。

又谘：体既相即，宁不睹真？令旨答：凡若见真，不应睹俗。睹俗既妄，焉得见真？

灵根寺僧迁谘曰：若第一以无过为义，此是赞叹之名。真离於俗，亦应是赞叹之名。令旨答曰：即此体真，不得言叹。第一义谛，既更立美名，所以是叹。

又谘：无胜我者，既得称赞叹？我体即真，何故非叹？令旨答：无胜我者，所以得称赞叹；我体即真，亦是我真，故非赞叹。又谘：我无过者，所以得称赞叹；我是不伪，何得非赞？令旨答：不伪直是当体之名，如人体义。谓之解义，正足稽其实体，岂成赞叹？

又谘：此法无能出者，焉能即是赞叹？令旨答：既云无出，非赞如何？罗平侯萧正立谘曰：未审俗谛是生法以不？令旨答曰：俗谛之体，正是生法。

又谘：俗既横见，何得有生？令旨答：横见为有，所以有生。

又谘：横见为有，实是无法？实既无法，说何为生？令旨答：即此生法，名为横见；亦即此横见，名为生法。

又谘：若是横见，不应有生；若必有生，何名横见？令旨答：既云横见，实自无生；但横见为有，有此横生。

衡山侯萧恭谘曰：未审第一义谛，既有义目，何故世谛，独无义名？令旨答曰：世既浮俗，无义可辨。又谘：若无义可辨，何以称谛？令旨答：凡俗审见，故立谛名。

又谘：若凡俗见有，得受谛名，亦应凡俗见有，得安义字？令旨答：凡俗审见，故谛名可立；浮俗无义，何得强字为义？

又谘：浮俗虽无实义，不无浮俗之义；既有此浮俗，何得不受义名？令旨答：凡俗审见，故谛名可立；浮俗无义，何得强字为义？

又谘：浮俗虽无实义，不无浮俗之义；既有此浮俗，何得不受义名？令旨答：正以浮俗，故无义可辨；若有义可辨，何名浮俗？

中兴寺僧怀谘曰：令旨解言真不离俗，俗不离真，未审真是有相，俗是有相，有无不殊，何得同体？令旨答曰：相与无相，此处不同。但凡所见有，即是圣所见无。以此为论，可得无别？

又谘：既是一法，云何得见为两；见既有两，岂是一法？令旨答：理乃不两；随物所见，故得有两。

又谘：既见有两，岂不相违？令旨答：法若实两，可得相违；法实不两。人见是两，就此作论，焉得相乖？

又谘：人见有两，可说两人；理既是一，岂得有两？令旨答：理虽不两，而约人成两。始兴王第四男萧映谘曰：第一义谛，其义第一，德亦第一不？令旨答曰：义既第一，德亦第一。

又谘：直言第一，已包德义；何得复加义字，以致繁复？令旨答：直言第一，在义犹昧，第一见义，可得尽矣。

又谘：若加以义字，可得尽美；何不加以德字，可得尽美？令旨答：第一是德，岂待复加？但加义字，则德、义双美。

又谘：直称第一，足见其美；偏加义字，似有所局？令旨答：第一表德，复加义字；二美俱陈，岂有所局？

吴平世子萧励谘曰：通旨云第一义谛世谛，褒贬立名；真俗二谛，定体立名。寻真谛之理，既妙绝言虑，未审云何有定体之旨？令旨答曰：谈其无相，无真不真；寄名相说，以真定休。又谘：若真无谛无体，今寄言辨体，未审真谛无相，何不寄言辨体？令旨答：寄言辨体，犹恐贬德。若复寄言辨相，则有累虚玄。

又谘：真谛玄虚，离於言说；今既称有真，岂非寄言辨相？令旨答：寄有此名，名自是相。无伤此理，无相虚寂。

又谘：未审此寄言辨体，为是当理，为不当理？令旨答：无名而说名，不合当理。

又谘：若寄言辨名，名不当理，未审此寄，将何所说？令旨答：虽不当理，为接引众生，须名相说。

宋熙寺慧令谘曰：真谛以不生为体，俗谛以生法为体；而言不生即生。生即不生，为当体中相即，为当义中相即？令旨答云：体中相即，义不相即。又谘：义既不即，体云何即？令旨答：凡见其有，圣睹其无；约见成异，就体恒即。

又谘：体既无两，何事须即？令旨答：若无体无别两，缘见有两，见既两异，须明体即。又谘：若如解旨，果是就人明即？令旨答：约人见为二，二谛所以名生；就人见明即，此亦何妨？

始兴王第五男萧华谘曰：真谛称真，是实真不？令旨答曰：得是实真。又谘：菩萨会真之时，为忘俗忘真不？令旨答：忘俗忘真，故说会真。

又谘：若忘俗、忘真，故说会真；忘俗、忘真，何谓实真？令旨答：若存俗、存真，何谓实真？正由两遣，故谓实真。

又谘：若忘俗、忘真，而是实真；亦应忘真、忘俗，而是实俗？令旨答：忘俗、忘真，所以见真；忘真、忘俗，弥见非俗。

又谘：菩萨会真，既忘俗、忘真，今呼实真，便成乖理？令旨答：假呼实真。

终自寺法宣谘曰：义旨云，俗谛是有是地，故以生法为体；未审有法有体，可得称生。既是无法，而云何得有生义？令旨答：俗谛有无相待而立；既是相待，故并得称生。

又谘：若有无两法，并称为生；生义既一，则有无无异？令旨答：俱是凡夫所见，故生义得同。是有是无，焉得不异？

又谘：若有无果别，应有生不生？令旨答：既相待立名，故同一生义。

程乡侯萧祗谘曰：未审第一之名，是形待以不？令旨答：正是形待。

又谘：第一无相，有何形待？令旨答：既云第一，岂得非待？

又谘：第一是待；既称第一是谛，待於第一，何不名为第二？若俗谛是待，而不称第二；亦应真谛是待，不名第一？令旨答：若称第一是待，於义已足，无假说俗第二，方成相待。

又谘：若世谛之名，不称第二，则第一之称，无所形待？令旨答：第一褒真，既云相待，知名是待，直置可知？光泽寺法云谘曰：圣人所知之境，此是真谛。未审能知之智，是谓真谛，是谓俗谛？令旨答曰：能知是智，所知是境，智来冥境，得言即真。

又谘：有智之人，为是真谛，为是俗谛？令旨答：若呼有智之人，即俗谛。又谘：未审俗谛之人，何得有真谛之智？令旨答：圣人能忘於俗，所以得有真智。

又谘：此人既冥无生，亦应不得称人？令旨答：冥於无生，不得言人？寄名相说，常自有人。灵根寺慧令谘曰：为於真谛中见有，为俗谛中见有？令旨答曰：於真谛中横见有有。

又谘：俗谛之有，为实为虚？令旨答：是虚妄之有。

又谘：为当见妄，为当见有？令旨答：见於妄有。

又谘：无名相中，何得见有名相？令旨答：於无名相见有名相，所以妄有。又谘：於无名相，妄见为有。譬如火热，惑者言冷，得就热中有冷相不？若於无相而有名相，亦於火中应有此冷。令旨答：火自常热，妄见有冷；此自惑冷，热未常异。

湘宫寺慧兴谘曰：凡夫之惑，为当但於真有迷？於俗亦迷，令旨答曰：於真见有，此是迷真；既见有俗，不成迷俗。又谘：若使解俗，便成解真；若不解真，岂得解俗？令旨答：真理虚寂，惑心不解；虽不解真，何妨解俗？

又谘：此心不解真，於真可是惑；此心既解俗，於惑应非惑？令旨答：实而为语，通自是惑；辨俗森罗，於俗中各解。

庄严寺僧□谘曰：世俗心中所得空解，为是真解，为是俗解？令旨答：可名相似解。

又谘：未审相似为真为俗？令旨答：习观无生，不名俗解；未见无生，不名真解。

又谘：若能照之智，非真非俗；亦应所照之境，非真非俗。若是非真非俗，则有三谛。令旨答：所照之境，既即无生；无生是真，岂有三谛？

又谘：若境即真境，何不智即真智？令旨答：未见无生，故非真智。何妨此智未真，而习观真境。岂得以智未真智，而使境非真境。

宣武寺法宠谘曰：真谛不生不灭，俗谛有生有灭，真俗两义，得言有异？谈其法体，只得是一，未审体从於义，亦得有二不？令旨答曰：体亦不得，合从於义。

又谘：未审就凡、圣两见，得言两义；亦就凡、圣两见，得言两体？令旨答：理不相异，所以云一；就凡、圣两见，得有二体之殊。又谘：若使凡者见有，圣人见无，便应凡夫但见世谛有，圣人应见太虚无？令旨答：太虚亦非圣人所见；太虚得名，由於相待。既由待生，并凡所见。又谘：凡夫所见空有，得言是一不？令旨答：就凡为语，有实异无；约圣作谈，无不异有。

建业寺僧愍谘曰：俗人解俗，为当解参差而言解俗，为当见俗虚假而言解俗？令旨答：只是见俗参差，而言解俗。又谘：俗谛不但参差，亦是虚妄，何故解参差而不解虚妄？令旨答：若使凡夫解虚妄，即是解真；不解虚妄，所以名为解俗。

光泽寺敬脱谘曰：未审圣人见真，为当渐见，为当顿见？令旨答：渐见。

又谘：无相虚怀，一见此理，万相并寂；未审何故见真，得有由渐。令旨答曰：自凡之圣，解有浅深；真是虚寂，不妨见有由渐。

又谘：未审一得无相，并忘万有，为不悉忘？令旨答：一得无相，万有悉忘。

又谘：一得无相忘万有者，亦可一得虚怀；穷彼真境，不应渐见？令旨答：如来会寂，自是穷真；浅行圣人，恒自渐见。

又谘：若见真有渐，不可顿会；亦应渐忘万有，不可顿忘？令旨答：解有优劣，故有渐见；忘怀无偏，故万有并寂。（《广弘明集》二十四）



◇　令旨解法身义

法身虚寂，远离有无之境，独脱因果之外，不可以知知，不可以识识。岂是称为，所能论辨。将欲显理，不容嘿然。故随从言说，致有法身之称。天竺云达摩舍利，此土谓之法身。若以当体，则是自性之目；若以言说，则是相待立名。法者，轨则为旨；身者，有体之义。轨则之体，故曰法身。略就言说，粗陈其体，是常住身，是金钢身，重加研核，基侧不尔。若定是金钢，即为名相；定是常在，便成方所。所谓常住，本是寄名；称名金钢，本是譬说。及谈实体，则性同无生。故云佛身无为，不堕诸法；涅□经说，如来之身非身。是身无量无边，无有是迹，无知无形，毕竟清静。无知清静，而不可为无；称曰妙有，而复非有。离无离有，所谓法身。

招提寺慧琰谘曰：未审法身无相，不应有体；何得用体，以释身义？令旨答曰：无名无相，乃无体可论；寄以名相，不无妙体。

又谘：若寄以名相，不无妙体；则寄以名相，不成无相？令旨答：既云寄以名相，足明理实无相。

又谘：若寄以名相，而理实相；理既无相，云何有体？令旨答：寄言轨物，何得无体。又谘：亦应寄言轨物，非复无相。令旨答：轨物义边，理非无相；所言无相，本谈妙体。

又谘：真实本来，无相正应以此轨物；何得隐斯真实，强生言相？令旨答：真实无相，非近学所窥。是故接诸庸浅，必须寄以言相。

光泽寺法云谘曰：未审法身常住，是万行得否？令旨答曰：名道相道中，万行所得。

又谘：既为万行所得，岂是无相，若必无相，岂为万行所得？令旨答：无名无相，何曾有得？寄以名相，假言有得。

又谘：实有万行，实得佛果，安可以无相，全无所得？令旨答：问者在心，谓实有万行；今谓万行自空，岂有实果可得？

又谘：见有众生修习万行，未审何故全谓为无？令旨答：凡俗所见，谓之为有；理而检之，实无万行。又谘：经说常住，以为妙有；如其假说，何谓妙有？令旨答：寄以名相，故说妙有；理绝名相，何妙何有？

庄严寺僧□谘曰：无名无相，绝相智不？能知绝相绝知，何得犹有身称？令旨人曰：无名无相，曾有何身？假名相说，故曰法身。

又谘：亦应假名相说，是智所照；何得不可以知知，不可以识识？令旨答：亦得寄名相，慧眼所得。

又谘：若慧眼能见，则可以知知；若智不能知，则慧眼无见？令旨答：慧眼无见，亦无法可见。

又谘：若云无见，有何法身？令旨答：理绝闻见，实无法身。

又谘：若无法身，则无正觉；正觉既有，法身岂无？令旨答：恒是寄言，故有正觉；正觉既在寄言，法身何得定有？宣武寺法宠谘曰：未审法身之称，为正在妙体，金姿丈六，亦是法身？令旨答曰：通而为论，本迹皆是；别而为语，止在常住。

又谘：若止在常住，不应有身；若通取丈六，丈六何谓法身？令旨答：常住既有妙体，何得无身？丈六亦能轨物，故可通称法身。

又谘：若常住无累，方称法身；丈六有累，何谓法身？令旨答：众生注仰，妄见丈六；丈六非有，有何实累？

又谘：若丈六非有，指何为身？令旨答：随物见有，谓有应身。

又谘：既曰应身，何谓法身？令旨答：通相为辨，故兼本迹；核求实义，不在金姿。

灵根寺慧令谘曰：未审为以极智，名曰法身；为以全相，故曰法身？令旨答：无名无相，是集藏法身；圆极智慧，是实相法身。

又谘：无名无相，则无身不身；既有法身，何谓无相？令旨答：正以无相，故曰法身。又谘：若以无相，故曰法身，则智慧名相，非复法身？令旨答：既是无相，智慧岂非法身？

又谘：如其有身，何名无相？若是无相，何得有身？令旨答：於无名相，假说法身。

又谘：若假说法身，正存名相，云何直指无相，而谓法身？令旨答：既於无相，假立名相，岂得异此无相，而说法身？灵味寺静安谘曰：未审法身乘应以不？令旨答：法身无应。

又谘：本以应化，故称法身；求若无应化，何谓法身？令旨答：本以轨则之体，名为法身；应化之谈，非今所轨。

又谘：若无应化，云何可轨？既为物轨，岂无应化？令旨答：众生注仰蒙益，故云能为物轨；化缘已毕，何所应化？

又谘：若能益众生，便成应化；若无应化，何以益物？令旨答：能生注仰，轨则自成；何劳至人，俯应尘俗？

又谘：既生注仰，岂无应化？若无应化，注仰何益？令旨答：正由世尊至极，神妙特深。但令注仰，自然蒙□。若应而後益，何谓至神？不应而益，故成穷美。若必令实应，与菩萨岂殊？（《广弘明集》二十一）





卷二十二




◎　临川王宏

宏字宣达，武帝第六子。仕齐，为北中郎桂阳王功曹史。武帝下建康，以为中护军，领石头戍事。及受禅，封临川王，拜扬州刺史。迁司徒，领太子太傅，迁司空，进太尉。以公事，左迁骠骑大将军、开府仪同三司。寻加司空，母忧去职。起为中书监，坐罪免。寻为司徒，迁太尉。普通七年死。赠侍中、大将军、扬州牧，谥曰靖惠。



◇　令军中

人马有前行者斩。（《南史》五十一）





◇　答释法云书难范缜《神灭论》

得所送敕答《神灭论》，伏览渊旨，理精辞诣。二教道叶於当年，三世栋梁於今日，足使迷途自反，妙趣愈光。迟近写对，更具披析。萧宏和南。（《弘明集》十）



◎　临贺王正德

正德字公和，宏第三子。天监初封西丰侯，历蜀郡吴郡太守。普通中，为黄门侍郎、轻车将军。奔魏。寻逃归，除征虏将军。从豫章王综北侵，坐失军，徙临海郡。中大通中除信武将军，复为吴郡。征侍中、抚军将军，封临贺王。後为左卫将军丹阳尹，迁南兖州，免。侯景反，立为皇帝，改元正平。台城陷，降为大司马。寻矫诏杀之。

◇　与武帝启

前为景所擒，使摄四海，辞不获免，权总万机。今景既入辅，乞解僭滥，以王还邸。（《魏书·萧衍传》，侯景还，以衍为主，令正德通启云。）



◎　安成王秀

秀字彦达，武帝第七子。仕齐，为著作佐郎，迁後军法曹，行参军、太子舍人。武帝举义，以为辅国将军、晋熙王冠军长史、南东海太守，授使持节南徐州刺史。及受禅，进号征虏将军，封安成王，征领石头戍，加散骑常侍。进号右将军，加领军中书令。出为平南将军、江州刺史。迁平西将军、荆州刺史，迁号安西将军。征为侍中、中卫将军，复出为郢州刺史。迁镇北将军、宁蛮校尉、雍州刺史，天监十七年死，赠侍中、司空，谥曰康王。



◇　临江州下给船教

刺史不德，水潦为患，可利之乎！给船而已。（《梁书·安成王秀传》，《南史·安成王秀传》。）



◇　临荆州下招隐逸教

夫鹑火之禽，不匿影於丹山；昭华之宝；乍耀采於蓝田。是以江汉有濯缨之歌，空谷著来思之咏，弘风阐道，靡不由兹。处士河东韩怀明、南平韩望、南郡庾承先、河东郭麻，并脱落风尘，高蹈其事。两韩之孝友纯深，庾、郭之形骸枯槁，或橡饭菁羹，惟日不足，或葭墙艾席，乐在其中。昔伯武贞坚，就仕河内，史云孤劭，屈志陈留。岂曰场苗，实惟攻玉。可加引辟，并遣喻意。既同魏侯致礼之请，庶无辟强三缄之叹。（《梁书·安成王秀传》）



◎　萧欣

欣，秀孙。宣帝建号，袭封安成王。历侍中、中书令、尚书仆射、尚书令。天保二十三年卒，赠司空。有《梁史》百卷，《集》十卷。



◇　谢赐甘露启

臣欣启：某奉宣敕旨，垂□便殿桃叶甘露，拜受雀跃，载怀鸟□。伏以圣德至大，和气茂远，是以神液甘流，灵滋膏被。求之前代，镜诸终古。或降邑都，尚君臣动色；遐迩趋庆，未有发瑞殿庭。呈祥习瞩，视听罕间，祥符绝代。臣与奉休明，曲蒙兹赐，独深□舞，实百常品。不任下情，谨以启事以闻。臣欣言。（《初学记》二）



◎　南平王伟

伟字文达，武帝第八子。仕齐，历晋安镇北骠骑参军。和帝以为雍州刺史、镇北将军。武帝受禅，封建安王。改封南平王，累迁至中书令、大司马。中大通五年死。赠侍中、大宰，谥曰元襄。



◇　答释法云书难范缜《神灭论》

辱告：惠示敕答臣下审《神灭论》，天识昭远，圣情渊察。伏览玄徽，实晓庸昧。猥能存示，深承笃顾。萧伟和南。（《弘明集》十）



◎　平王恪

恪，伟子，中大通五年嗣封。



◇　奉湘东王为相国、总百揆笺

窃以嵩岳既峻，山川出云；大国有蕃，申甫惟翰。岂非皇建斯极，以位为宝；圣教辨方，慎名与器。是知太尉佐帝，垂华表黄玉之符；司空相土，伯禹降玄圭之锡。伏维明公大王殿下，命世应期，挺生将圣，忠为令德，孝实天经，地切应、韩，寄深旦、□，五品斯训，七政以齐，志存社稷，功济屯险。夷狄内侵，枕戈泣血，鲸鲵示扫，投袂勤王，能使游魂请盟以屈膝，丑徒衔璧而□气。亲蕃外叛，畔均吴、楚，义讨申威，兵不血刃。湘波自息，非筑杜□之垒；岘山离贰，不伐刘表之城。九江致梗，二别殊派，才命戈船，底定□、霍。溯流穷讨，路绝窥窬，胡兵侵界，铁马雾合，神规独运，皆即枭悬，翻同翅折，遂修职贡。梁、汉合契，肆犀利之兵，巴、汉俱下，竭骁勇之阵。南通五岭，北出力原，东夷不怨，西戎即序。可谓上流千里，持戟百万，天下之至贵，四海之所推也。今海水飞云，昆山起燎，魏文悲乐推之岁，韩宣叹成礼之日，阳台之下，独有冠盖相趋；梦水之傍，尚致车舆结辙。□麦两穗，出於南平之邦；甘露泥枝，降乎当阳之境。野蚕自绩，何谢欧丝；闲田生稻，宁殊雨粟。莫非品物咸亨，是称文明光大，岂可徽号不彰於彝典，明试不阵乎车服者哉！昔晋、郑入周，尚作卿士；萧、曹佐汉，且居相国。宜崇兹盛礼，显答群望。恪等稽寻甲令，博询□史，谨再拜上，进位相国，总百揆竹使符一，别准恒仪。杖金斧以翦逆暴，乘玉辂而定社稷。傍罗丽於日月，贞明合於天地。扶危翼治，岂不休哉！恪等不通大体，自昧伏奏以闻。（《梁书·元帝纪》，太清四年十一月甲子，南平王恪、侍中临川王大款、桂阳王大成、散骑常侍江安侯圆正、侍中左卫将军张绾、司徒左长史昙等府州国一千人奉笺。）



◎　萧映

映，武帝第十一子，始兴王怛之第四子。天监初封广信侯，出为吴兴太守，改封新渝侯，迁北徐州刺史。大同中，迁广州刺史，卒官。



◇　答晋安王书

广信县开国侯萧映惶恐死罪：信至奉诲，清言兼纸；文采巨丽，慰喻绸缪。比日寒霜惨切，伏愿兴居和□，民富重殷，无过仰损。下官智昏识暗，学浅入凡，遂得拥卷璇阶，亲奉教义，耳餐甘露，心承制说。天恩渊深，睿情广奥。三明一鉴，释滞义於久迷；四辩既陈，阐难思而顿解。岂汉皇梦迹，而梵响复弘；虽晋帝留心，而微言始见。每至夕趋琼筵，晨登朱陛，不曾不忆芳林胜集，玄圃法座。殿下曳舄宝云：或从容而问道，拖裾博望，乍折角而解颐。于时谬齿末筵，预闻清论；亲奉话言，数陪颜色至於今者讲席殿下限同分陕，谬颁天奖，下官谁不钦仁，宁无恋德？倾心东注，恒以系仰为先。下官蒙蔽，久已仰慕。虽闻妙义，愚心难启。方欲驰骛□乡，访疑下席，忽逢令旨，垂觅波馀。寻读战皇，俯仰惭恧，庶为恩呼，少泰下情。正当慈云、智海，翻以仰属；谢瓶、惭毡，实归庸匪。下官惑缘既积，尘累未消，近摄卫乖方，遂中途感疾，不得餐承究竟，辟开末品，徒自克责，终关缘运。不审比日何以怡神？披阅儒史，无乃损□。下官每访西邮，备餐令德。仰承观瞩於章华之上，或听讼於甘棠之下，未尝不文翰纷纶，终朝不息，清论玄谈，夜分乃寐。春华之客，登座右而升堂，秋实之宾，应虚左而入室。文宗义府，於焉总萃。惟此最乐，实验兹晨。下官昔游梁苑，曲蒙眷顾；今者独隔清颜，久睽接仰。倾心已结，兴言涕欷，惟冀音旨，时锡沾及。伏愿珍重，寻更下承。曲奉恩诲，用深铭荷。映死罪死罪。（《广弘明集》二十一）



◎　长沙王渊业

渊业（《梁书》但作「业」，亦作「深业」，避唐讳。）字静旷，武帝长兄长沙王懿之子。天监二年袭封。历秘书监、侍中、中书令、散骑常侍、金紫光禄大夫。普通二年死，谥曰元。



◇　答释法云书难范缜《神灭论》

惠示敕答臣五审《神灭论》，睿旨渊凝，机照深邈。可以筌、蹄惑见，训诱蒙心。钻仰周环，洗涤尘虑。遂能存示，戢眷良深。萧渊业和南。（《弘明集》十）



◎　衡阳王元简

元简字熙远，武帝第四弟衡阳王畅子。天监三年袭封，历会稽太守、广州刺史，迁郢州刺史。天监十八年死，谥曰孝。



◇　上言得剑

馀姚县掘地得剑二口，又於县东江水中得剑一口，文漫若雌雄。（《御览》三百四十二引《梁书》，天监七年，会稽太守衡阳王元简上言。）





◇　萧萧（《梁书》作「景」，避讳。）

萧字子昭，武帝从父弟。齐建武中，除晋安王国左常侍，迁永宁令，还为骠骑行参军。永元中，除步兵校尉。中兴建，为宁朔将军，行南兖州事，迁辅国将军。武帝受禅，封吴平县侯，授使持节、冠军将军、南兖州刺史。历太子右卫率、卫尉卿，迁左骁骑将军、兼领军将军。出为信武将军、宁蛮校尉、雍州刺史。征右卫将军，领石头戍事。复为信威将军、南兖州刺史，又征为领军将军，加侍中。徙安右将军，监扬州，为安西将军、郢州刺史。普通四年卒。赠侍中、中抚军、开府仪同三司，谥曰忠。



◇　上言得镂麒麟

广陵宣城内凿井，得镂麒麟一枚。（□□□□案，梅氏《齐文纪》有萧日南。和帝中兴二年，监南兖州上言云云。日南者，萧之误也。中兴建，萧为衮州。）



◇　答从兄安成王书

奉告：清言溢目，眷逮周委；炎光已盛，愿此胜宜。仰承发止，已次新林。引迈务殷，无妨怡赏，三湘奥区，九疑形胜。浮洲动浪，闻眠鸥之旧说；安流洞浦，忆采若之遗风。昔影伯出蕃，风高振古；叔英之部，清约见称。兄政誉平宣，威和兼济。加以夏石奇云，秋江回月；翰飞纸落，理丰辞富。赏末兴馀，时希逮忆；睽离方远，川涂修旷。炎凉方改，愿加珍勖。绿字可传，白云终闲。心伤泪洒，投笔无宣。（《艺文类聚》二十一，载止文于陆景後。案：吴时诸陆，无封安成王者，当是萧萧之文。安成王者，萧秀也，于萧为从兄。）



◇　答释法云书难范缜《神灭论》

辱告：并伏见诏答臣下审《神灭论》。夫三世虽明，一乘教远，或有偏蔽，犹执异端。圣上探隐索微，凝神系表，窃理尽性，包括天人，内外辨析，辞旨典奥。岂直群生靡惑，实亦阐提即晓。方宣扬四海，垂范来世。惠使闻见，惟深佩服。孤子萧萧顿首和南。（《弘明集》十，卫尉卿萧萧答。按：《梁书·萧景传》，天监五年，迁辅国将军卫尉卿，与《弘明集》正合，知萧景即萧萧也。）



◎　萧昂

昂字子明，景第三弟。天监初，历司徒右长史、豫章王行事，累迁至领军将军，封湘阴县侯。大同元年卒，谥曰恭。

◇　答释法云书难范缜《神灭论》

辱告：宣示敕答臣下审《神灭论》，圣旨披析，使惑者涣然，神之不灭，著於通诰。理既渺默，故致有迷。主上识照知来，鉴逾藏往，□机外之妙思，攻异端之妄说。又引《礼经》，取验虚实，孝敬之道，於此方弘。孤子萧昂顿首和南。（《弘明集》十）



◎　萧昱

字子真，萧第四弟。天监初，除秘书郎，历太子舍人、洗马、中书舍人、中书侍郎、给事黄门侍郎，免。普通中，为晋陵太守，卒。赠湘州刺史，谥曰恭。



◇　请解职表

夏初陈启，未垂采照，追怀惭惧，实战胸心。臣闻暑雨祁寒，小人犹怨；荣枯宠辱，谁能忘怀！臣藉以往，因得预枝戚之重；缘报既杂，时逢坎□禀之运。昔在齐季，义师之始，臣乃幼弱，粗有识虑，东西阻绝，归赴无由，虽未能负戈擐甲，实衔泪愤懑。潜伏东境，备履艰危，首尾三年，亟移数处，虽复饥寒切身，亦不以冻馁为苦。每步惊疑，惶怖失魄，既乖致命之节，空有项领之忧，希望开泰，冀蒙苄乐；岂期二十馀年，功名无纪，毕此身骸，方填沟壑，丹诚素愿，溘至长罢，俯自哀怜，能不伤叹！夫自媒自衔，诚哉可鄙；自誉自伐，实在可羞。然量己揆分，自知者审，陈力就列，宁敢空言，是以常愿一试，屡成千请。夫上应玄象，实不易叨；锦不轻裁，诚难其制。过去业鄣，所以致乖算测。圣监既谓臣愚短，不可试用，岂容久居显禁，徒秽黄枢。忝窃消积，恐招物议，请解今职，乞屏退私门。伏愿天照，特垂允许。臣虽叨荣两宫，报效无地，方违省闼，伏深恋悚。（《梁书·萧昱传》）



◎　邵陵王纶

纶字世调，武帝第六子，小字六真。天监十三年封邵陵王，为宁远将军，琅邪、彭城二郡太守。迁轻车将军、会稽太守，征为信威将军。普通初，领石头戍事，寻为江州刺史。以西中郎将行南兖州刺史，坐事免。寻为侍中。大通初，加信威将军。中大通初，为丹阳尹，迁宣威将军、扬州刺史。大同中，为侍中、云麾将军，历平西将军、郢州刺史、安东将军、南徐州刺史。太清中，进中卫将军，拜司空。大宝中，假黄钺、都督中外诸军事。兵败，为西魏所杀。元帝追谥曰携王。有《集》六卷。



◇　赠言赋

张云麾问望之美，作牧南蕃，维舟江汉，留连饮饯。发迈有期，会面无日。依依别袂，恨恨江干。古人赠别以言，聊为《赠言赋》曰：昔人有感於知己，深情投分，如斯已矣。相知势利之闲，实君子之所鄙；静言神交之际，亦难得而具美。岂直鲜其令终，曾自闻其善始。日逾久而益敬，盖惟一人者尔。语同志而好合，谅今古之皆然。苟托御而自说，徐因刍而请前。况英声与茂实，乃绝後而光先。似临潭而对镜，若披雾而睹天。钦爱顾之罔巳，良佩服之在旃。资淑美之上才，超群雄而独峻。德既深於万顷，墙有高乎数仞。思若神而泉涌，文如华而玉振。伊薄躯之固陋，谬摄官於夏□。知美锦之难裁，处棼丝而易结。幸中途而遘止，仰旌旆之踟蹰。似德星之东迈，类祥云之西徂。亟留连於河渚，或终宴於城隅。赏既延於宾友，灌亦洽於仆夫。嗟灰官之易逝，慨离袂之云促。惜日车之不驻，恨流影之难续。观善诱而不倦，餐好音而未足。伫浮云之可寄，愿无比乎金玉。（《艺文类聚》三十一）



◇　设无碍福会教

僚纪：大士广济，义非为己；道弘群生，种种方便。所以虚己乐静，表之内经，确乎难拔，著自外典，又加独往，斯意足论。隐不隔真，乃为菩萨。庐山东林寺禅房智表法师，德称僧杰，实号人龙，怀道守素，多历年所，不为事屈，不为时伸，上下无常，一相无相。遂能舍彼耆暗，来游垢浊；兴言一面，定交杵臼。余以薄德，谬临大邦，教义未闻，贵贤总至。昔绮、季之出汉年，巢、许之兴唐日；兹乃圣主流慈，天泽滂被，异人闲出。复在此辰，不胜舞蹈帝之恩普也，克今月十日，於栖贤寺，设无碍会，并致敬开士，躬谘圣福，下筵餐道。凡厥民隶，爰及庶士，罔不率从，咸皆请业，上答乾慈，永同彼岸，外依事宣行。（《广弘明集》二十八上）



◇　让丹阳尹初表

臣进非民誉，退异宗英，尸居戎号，已紊彝典。况京兆五守，西汉难追；河南二尹，东京罕继。审己循涯，自知莫可；街谈恭议，尤见不胜。（《艺文类聚》五十，《御览》二百五十二。）



◇　遵敕舍老子受菩萨戒启

臣纶启：臣闻如来端严相好，巍巍架于有顶。微妙色身，的的显乎无际。假金轮而启物，托银粟以应凡。砥波若之利镰，收涅□之硕果。泛生死之苦海，济常乐於彼岸。故能降慈悲云，垂甘露雨。七处、八会，教化之义不穷；四谛、五时，利益之方无尽。并水清日盛，露豁云除，爝火翳光，尘热自静。可谓入俗化於朦底，出世冥此真如。使稠林、邪径之人，景法门而无倦；渴爱聋、瞽之士，慕探赜而知回。道树始乎迦维，德音盛於京洛。恒景不见，周鉴娠徵；满月圆姿，汉感宵梦。王法用传，万德方兆；华俗潜启，竞扇高风。资此三明，照迷途之失；凭兹七觉，拔长夜之苦。属值皇帝菩萨，应天御物，负衣临民，含光守宙，照清海表，垂无碍辨，以接黎庶，以本愿力，摄受众生，故能随根逗药，示权因显，崇一乘之旨，广十地之基。是以万邦回向，俱禀正识；幽显灵只，皆蒙诱济。人兴等觉之愿，物起菩提之心，莫不翘勤归宗之境，悦怿还源之趣，共保慈悲，俱修忍辱。所谓覆护饶益，桥梁津济者矣。道既光被，民亦化之。於是应真飞锡，腾虚接影；破邪外道，坚持正国。伽蓝、精舍，宝刹相望；讲道传经，德音盈耳。臣昔未达理源，禀承外道。如欲须甘果，翻种苦栽；欲除渴乏，反趣碱水。今启迷方，粗知归向。受菩萨大戒，戒节身心；舍老子之邪风，入法流之真教。伏愿天慈，曲垂矜许。谨启。天监三年四月十七日，侍中安前将军、丹阳尹、邵陵王臣萧纶启。（《释藏》陪八，又驾八。）



◇　答皇太子示大法颂启

兹锋郁壮，妙辩纵横；慧舍两雪，智包三藏。故五时之说既陈，七处之礼斯聚。□片般若之妙源，显无生之真谛。心注入流，意含五忍。能使六地震动，四花普雨，折木盖鳞，开罗散翮。香鸟步花，驯游於云圃；瑞雀飞环，翔舞於风前。高门洞启，不因铜马之饰宝殿霞开，宁假凤皇之瑞。虽复长卿壮辞，曾何足数；子云妙句，比此蔑如。（《艺文类聚》七十七）



◇　谢令□马启

连翩绝景，沃若追风。超渥水之形，逾大宛之状。荷传西蕃，将达宫阃。无任城之气勇，降东平之嘉锡。何以扬名沙漠，仰称隆慈？恋德铭心，瞩恩雨泪。（《艺文类聚》九十三）



◇　与湘东王书

伏以先朝圣德，孝治天下，九亲雍睦，四表无怨，诚为国政，实亦家风。唯余与尔，同奉神训，宜敦旨谕，共承无改。且道之斯美，以和为贵，况天时地利，不及人和，岂可手足肱支，自相屠害。日者闻誉专情先训，以幼陵长，湘、峡之内，遂至交锋。方等身遇乱兵，毙於行阵，殒於吴局，方此非冤。闻问号怛，惟增摧愤，念以兼悼，当何可称。吾在州所居遥隔，虽知其状，未喻所然。及届此藩，备加觌访，咸云誉应接多赞，兵粮闭壅；弟教亦不悛，故兴师以伐。誉未识大体，意断所行，虽存急难，岂知窃思。不能礼争，复以兵来。萧墙兴变，体亲成敌，一朝至此，能不鸣呼。既有书问，云雨传流，□尊□沓其闲，委悉无因详究。方今社稷危耻，创巨痛深，人非禽虫，在知君父。即日大敌犹强，天雠未雪，余尔昆季，在外三人，如不匡难，安用臣子。唯应剖心尝胆，泣血枕戈，感誓苍穹，凭灵宗祀，画谋夕计，共思康复。至於其馀小忿，或宜宽贷。诚复子憾须臾，将柰国冤未逞。正当轻重相推，小大易夺，遣无益之情，割下流之悼，弘豁以理，通识勉之。今已丧锺山，复诛犹子，将非扬汤止沸，吞冰疗寒。若以誉之无道，近远同疾，弟复效尤，攸非独罪。幸宽於众议，忍以事宁。如使外寇未除，家祸仍构，料今访古，未或弗亡。夫征战之理，义在克胜；至於骨肉之战，愈胜愈酷，捷则非功，败则有丧，劳兵损义，亏失多矣。侯景之军。所以未窥江外者，正为藩屏盘固，宗镇强密。若自相鱼肉，是代景行师，景便不劳兵力，坐致成效，丑徒闻此，何快如之。又庄铁小竖作乱，久挟观宁、怀安二侯，以为名号，当阳有事充掣，殊废备境，第闻征伐，复致分兵，便是自於瓜州，至於湘、雍，莫非战地，悉以劳师。侯景卒承虚藉衅，浮江豕突，岂不表里成虞，首尾难救？可为寒心，其事已切。弟若苦陷洞庭，兵戈不戢，雍川疑迫，何以自安，必引进魏军，以求形援。侯景事等内瘫，西秦外同瘤肿。直置关中，已为咽气，况复贪狼难测，势必侵吞。弟若不安，家国去矣。吾非有深鉴，独能弘理，正是采藉风谣，博参物论，咸以为疑，皆欲解体故耳。自我国五十许年，恩格玄穹，德弥赤县，虽有逆难，未乱邕熙。溥天率土，忠臣愤慨。比屋罹祸，忠义奋发，无不抱甲负戈，冲冠裂眦，咸欲事刂刃於侯景腹中，所须兵主唱耳。今人皆乐死，赴者如流。弟英略振远，雄伯当代，唯德唯艺，资文资武，拯溺济难，明野咸属，一匡九合，非弟而谁？岂得自违物望，致招群□！其间患瘫，具如所陈。斯理皎然，无劳衣箸；验之以实，宁须确引。吾所以间关险道，出自东川，政谓上游诸藩，必连师狎至，庶以残命，预在行间；及到九江，安北。兄遂溯流更上，全由饩馈悬断，卒食半菽，阻以菜色，无因进取。侯景方延假息，复缓诛刑，信增号愤，启处无地。计潇湘谷粟，犹当红委，若阻弟严兵，唯事交切，至於运转，恐无暇发遣。即日万心慊望，唯在民天，若遂等西河，时事殆矣。必希令弟豁照兹途，解汨川之围，存社稷之计，使其运输粮储，应赡军旅，庶协力一举，指日宁泰。宗庙重安，天下清复，推弟之功，岂非幸甚。吾才懦兵寡，安能为役，所寄令弟，庶得申情，朝闻夕死，万殒何恨。聊陈闻见，幸无怪焉。临纸号迷，诸失次绪。（《梁书·邵陵王纶传》，又《艺文类聚》载此有删节，未可互补，今别载于后。）

先朝圣德治天下，九亲维睦，四表无怨。诚为国政，实亦家风。弟弘识远鉴，无俟傍说。重情切，不能默已。劳兵损义，亏失多矣。可谓吞冰疗寒，扬汤止沸。侯景所以未敢窥兵江外，正为蕃屏盘固，宗镇强密。若自相鱼肉，是为代景行师。昔廉、蔺二虎，且犹不斗；况弟与湘雍，方须叶力。唯亲、惟急，万倍於斯；同怨、同耻，尤甚昔事！岂得各恣目前，不思久远，安卧积薪，日待焚炽。狂夫尚犹阻之，智者反致其惑。所冀听识，一闻斯悟。（《艺文类聚》二十五）





◇　扬州僧正智寂法师墓志铭

缘城虚假，欲海漂深；三相难久，八风易侵。实惟上德，为龙为光。凝情内莹，被采外扬。微言折角，精义解颐。有同商生，譬彼名翳。妙法方永，慧水停滋。五通轸慕，四众增悲。（《艺文类聚》七十七）



◇　隐居贞白先生陶君碑

夫夜光结绿，非□去箧之恒珍；逸羽翔鳞，岂园池之近玩。宁期心於远大？盖不知其所以然也。是以颖阳高蹈，洗耳於唐朝；汉阴贞栖，灭迹於周代。盛德风流，有自来矣。应期而曜质者，其在兹乎？先生名弘景，字通明，本冀州平阳人也。其先自帝尧陶唐氏之後胤，尧治冀州平阳，故因居止。龙马见五色之符，钦明表八彩之瑞。光宅於天下，允厘於庶职。洪源尤远，系绪绵长。汉兴，陶舍为高祖右司马。子青翟，位至丞相。後至汉末南渡，始居丹阳。七世祖睿，仕吴为镇南将军、荆州刺史。祖降，宋南中郎参军事。父贞宝，司徒建安王国侍郎。并立履清约，博涉文史。先生含元精之和气，蓄陵飙之雅姿，兼宣七善，总修九德，行仁蹈义，岳峙渊亭，墙仞无以睹，清浊不能测，道风与星汉同高，胜气与烟霞其远。六岁便解书，能属文。七岁读《孝经》、《毛诗》、《论语》数万言。曼倩幼习典坟，公干少诵诗赋，方之於古，彼有多惭。是以岐嶷流声，黄中著称。有乡人得葛洪《神仙传》，见淮南八公诸仙事，乃叹曰：读此书，便使人有凌云之气。於是寝兴讽诵，晨夜不辍。年二十七，为宜都王侍读，总知管记事。榜道求贤，焚林招士，朝难其选，是曰得人。阮□之书记，不足扶衡；孙楚之才辞，何以捧毂。齐代好治宫室，方修苑囿，青溪旧观，便就起筑。仍奏表上颂，辞事兼美，迈彼乐职之篇，逾乎景福之制。帝省览久之，益以为善，除奉朝请。恪居官次，夙夜惟寅。春朝秋请，是谓朴者也。先生本不希荣，常欲辞退。乃与亲友书曰：畴昔之意，不愿处人间，年登四十，志毕山薮。今三十六矣，时不我借，知几其神乎无为自苦。明年，遂拜表解职。抽簪东都之外，解组北山之阳。同稷丘之栖真，慕留侯之却粒。便具舟楫，永言东迈。朝廷锡问，时贤饯别，祖以二疏，招兹四皓，超然轻举，异世同符。尔乃杖策孤征，游践山岳。既而到于句容，登於茅岭，以此地神仙之宫府，灵异之栖托，往不能返，遂卜居焉。先生曰：夫子云：隐居以求其志，行义以达其道。吾闻其语，未见其人。我今义通无复其一，请同求志之业。故自称隐居，亦犹稚川之抱朴，士安之玄晏。倚岩栖隐，依林遁迹；交柯结宇，划径为门。悬崖对溜，悲吟灌木；深壑绝（《艺文类聚》作危。）峭，组织烟霞。枕石漱流，水禽无挠；采药耦耕，野兽不乱。逍遥闲旷，放浪陵山；嗒然若丧，确乎难拔。属齐末道消，天命既否；水斗谷洛，地震由辰。先生静思冥数，预识微兆，於是近远书问，悉皆杜绝。昔乃闻之夏甫，今则见之先生。我大梁休运应期，受天明命，三辰开朗，四海宁宣。先生奉表称庆，於是信问复通。天监以来，常有敕旨，供给药饵，不乏岁时。渥泽湛恩，莫之与比。先生七年暂游南岳。兹山也，譬□风之地轴，若昆陵之天镇，八桂傍临，九纯闲设，树有琅□干，草生车骑，遗世独往，是用忘归。一十年，有敕遣左右司徒惠明徵还先生茅山，别给廨宇。轩后之降精天老，汉帝之致礼河宗，况於兹日，弗能尚也！养志山阿，多历年所。摄生既善，冥祥亦降。猛兽不据，魑魅莫逢。庭无荆棘，远同阙里；阶吐神泉，迳动疏勒。於是羽人徘徊，仙客上下，鸾凤游集，芝英丰润，大造佛像，爰及写经，起塔招僧，备诸供养。自誓道场，受菩萨法，梦登七地，又得嘉名。具以启间，蒙敕许可。葛玄之梦见开士，朱鸾之远望尊仪，何以拟兹通感，匹此徵应？以大同三年岁次景辰三月壬寅朔十二日癸丑告别年化，春秋八十有一。天子嗟惜，储皇轸悼。有诏称誉，追赠中散大夫，谥曰贞白先生。礼也。以其月十四日窆于丹阳郡句容县雷平山。若轩辕之葬衣冠，如王乔之藏舄，化於兹日，可得偶焉。先生器宇凝深，思识精赡，含章贞吉，不修廉隅，年将中寿，匪逾於矩，眉目疏朗，仪貌鲜洁，实亡劝沮，多行德惠，恪惜光景，爱好坟、籍，笃志励节，白首弥至。若乃淮南鸿宝之诀，陇西地动之仪，太一、遁甲之书，、九章历象之术，幼女、银钩之敏，允南、风角之妙，太仓、素问之方，中散琴操之法，咸悉搜求，莫不精诣。爰及卞射荀基，苏卜、管筮，一见便晓，皆不用心。张华之博物，马钧之巧思，刘向之知微，葛洪之养性，兼此数贤，一人而已。门人恒法□等，慕遥风於缑氏，绘遗像於桥阳，勒玄碑而相质，腾绛霄之流芳。乃为铭曰：

留舄表化，弃剑凝神。徘徊紫气，照耀丹鳞。厥迹犹在，馀风可遵。谁其嗣此，渊哉淑人！高行迈种，盛德日新。朗犹悬镜，郁似贞筠。身以弘道，行不违仁。昔游缨绶，颉颃晋绅。厌乎匡救，劳彼问津。亦既解组，乃袭山巾。远寻丘壑，高蹈风尘。情无缅世，隐不隔真。结宇依岩，贞栖茂草。水玉留年，华精却老。乃有令问，兼斯寿考。泉过危庭，峰临窈洞。露凝兰阶，云生桂栋。日斜栏席，花落窗瓮。尚平未反，王孙不施。海桑交易，陵谷贸迁。丰碑有树，遗烈无骞。（《文苑英华》八百七十三，又略见《艺文类聚》三十七。）



◇　祀鲁山神文

敬奠鲁君之灵。窃以首山郁律，表二叔之清风；赵国隐沦，擅三公之灵迹。北坂祠城，流光夜起；东岭丛室，甘雨昼零。故能徵应不褰，介福无爽。金坛玉宇，是众妙之游遨；丹崖翠幄，信灵人之响免。霓裳孔盖，转日车而竞前。驾象垂豹，载灵旗而总集。江妃、汉女，含睇来趋；湘娥洛嫔，宜言在侧。鸣珍抚剑，侠席徘徊；绛节陈竿，满堂繁会。奠椒怀糈之欢，传卮代舞之乐。桂醑溢於羽樽，蕙肴盈於兰藉。既醉既饱，景福攸同。不震不腾，神保是格。□□之荐己毕，庆报之泽攸先。愿化昌而俗阜，俾多□之在旃。同匪石之无转，欣滞穗之有年。惟东皇兮戾止，等南山而不骞。（《艺文类聚》七十九）



◎　萧圆照

圆照字明周，武帝第八子武陵王纪之长子。中大同初，为益州东斋郎、宋宁、永兴二郡太守。纪建号，立为皇太子。



◇　伪为讨侯景启

侯景未平，急宜征讨。己闻荆州镇为景所灭，疾下夭军。（《南史·五十三·武陵王纪传》）



◎　萧方等

方等字实相，元帝长子。太清三年，讨河东王誉，败死，年二十二。赠侍中、中军将军、扬州刺史，谥曰忠壮世子。有《三十国春秋》三十一卷。

◇　与湘东王启

昔申生不爱其死，方等岂顾其生。（《梁书·世祖二子传》。）



◇　散逸论

人生处世，如白驹过隙耳。一壶之酒，足以养性；一箪之食，足以怡形。生在蓬蒿，死葬沟壑，瓦棺石椁，何以异兹！吾尝梦为鱼，因化为鸟。当其梦也，何乐如之，及其觉也，何忧斯类，良由吾之不及鱼鸟者远矣。故鱼鸟飞浮，任其志性，吾之进退，恒存掌握，举手惧触，摇足恐堕。若使吾终得与鱼鸟同游，则去人间如脱履耳。（《梁书·世祖二子传》）





卷二十三




◎　萧子范

子范字景则，齐豫章王嶷第六子。永明十年，封祁阳县侯，除太子洗马。梁受禅，例降爵为子，历後军记室参军、司徒主簿、丹阳尹丞、太子中舍人。出为建安太守，还除大司马南平王户曹属从事中郎，迁宣惠谘议参军护军临贺王正德长史。随府迁信威长史，领丹阳尹丞，除中散大夫，迁光禄廷尉卿。出为戎昭将军、始兴内史，还除太中大夫，迁秘书监。简文帝即位，召为光禄大夫，不拜，卒。元帝追赠金紫光禄大夫，谥曰文。有《千字文》一卷，《集》十二卷。



◇　家园三月三日赋

春亦暮止，田家上巳。时将砾於九门，节方郊於七里。扇习习之和风，照迟迟之华晷。飞玄翮之土燕，夺丹胸之山雉。聊洁薪而濯故，式东流之前轨。居免上漏，树非榛栗。即无择於爽垲，曾不访於凶吉。右赡则青溪千仞，北睹则龙盘秀出。与岁月而荒茫，同林薮之芜密。欢兹嘉月，悦此时良。庭散花蕊，傍插筠篁。洒玄醪於沼□，浮绛枣於泱泱。观翠纶之出没，戏青舸之低昂。（《艺文类聚》四，《初学记》四。）



◇　建安城门峡赋

原夫城门之所都，乃设险於闽区。艰难过於身势，襟要甚於飞狐。长湍一流而沸涌，层山两判而盘纡。对□双分，千霄带云。怪石随波而隐见，枯槎横出而不群。顾瞻左右，重峦接阜。其闲如砺，其绝如斗。千乘驰轮，匹夫可守。□崧呀呷，蹙浪扬华。雁门饮羽，西施浣沙。环诡丰隆，质状不同。班黄糅采，玄紫潜通。水奔湍其如电，声疾烈其如风。树低柯而翠郁，潭隐日而青空。（《艺文类聚》六）





◇　直坊赋（并序）

余以天监六年为洗马，十七年复直中舍之坊，感因怀旧，凄然而作。

岁惟奄茂，清明送风。承恩从官，自府游宫。信吾生之多幸，达六合之大同。何坊禁之寥阒，对长庭之芜水。门幽幽而重闭，室□□而内静。应晓刻而坐朝，听鸣钟而自警。虽生风於□螟，终罕曜於阳景。颇留连於九思，恒殷勤於三省。於时也，春果馀英，夏条垂实。殿穹窿而起阴，槐连拳而负日。傍高墉之逦迤，观层扉之郁律。写学宫於洛都，摹画堂於汉室。台榭千名，仙灵闲出。（《艺文类聚》六十二）



◇　伤往赋

彼兰菊之芳茂，及蕖槿之荣色，终於邑乎繁霜，俱飘□於路侧。引轻华之微珍，犹见嗟於有识。况独立之妍媛，信盈盈而挺直。去倡家而来仪，承君子之宴息。摧丽容而思进，岂蛾眉之肯抑。咏美腾而自箴，歌忠妾而为式。痛妖姿之不留，惜华年之中夭。冀罴祥之永庆，忽从飙而先标。魂一逝而莫追，夕有长而无晓。惟君侯之惆怅，览遗物而沾巾。帷半垂而将下，尚仿像而疑真。怀方士之良术，显有凭而致神。（《艺文类聚》三十四）





◇　求撰昭明太子集表

臣闻姬旦云亡，播神乐於百代；宣尼既殁，传《雅》、《颂》於千祀。夏启之风，载传乐野；周、晋之迹，止在洛滨。入侍四公，西京见美；长寿一察，东汉流名。魏击之悟箧衣，事关战国；孙登之爱田苗，义属偏霸。各称小善，靡擅雕虫。子桓虽诗赋可嘉，矩范顿阙，贻讥良史。取诮前载，备而为论，发奥允归。自少阳潜位，震方灭采；神仪长往，铜龙毁构。音颜缅邈，舟壑迁移。若乃缘情体物，繁弦缛锦，纵横艳思，笼盖辞林，积练累素，盈车满笈，金石有销，斯文方远。既异陈王之躬撰，又非当阳之自集。臣蝉翼轻身，未从尘露。而班输严驾，永轰诽骖，恋主怀兹，伏深涕慕。冒乞铨次遗藻，勒成卷轴。（《艺文类聚》十六）



◇　为兄宗正让都官尚书表

纳言之授，皇命所由。五星悬晖，差池紫宫之曲；百官根本，联曹建礼之内。孔、蔡该博，垂芳於两京；陈、锺合才，比肩於魏世。逖望前英，俯循庸薄。义无尸素，礼绝祗奉。（《艺文类聚》四十八，《初学记》十一。）



◇　为蔡令樽让吴郡表

今吴奥区，地迫都辇。譬彼西京，则扶风冯翊；方之洛下，则颖川河内。自非时雨之政，解绳之才，宁可奉其理之言，承河润之旨？邓攸廉白，乃著不留之歌；贺劭沈静，犹致题门之责。（《艺文类聚》五十）



◇　到临贺王信威府□□

上藩首佐，於兹再忝，河南雌伏，自此重升。以老少异时，盛衰殊日，虽佩恩宠，还羞年鬓。（《梁书·萧子范传》）



◇　七诱

幽遁公子，不游义路，不入礼门，人主焉得为臣？公侯难以为客，有暴势大夫。驱美泽之车，策千里之马，乃至公子之所居。

大夫曰：收苗山之铤，采邪溪之铜，既云时吉，亦曰天中。金英内曜，银精外通。均如屈杨之舒彩，粲若芙蓉之始红。七星布而成列，五色变而无穷。宝兼千万，声重二都。迈兹巨《门报》，超彼鹿卢。呈形薛烛，表质风胡。

大夫曰：王馔方丈，蕙肴果器。法磬吴章，妙穷伊挚。若乃豹胎之贵，凤印之珍，常山之果，醴水之鳞。

大夫曰：访幼女於蔡邑，选佳人於赵都。或拾翠於神渚，或采桑於城隅。见者忘锄而留瞩，行者下檐而踟蹰。女乃歌曰：井上李兮随凤标，垂翠帷兮夜难晓。独处廓兮心悄悄，怀素缕之双针。愿因之於三鸟。大夫曰：若乃帝思启土，命将朔方，守边鄙而拥角节，集兵旅而驰牙璋。或埋轮於绝域，或絷马於遐疆。功格宇宙，威振蛮荒。

大夫曰：逸态之赤兔，骏足之骊驹，龙文重於汉厩，鱼目贵於西都。若乃似鹿之体，如龙之姿，缰以紫缕，系以素丝。

大夫曰：冬轩阳木，夏伐殷材，剞劂之功咸至，钩绳之妙并来。拟天文而特建，象地户而高开。丽前修之金屋，陋曩日之璜台。若乃缇锦遍室，丹青被土，白珠之帘，水精之柱。绮井镂而重葩，华桷焕而相距。文石之井，珊瑚之树。紫复峻而连天，青绮高而千雾。

大夫曰：自五气初运，二灵始分，蛇身之帝，牛首之君，焉足道哉！若乃圣皇之驭国，得附枝而居位。陋重华之聪明，茂放勋之文思。通犀、文角之献，相继於天府；金莺、银鸟之锡，不绝於史书。当此之时，子能佩玉而侍乎？公子竦然曰：前靡靡之数说，皆非鄙性之所娱；如今之善诱，请就列於康衢。（《艺文类聚》五十七）



◇　冠子箴

是月惟令，敬择良辰。式遵士典，谘筮于宾。嘉字爰锡，醮酒方陈。礼在尔质，德成尔身。永变童心，长移悼齿。朱锦辞发，青纟句在履。丹石为操，冰泉厉己。务简朋匹，由苏游止。在我尚谦，推物尽美。面谄退言，弗纳于耳直弘矢辞，斯为良士。（《艺文类聚》四十，《御览》五百四十。）



◎　萧子显

子显字景阳，子范第八弟。建武二年，封宁都县侯。永元末，为给事中。梁受禅，例降爵为子。历安西外兵仁威记室参军、司徒主簿、太尉录事、太子中舍人、建康令、邵陵王友、丹阳尹丞、中书郎，守宗正卿。出为临川内史，还除黄门郎。迁长兼侍中，领国子博士。迁国子祭酒，加侍中，除吏部尚书。大同三年，出为仁威将军、吴兴太守，卒。谥曰骄。有《後汉书》一百卷，《晋史草》三十卷，《齐书》六十卷，《普通北伐记》五卷，《贵俭传》三十卷，《集》二十卷。

◇　御讲摩诃般若经序

庖牺乃神，八象所以成列；周文克圣，六虚所以广陈。盖导俗之偏典，非通方之大训。至如汉明自讲，同以儒术；简文谈疏，复谢专经。犹灵若之观井□，云梦之在胸中也。皇帝体至道而扬盛烈，□聪明而作元后。十地斯在，俯应人王；八神是生，允归世主。玄览无际，眇尘劫之初；寂照所通，该六合之外。屈此无为，示同有学；擅忍兼修，禅慧双举。超国城而大舍，既等王宫之时；量珍宝於四天，又同转轮之日。轻之若鸿毛，去之如脱屣。故以道驾皇王，事高方册。若非蕴生知之上德，蓄机神於怀抱，洞比三明，齐功三智，孰能与於此者哉！《金字摩诃般若波罗蜜经》者，盖法部之为尊，乃圆圣之极教。开宗以无相明本，发轸与究竟同流。奥义云霏，深文海富，前世学人，鲜能堪受。皇上爱重大乘，遨游法藏，道同意合，眷怀总持，亲动王言，妙逾纶绂，导明心之远筌，标空解之奇趣，乃□以翠缣，刻为金篆。众具宝饰，品穷无价，芝英让巧，金碧相耀。虽荣光之翊河圆，方此非瑞；青玉之为仙简，於焉已劣。皇太子乘万机之暇日，藉听朝之闲览，譬彼薰风，愿闻弘说。殷勤奏请，然後获从。以中大通七年太岁癸丑二月己未朔二十六日甲申，舆驾出大通门，幸同泰寺发讲，设道俗无遮大会。万骑龙趋，千乘雷动；天乐九成，梵音四合。震震填填，尘雾连天。以造於道场，而建乎福田也。既而龙衮辍御，法服尊临，殿华紫绀，座延高广。上界莫之拟，新学不能升。天容有穆，降诏音旨。弘捷疾之辩，骋无畏之辞。炙□果无穷，连环自解；恣所请问，涣然冰释。滞义同遣，疑网皆除。亦犹县镜之不藏，衢樽之俟酌。加以长筵互陛，冠冕千群，充堂溢□，僧侣山积。对别殿而重肩，环高廊而接坐。锥立不容，荆刺无地。承法雨之通润，悦甘露而忘归。如百川之赴巨海，类众星之仰日月。自皇太子、王侯已下，侍中、司空袁昂等六百九十八人，其僧正慧令等义学僧镇座一千人，昼则同心听受，夜则更述制意。其馀僧尼及优婆塞、优婆夷、众男冠道士、女冠道士、白衣居士、波斯国使、于阗国使、北馆归化人。讲肆所班，供帐所设，三十一万九千六百四十二人，又二宫武卫宿直之身，植葆戈，驻金甲，并蒙讲馔。别锡泉府，复数万人，不在听众之例。外国道人沙呵耶奢，年将百岁，在檀特山中坐禅，闻中国应有大讲，故自远而至，机感先通，咫尺万里，言语不达，重译乃宣，三藏之解，圣情悬照。又波斯国使王安拘，越荒服远夷，列参近座，膜拜露顶，欣受未闻。多种出家，闻义为贵。即有四人，同时落发。先是宝志法师者，神通不测，灵迹甚多，自有别传。天监元年，上始光有天下，方留心礼乐，未遑汾阳之寄，法师以其年九月，自持一尘尾扇及铁锡杖奉上，而口无所言，亦未取其意，于今三十馀年矣。其扇栖系以小绳，常所绾楔指迹之处，宛然具存。至是御乃鸣锡升堂，执扇讲说。故知震大千而吼法者，抑有冥符。是时岁云芳春，每夕雨法，法鼓晨鸣，辄便清朗，时过两旬，日盈三七，阳和协度，云景祯祥。至解讲之晨，四众云集，忏礼才毕，而正殿十方大像，忽放光明，起自毫间，遍於屯字，左右灵相炳发，金仪炫耀。俄而左边十方菩萨像，续复放光，起右腋下，达于肩上。圣御射自虔礼，大众咸所观瞩，故知现此面门，证明义旨。若夫多闻弟子，内圣垂风，右史记言，实惟帝则。乃命近臣，纂录时事，凡厥谘诹，网不备举。或通释已远，而疑审方来；或宗致未闻，而启请先至。其追审者，皆是本习所怀。或隔日异辰，义成先後；或虽伸往复，终是一问。圣旨并随方酬接，如响应声。万物为心，事见乎此。後之学者，宜晓斯趣。上弘法岁久，凡诸学僧，远近同集，并会京师。而僧家之学，师习相守，唯信口说，专仗耳功，鲜能寻究经文，依求了义。上每为之通解，神采意得已在言先，裁引文句，便至数十，精详朗赡，莫能追领。旧学诸僧，黯如撤烛，驰气结舌，无人不然。万众仰观，一时心喜。诸如此事，非翰墨所能述。又外国诸僧所论义者，不必开所立之义，直是素有心疑，止来求决。或发偈诵，然後谘疑；或请问既罢，赞叹发愿。或语毕还坐，众俱不识；或谘竟乃去，莫知所在。容服非常，凡圣难测。是讲也，东储始启，止蒙七日，诸僧钻仰，欲罢不能，重复伸请，更蒙二七。而请益之众，□□不已。上以国务久拥，不允所祈，将欲解座，皇帝舍财，遍施钱、绢、银、锡杖等物二百一种，直一千九十六万。皇太子奉亲玉经格七宝经函等，仍供养经，又施僧钱、绢直三百四十三万。六宫所舍二百七十万，上亲临亿兆，躯自菲薄。司服所职，饔人所掌，若非朝廷典章，止是奉身之费，则大宫一日，将十万生衣，岁出千金。上并不取，别自营给。服粗浣衣，器同土簋；日一蔬膳，过中不餐。寒暑被袭，莫非大布；所居便殿，不能方丈。昔之幄座，今为下床；傍无侍卫，顾无玩物。左右唯经书卷轴，所对但见香炉锡杖。昧旦坐朝，日旰乃息。夜寻法宝，明发不寐。所利唯人，所约唯己。诚起居之恒事，禁中之实录。又宫人常格，年给数千万，悉从停省，无所为留。虽汉文衣不至地，光武谷数，方之蔑如矣。所造寺塔及诸斋会，不藉子来之民，不同大□之礼，皆是采山泽之地利，为如法之净财。量入为出，资无外取；一役之劳，计限庸□。故能构制等於天宫，设饭同於香积。国朝大礼，莫过三元；三元所设，众止数万。隔岁预营，仅而後举；监督纷纠，以为巨费。至於此会，出自净财。远近百姓，愿为邑节，欣欣请受，争取福分，不待号令，不须课率，黍稷馨香，如期即至。数十万众，响之不尽。所以知是皇上化力之所到，百姓善根之有成。至如军国恒度，府库常畜，固以天下为公器，则秋毫无所侵也。初上造十三种无尽藏，有放生布施二科，此藏利益，已为无限。而每月斋会，复於诸寺施财施食。又别敕至到张文休，日往屠肆，食切鼎俎，即时救赎，济免亿数，以此为常。文休者，先为运吏，辄散运米与贫民，应入大辟。上愍其一分，恻然不许。莽唯赦其重辜，乃加以至到之目。既非冯暖之市义，又无汲黯之请罪。人微宥重，过於昔时文休既荷嘉贷，未尝暂怠。日中或不得食，而足不得息，周遍京邑，行步如飞，击鼓扬幡，负担驰逐。家禽野兽，殚四生之品；无不放舍焉。是时朝臣，至于民庶，并各随喜，又钱一千一百一十四万。上区其心迹，列有十条：或舍财同今法事者，或舍财以供养者，或舍财行慈悲者，或舍财乞诵经者，或舍财入节供者，或舍财入放生者，或舍财入布施者，或舍身施大众者，或烧指供养三宝者，或闻讲启求出家者。昔如来化导，获悟不同，故法眼无生，根性非一。上并与其人，同发大愿。别见愿文。小臣陪侍讲筵，谨立今序。（《广弘明集》十九）



◇　自序

余为邵陵王友，忝还京师，远思前比，即楚之唐、宋，梁之严、邹，追寻平生，颇好辞藻，虽在名无成，求心已足。若乃登高目极，临水送归，风动春朝，月明秋夜，早雁初莺，开花落叶，有来斯应，每不能已也。前世贾、傅、崔、马、邯郸、缪、路之徒，并以文章显，所以屡以歌颂，自比古人。天监十六年，始预九日朝宴，稠人广坐，独受旨云：「今云物甚美，卿得不斐然赋诗。」诗既成，又降帝旨曰：「可谓才子。」余退谓人曰：「一顾之恩，非望而至。遂方贾谊何如哉？未易当也。」每有制作，特寡思功，须其自来，不以力构。少来所为诗赋，则《鸿序》一作，体兼众制，文备多方，颇为好事所传，故虚声易远。（《梁书·萧子显传》）



◎　萧子云

子云字景乔，子范第九第。建武四年，封新浦县侯。梁受禅，例降爵为子。历秘书郎、太子舍人、北中郎外兵参军、晋安王文学、司徒主簿、丹阳尹丞、北中郎庐陵王谘议、参军兼尚书左丞，除黄门郎。迁轻车将军兼司徒左长史，入为吏部长兼伺中。出为贞威将军、临川内史，还除散骑常侍，复为侍中国子祭酒，领南徐州大中正，出为仁威将军东阳太守，还除宗正卿。台城陷，东奔晋陵，饿死。有《晋书》一百十二卷，《东宫新记》二十卷，《集》十九卷。

◇　岁暮直庐赋

日躔女度，岁华云暮。衡轻炭燥，权重泉涸。藏玄武於太阴，蛰ㄩ虫也於高雾。日临圭而易落，晷中□弋而南素。凝寒气於广庭，洞层阴於端库。（《初学记》作「庑」。）风餮切而晚作，云沧浪而晦景。霰的烁於彤庭，英葳蕤於丹屏。韬罘缺之飞栋，没屠苏之高影。始飘舞於圆池，终停华於方井。（《艺文类聚》三，《初学记》三。）



◇　玄圃园讲赋

曰天监之十七。属储德之方宣，惟玉帛之光盛，信昌符之在焉。於是上照天，下漏泉，轮□之气吐烟，日月之景扬员。乃圣武之龙飞，载为家於天下，思承规於景数，遂长发而明社。若重光於有周，似二英於皇夏；方前星而列曜，播洪钟於胤雅。去兹永福，来即东朝。文物是纪，声明是昭。发玄章於粉缋，靡青□於翠翘；銮纳那而垂藻，笳和鸣以承箫。载锡其光，令闻令望。察情幄帐，护齿虞庠。性与天道，言为圭璋，《诗》、《史》遥集，《礼》、《易》翱翔。义华洛水，文丽清漳。昔七觉之吐华，高人天而为长。道西被乎日用，法东流而未朗。故授神别於文昌，寄宝船於明两。异昔谈而同世，亦千年而影响。闻填填之法雷，见慧云之初爽。真如之轨既接，发挥之功已蹑。开金泥，剖玉牒，削蒸栗之简，采罗树之叶。石室灵篇，南宫神箧，所以一音不已，而待规重矩叠者矣。惟至人之讲道，必山林之间旷。彼柰园与杏坛，深净名与素王。模清游之浩养，拟乐贤之隆壮。睿情杳然，是焉供帐。乃高谈玄圃之苑，张乐宣猷之上。观夫灵圃要妙，总禁林之叫{穴条}。禀辇道之三星，躔离宫之六曜。写溟浚沼，方华作峭。其山则{山列}{山施}《豸卑》豸，□困□曾屈诡，坂墀截薛，夏含霜雪。下则溪壑泓澄，虹□降升；上则青霄丹气，云霞郁蒸。金华琳碧，银烛□□石；藻玉□白，丹瑕流赤。周以玉树灌丛，紫桂香枫，□□含人，桃枝育虫。妙草的烁，灵果垂{艹□}；长卿寒翠，简子秋红。崖戴云而吐雨，木鸣条而起风。中有兰渚华池，渌流鼎泞，激水推移，弥望杳溟。倒飞阁之嵯峨，漾钓台而浮回。张翠帐於鸿船，泛羽旒於雀。是杉鸡绣质，木容锦章，戴胜吐绶，□□鸥香。璧龟紫鳖，氵ㄨ[A10D]碧砂；离徙比目，累绮红虾。漂青纶之蓑折，荡碧组之□{髟沙}。铜龟受水而独涌，石鲸吐浪而戴华。所以藉园御之壮观，将仿像於毗耶。於是清宫广癖，宿设宵张，华灯熠曜，火树散芒，敛闪六尺，笼丛九光。颖若流金之出沙屿，粲若列宿之动天潢。朝□党朗而戒旦，云依霏而卷簇。轻辇西园，齐宫北郁；文卫济济，僧徒肃肃。法鼓朗而震音，众香《香必》而流馥。亦有百兽，□文□[A15H]□，云车九层，芝驾四鹿。吴姬楚艳，胡笳燕筑；常从名倡，戏马蹋鞠。巡少阳，渡紫复，绕崇贤，啖承禄。扬散华之飘□，响清梵於林木。灯王归而赠筵，香积来而献熟。似众圣之乘空，若能仁之在目。既而俄轩有□，肆筵授几，高殿肃而神严，微言欣而奏理。焕嘉语於丹青，得亲承於音旨。智周物而为心，情研几而尽谛。言超超而出象，理□□而逾系。类炙两娱心之谈未足云，晋储真假之理岂能逮。史臣乃载笔撰功，请事其职，赋金相玉式。世既闻甘露之言，民已登仁寿之域矣。将奉瑶宫之□犬，陪云楼之轼。福穰穰，委如山，长莫长，永无极。（《广弘明集》三十九上）



◇　请改郊庙乐辞启

伏惟圣敬率由，尊严郊庙，得西邻之心，知周、孔之迹，载革牢俎，德通神明，黍稷频藻，竭诚严配，经国制度，方悬日月，垂训百王，於是乎在。臣比兼职齐官，见伶人所歌，犹用未革牲前曲。圜丘□氐燎，尚言「式备牲□」；北郊诚雅，亦奏「牲云孔备」；清庙登歌，而称「我牲以洁」；三朝食举，犹咏「朱尾碧鳞」。声被鼓钟，未符盛制。臣职司儒训，意以为疑，未审应改定乐辞以不？（《梁书·萧子云传》）





◇　答敕改撰郊庙乐辞

殷荐朝飨，乐以雅名，理应正采《五经》，圣人成教。而汉来此制，不全用经典；约之所撰，弥复浅杂。臣前所易约十曲，惟知牲□既革，宜改歌辞，而犹承例，不嫌流俗乖体。既奉令旨，始得发蒙。臣夙本庸滞，昭然忽朗，谨依成旨，悉改约制。惟用《五经》为本，其次《尔雅》、《周易》、《尚书》、《大戴礼》，即是经诰之流，愚意亦取兼用。臣又寻唐、虞诸书，殷《颂》周《雅》，称美是一，而复各述时事。大梁革服，偃武修文，制礼作乐，义高三正；而约撰歌辞，惟浸称圣德之美，了不序皇朝制作事，《雅》、《颂》前例，於体为违。伏以圣旨所定乐论锺律纬绪，文思深微，命世一出，方悬日月，不刊之典，礼乐之教，致治所成。谨一二采缀，各随事显义，以明制作之美。覃思累日，今始克就，谨以上呈。（《梁书·萧子云传》）



◇　答敕论书

臣昔不能拔赏，随世所贵，规摹子敬，多历年所。年二十六，著《晋史》，至《二王列传》，欲作论草隶法，言不尽意，遂不能成，略指论飞白一势而已。十许年来，始见敕旨《论书》一卷，商略笔势，洞澈字体；又以逸少之不及元常，犹子敬之不及逸少。自此研思，方悟隶式，始变子敬，全范元常。逮尔以来，自觉功进。（《梁书·萧子云传》）





卷二十四




◎　萧子晖

子晖字景光，一作景先，子云弟。为员外散骑侍郎。迁南中郎，出为临安令，迁安西牙陵王谘议，带新繁令，随府转仪同从事、中郎骠骑长史。有《集》九卷。



◇　冬草赋

有闲居之蔓草，独幽隐而罗生，对离披之苦节，反蕤葳而有情。若夫火山灭焰，汤泉沸泻，日悠扬而少色，天阴霖而四下，於时直木先摧，曲蓬多陨，众芳摧而萎绝，百卉飒以徂尽。未若兹草，凌霜自保，挺秀色於冰涂，厉贞心於寒道。已矣哉！徒抚心其何益。但使万物之後凋，夫何独知於松柏。（《艺文类聚》八十一）



◇　反舌赋

彼陶嘉之盛月，气依迟於池沼。眷霏霏之花落，爱翘翘之令鸟，无荣辱之可因，弄枢机而自表。尔其声也，嘹唳□结，郁抑萦咽，繁音琐碎，众响攒{山截}。或急啭赴机，或缓引趋节；或洪纤共起，或长短俱折。意疑续而更断，谓当举而忽垂；声赁林而逾厉，响因风而益危。（《艺文类聚》九十二）



◎　萧□□素

□□素，南兰陵人，宋郢州刺史思话孙。仕齐至太子洗马。入梁，累迁丹阳尹丞、南徐州治中。征为中书侍郎，辞不就。天监八年卒。亲故私谥曰贞文先生。



◇　答释法云书难范缜《神灭论》

辱告：并伏敕答臣下审《神灭论》。性与天道，称谓理绝；积劫多幸，猥班妙训。接足顶受，欢敬戴怀窃谓神道寂寞，法海难边。是以智积麻苇而未测，识了色尘而犹昧。岂其庸末，所能激仰？然自慧云东渐，宝舟南济，岁序绵长，法音流远，明君良宰，虽世能宗服，至於躬挹玄源，亲体妙极者，竟未闻焉。是使两谛、八解，独阙皇言；九部、三藏，偏芜国学。呜呼！可为叹息者也。窃寻神灭之起，则人出楼伽，经名卫世，虽义屈提婆，而馀俗未弭。故使群疑异学，习以成见。若不禀於先觉，实终累於後生。道济天下，机洞无方。虎观与龙宫井阅，至德与实相齐导。故能符俗教而谛真道，即孝享以弘觉性，照此困蒙，拔兹疑网。虽复牟尼之柔软巧说，孔文之博约善诱，曷以喻斯巍巍乎？十善已行，金轮何远。法师禀空慧於旷生，习多闻於此运，法轮转而八部云会，微言发而天人摄受，故能播诫香於凤闱，藻觉华於宸侧。信矣哉！能以佛道声，令一切闻者也。弟子无记识藏，不逮孔门，虽愿朝闻，终惭吝薄。庶缘无尽之法，兼利人我耳！疾塞甫尔，心虑昏悸，谨力裁白，不识诠次，倾迟咨展，亲承至教也。弟子萧□□素顿首和南。（《弘明集》十）



◎　萧介

介字茂镜，□□素从弟。齐永元末，为著作佐郎。天监中除太子舍人，迁尚书金部郎，转主客郎，出为吴令。普通中为湘东王谘议参军大通中，除给事黄门侍郎。大同中，为武陵王府长史，出为始兴太守，征为少府卿，加散骑常侍，进侍中都官尚书。大同二年臻仕，就家授光禄大夫。



◇　谏纳侯景表

臣抱患私门，窃闻侯景以涡阳败绩，只马归命，陛下不悔前祸，复敕容纳。臣闻凶人之性不移，天下之恶一也。昔吕布杀丁原以事董卓，终诛董而为贼；刘牢反王恭以归晋，还背晋以构妖。何者？狼子野心，终无驯狎之性；养虎之喻，必见饥噬之祸。侯景兽心之种，鸣镝之类。以凶狡之才，荷高欢翼长之遇，位忝台司，任居方伯，然而高欢坟士未干，即还反噬。逆力不逮，乃复逃死关西；字文不容，故复投身於我。陛下前者所以不逆细流，正欲以属国降胡以讨匈奴，冀获一战之效耳。今既亡师失地，直是境上之匹夫，陛下爱匹夫而弃与国之好，臣窃不取也。若国家犹待其更鸣之晨，岁暮之效，臣窃惟侯景必非岁暮之臣；弃乡国如脱履，背君亲如遗芥，岂知远慕圣德，为江淮之纯臣！事迹显然，无可臻惑。一隅尚其如此，触类何可具陈。臣朽老疾侵，不应辄干朝政；但楚囊将死，有城郢之忠，卫鱼临亡，亦有尸谏之节。臣忝为宗室遗老，敢忘刘向之心。伏愿天慈，少思危苦之语。（《梁书·萧介传》）



◎　萧琛

琛字彦瑜，□□素族弟。齐永明中，为太学博士，历郡主簿，举秀才，迁司徒记室，进右长史，出为晋熙王长史，行南徐州事，还兼少府乡尚书左丞。中兴初，为骠骑谘议，领录事，迁给事黄门侍郎。梁台建，为御史中丞。天监初，迁左庶子。出为宣城太守，征为卫尉卿，迁员外散骑常侍，除中庶子，出为平西内史、江夏太守，迁安西长史、南郡太守，历护军长史太尉长史。又出为东阳太守。迁吴兴太守，普通初，征为宗正卿，迁左民尚书，领南徐州大中正、太子右卫率。徙度支尚书、左骁骑将军、领军将军，转秘书监後军将军，迁侍中。大通中，为金紫光禄大夫，加特进。中大通元年，为云麾将军、晋陵太守，改授侍中特进，卒。谥曰平子，有《皇览抄》二十卷。



◇　嗣君庙见议

窃闻祗见厥祖，义著商书，朝于武宫，事光晋册。岂有正位居尊，继业承天，而不虔敬祖宗，格于太室？《毛诗·周颂篇》曰：烈文，成王即政，诸侯助祭也。《郑注》云：新王即政，必以朝享之礼，祭於祖考，告嗣位也。又《篇》曰：「闵予小子，嗣王朝庙也。」《郑注》云：嗣王者，谓成王也。除武王之丧，将始即政，朝於庙也。则隆周令典，焕炳经记，体嫡居正，莫若成王。又二汉由太子而嗣位者，西京七主，东都四帝。其昭、成、衣、和顺五群，并皆谒庙，文存汉史；其、惠、景、武、元、明、章六君，前史不载谒事，或是偶有阙文，理无异说。议者乃云先在储宫，已经致敬，卒哭之後，即亲奉时祭，则是庙见，故无别谒之礼。窃以为不然。储后在宫，亦从郊祀。若谓前虔可兼後敬，开元之始则无；假复有配，天之祭矣。若以亲奉时祭，仍为庙见者，自汉及晋，支庶嗣位，并皆谒庙。既同有蒸尝，何为独修繁礼？且晋成帝咸和元年改号，已谒庙；咸康元年加元服，又更谒。夫时非异主，犹不疑二礼相因；况位隔君臣，而追以一谒兼敬？宜远纂周、汉之盛范，近黜晋、宋之乖义，展诚一庙，骏奔万国。（《南齐书·礼志上》，永泰元年，有司奏应庙见不，尚书令徐孝嗣以为无庙见之文，左丞萧琛议，奏可。）



◇　郎官缓杖密启

郎有杖起自後汉。尔时郎官位卑，亲主文案，与令史不异，故郎三十五人。令史二十人，是以古人多耻为此职。自魏晋以来，郎官稍重。今方参用高华，吏部又近於通贵，不应官高昔品，而罚遵曩科。所以从来弹举，虽在空文，而许以推迁，或逢赦恩，或入春令，便得悉停。宋元嘉大明中，经有被罚者，别由犯忤主心，非关常准。自泰始建元以来，未经施行，事废已久，人情未习。自奉敕之後，已行仓部郎江重欣杖督五十，皆无不人怀惭惧，兼有子弟成长，弥复难为仪适。其应行罚，可特赐输赎，使与令史有异，以彰优缓之泽。（《南史》十八《萧琛传》，齐明帝用法严峻，尚书郎坐杖罚者，皆即科行，琛乃密启，帝从之。）



◇　答释法云书难范缜《神灭论》

弟子琛和南，辱告：伏见敕旨所答臣下审《神灭论》，妙测机神，发挥礼教，实足使净法增光，儒门敬业，物悟缘觉，民思孝道。人伦之本，於兹益明；诡经乱俗，不□自坏。诵读藻□，顶戴不胜。家弟暗短招愆，今在北理。公私前惧，情虑震越，无以仰赞洪谟，对扬精义。奉化闻道，伏用竦怍；眷奖覃示，铭佩仁诱。弟子萧琛和南。（《弘明集》十）



◇　难范缜《神灭论》（并序）

内兄范子缜著《神灭论》，以明无佛。自谓辩摧众品，日服千人。予意犹有惑焉，聊欲薄其稽疑，询其未悟。论至今所持者形神，所诵者精理。若乃《春秋》孝享，为之宗庙，则以为圣人神道设教，立礼防愚。杜伯关弓，伯有被介，复谓天地之间，自有怪物，非人死为鬼。如此，便不得诘以《诗》、《书》，校以往事，唯可於形神之中，辩其离合。脱形神一体，存灭罔异，则范子奋扬蹈厉，金汤邈然。如灵质分途，兴毁区别，则予克敌得俊，能事毕矣。又，予虽明有佛，而体佛不与俗同尔。兼陈本意，系之论左焉。

问曰：子云神灭，何以知其灭邪？答曰：神即形也。形即神也，是以形存则神存，形谢则神灭也。问曰：形者，无知之称；神者，有知之名。知与无知，即事有异，神之与形，理不容一。形神相即，非所闻也。答曰：形者，神之质；神者，形之用。是则形称其质，神言其用，形之与神，不得相异。（凡问答并缜原论，难为琛辞。）

难曰：今论形神合体，则应有不离之证。而直云神即形，形即神；形之与神，不得相异，此辩而无征，有乖笃喻矣。予今据梦以验，形神不得共体。当人寝时，其形是无知之物，而有见焉，此神游之所接也。神不孤立，必凭形器，犹人不露处，须有居室。但形气是秽暗之质，居室是蔽塞之地。神反形内，则其识微昏；昏，故以见为梦。人归室中，则其神暂壅；壅，故以明为昧。夫人或梦上腾玄虚，远适万里，若非神行，便是形往邪。形既不往，神又弗离，复焉得如此？若谓是想所见者，及其安寝，身似僵木，气若寒灰，呼之不闻，抚之无觉。既云神与形均，则是表里俱倦，既不外接声音，宁能内兴思想？此即形静神驰，断可知矣！又疑凡所梦者，或反中诡遇。（赵简子梦童子《身果》歌，而吴人邹。晋小臣梦负公登天，而负公出诸厕之类是也。）或理所不容，（吕《凿奇》梦射月中之兔，吴后梦肠出续间门之类是也。）或先觉未兆，（吕姜梦天名其子曰虞，鲁人梦众君子谋欲亡鲁之类是也。）或假借象类，（蔡茂梦禾失为秩，王浚梦三刀为州之类是也。）或即事所无，（胡人梦舟，赵人梦骑之类是也。）或乍验乍否。（殷宗梦得传说，汉文梦获邓通，验也。否事众多，不复具载。）此皆神化茫渺，幽明不测，易以约通，难用理检。若不许以神游，必宜求诸形内，恐块尔潜灵，外绝觐觌，虽复扶以六梦，济以相因，理亦不得然也。问曰：神故非质，形故非用，不得为异，其义安在？答曰：名殊而体一也。问曰：名既已殊，体何得一？答曰：神之於质，犹利之於刃；形之於用，犹刃之於利。利之名非刃也，刃之名非利也，然而舍利无刃，舍刃无利。未闻刃没而利存，岂容形亡而神在？

难曰：夫刃之有利，砥砺之功，故能水截蛟螭，陆断兕虎。若穷利尽用，必摧其锋锷，化成钝刃。如此，则利灭而刃存，即是神亡而形在，何云舍利无刃，名殊而体一邪？刃利既不俱灭，形神则不其亡，虽能近取譬，理实乖矣。

问曰：刃之与利，或如来说，形之与神，其义不然。何以言之，木之质无知也，人之质有知也，人既有如木之质，而有异木之知，岂非木有其一，人有其二邪？答曰：异哉言乎！人若有如木之质以为形，又有异木之知以为神，则可如来论也。今人之质，质有知也；木之质，质无知也。人之质，非木质也；木之质，非人质也。安在有如木之质，而复有异木之知？问曰：人之质所以异木质者，以其有知耳。人而无知，与木何异？答曰：人无无知之质，犹木无有有知之形。问曰：死者之形骸，岂非无知之质也邪？答曰：是无知之质也。问曰：若然者，人果有如木之质，而有异木之知矣。答曰：死者犹如木之质，而无异木之知；生者有异木之知，而无如木之质。问曰。死者之骨骼，非生者之形骸邪？答曰：生形之非死形，死形之非生形，区己革矣。安有生人之形骸，而有死人之骨骼哉？问曰：若生者之形骸非死者之骨骼死者之骨骼，则应不由生者之形骸，不由生者之形骸，则此骨骼从何而至？答曰：是生者之形骸，变为死者之骨骼也。问曰：生者之形骸，虽变为死者之骨骼，岂不因生而有死？则知死体犹生体也。答曰：如因荣木变为枯木，枯木之质，宁是荣木之体？问曰：荣体变为枯体，枯体即是荣体。如丝体变为缕体，缕体即是丝体，有何咎焉？答曰：若枯即是荣，荣即是枯，则应荣时凋零，枯时结实。又，荣木不应变为枯木，以荣即是枯，故枯无所复变也。又，荣枯是一，何不先枯後荣，要先荣後枯何也？丝缕同时，不得为喻。问曰：生形之谢，便应豁然都尽，何故方受死形，绵历未已邪？答曰：生来之体，要有其次故也。夫□而生者，必□然而灭，渐而生者，必渐而灭。□而生者，飘骤是也；渐而生者，动植是也。有□有渐，物之理也。

难曰：论云，人之质有知也。木之质无知也，岂不以人识凉燠，知痛痒，养之则生，伤之则死邪？夫木亦然矣。当春则荣，在秋则悴，树之必生，拔之必死。何谓无知？今人之质，犹如木也，神留则形立，神去则形废。立也即是荣木，废也即是枯木，子何以辩此非神知，而谓质有知乎？凡万有皆以神知，无以质知者也。但草木□昆虫之性，裁觉荣悴生死；生民之识，则通安危利害。何谓非有如木之质以为形，又有异木之知以为神邪？此则形神有二，居可别也。但木禀阴阳之偏气，人含一灵之精照，其识或同，其神则异矣。骨骼形骸之论，死生授受之说，义既前定，事又不经，安用典辩哉？

问曰：形即神者，手等亦是神邪？答曰：皆是神分。问曰：若皆是神分，神应能虑，手等亦应能虑也。答曰：手等有痛痒之知，而无是非之虑。问曰：知之与虑，为一为异？答曰：知即是虑。浅则为知，深则为虑。问曰：若尔应有二虑，虑既有二，神有二乎？答曰：人体惟一，神何得二？问曰：若不得二，安有痛痒之知，而复有是非之虑？答曰：如手足虽异，总为一人。是非痛痒。虽复有异，亦总为一神矣。问曰：是非之虑不关手足，当关何也？答曰：是非之虑，心器所主。问曰：心器是五脏之心，非邪，答曰，是也。问曰：五脏有何殊别，而心独有是非之虑？答曰：七窍亦复何殊，而所用不均何也？问曰：虑思无方，何以知是心器所主？答曰：心病则思乖，是以知心为虑本。问曰：何知不寄在眼等分中邪？答曰：若虑可寄於眼分，眼何故不寄於耳分。问曰：虑体无本，故可寄之於眼分。眼自有本，不假寄於他分。答曰：眼何故有本，而虑无本？苟无本於我形，而可遍寄於异地，亦可张甲之情，寄王乙之躯，李丙之性，托赵丁之体？然乎哉？不然也。

难曰：论云，形神不殊，手等皆是神分。此则神以形为体，体全即神全，体伤则神缺矣。神者何。识虑也。今人或断手足、残肌肤，而智思不乱。犹孙膑刖趾，兵略愈明，肤浮解腕，儒道方谧。此神与形离，形伤神不害之切证也。但神任智以役物，托器以通照，视听香味，各有所凭，而思识归乎心器。譬如人之有宅，东阁延贤，南轩引景，北牖招风，西□□映月，主人端居中留，以收四时之用焉。若如来论，口鼻耳目，各有神分，一目病即视神毁，二目应俱盲矣，一耳疾即听神伤，两耳俱应聋矣，今则不然，是知神以为器，非以为体也。又云，心为虑本，虑不可寄之他分，若在於口眼耳鼻，斯论然也，若在於他心，则不然矣。耳鼻虽共此体，不可以相杂，以其所司不同，器用各异也。他心虽在彼形，而可得相涉，以其神理俱妙，识虑齐功也。故《书》称：启尔心，沃朕心。《诗》云：「他人有心，予忖度之」。齐桓师管仲之谋，汉祖用张良之策，是皆本之於我形，寄之於他分。何云张甲之情，不可托王乙之躯，李丙之性，勿得寄赵丁之体乎？

问曰：圣人之形，犹凡人之形，而有凡圣之殊，故知形神之异矣。答曰：不然。金之精者能照。秽者不能照，能照之精金，宁有不照之秽质？又岂有圣人之神，而寄凡人之器？亦无凡人之神，而托圣人之体。是以八彩重瞳，勋、华之容；龙颜、马口，轩、□之状，此形表之异也。比干之心，七窍并列，伯约之胆，其大如拳，此心器之殊也。是以知圣人区分，每绝常品，非惟道革群生，乃亦形超万有。凡圣均体，所未改安。问曰：子云圣人之形，必异於凡。敢问阳货类仲尼，项籍似虞帝，舜、项、孔、阳，智革形同，其故何邪？启曰：珉似玉而非玉，□类凤而非凤，物诚有之，人故宜尔。项、阳、貌似而非实似，心器不均，虽见无益也。问曰：凡圣人之殊，形器不一。可也。圣人圆极，理无有二。而丘、旦殊姿，汤、文异状，神不系色，於此益明。圣与圣同，同於圣器，而器不必同也。犹马殊毛而齐逸，玉异色而均美。是以晋棘、楚和，等价连城，□骝、盗骊，俱致千里。问曰：形神不二，既闻之矣，形谢神灭，理固宜然。敢问《经》云：为之宗庙，以鬼飨之，何谓也？答曰：圣人之教然也，所以从孝子之心，而厉渝薄之意。神而明之，此之谓矣。问曰：伯有被甲，彭生豕见，《坟》、《素》著其事，宁是设教而已邪？答曰：妖怪茫茫，或存或亡。强死者众，不皆为鬼，彭生、伯有，何独能然？乍人乍豕，未必齐、郑之公子也。问曰：《易》称「故知鬼神之情状，与天地相似而不违。」又曰，「载鬼一车。」其义云何？答曰：有禽焉，有兽焉，飞走之别也。有人焉，有鬼焉，幽明之别也。人灭而为鬼，鬼灭而为人，则吾未知也。

难曰：论云，岂有圣人之神，而寄凡人之器？亦无凡人之神，而托圣人之体。今阳货类仲尼，项籍似帝舜，即是凡人之神，托圣人之体也，珉玉□凤，不得为喻。今珉自名珉，玉实名玉，□号□□，凤曰神凤，名既殊称，见亦爽实。今舜重瞳子，项羽亦重瞳子，非有珉玉二名，唯睹重瞳相类。又有女祸蛇躯，皋陶马口，非直圣神。入於凡器，遂乃托於虫畜之体。此形神殊别，明暗不同，兹益昭显也。若形神为一，理绝前因者，则圣应诞圣，贤必产贤，勇怯愚智，悉类其本。既形神之所陶甄，一气之所孕育，不得有尧睿朱嚣，瞍顽舜圣矣。《论》又云，圣同圣器，而器不必同，犹马殊毛而齐逸。今毛复是逸气邪？马有同毛色而异驽骏者。如此，则毛非逸相，由体无圣器矣。人形骇无凡圣之别，而有贞脆之异，故遐灵栖於远质，促神寓乎近体，唯斯而已耳。向所云圣人之指体，直语近舜之形，不言器有圣智，非矛盾之说，勿近於此惑也。

问曰：知此神灭，有何利用？答曰：浮屠害政，桑门蠹俗，风惊雾起，驰荡不休。吾哀其弊，思拯其溺。夫竭财以趣僧，破产以趋佛，而不恤亲戚，不怜穷匮者，何也？良由厚我之情深，济物之意浅。是以圭撮涉於贫友，吝情动於颜色；千锺委於富僧，欢怀畅於容发。岂不以僧有多□余之期，友无遗秉之报？务施不关周给，立德必於在己。又惑以茫昧之言，惧以阿鼻之苦，诱以虚诞之辞，欣以兜率之乐。故舍逢掖，袭横衣，废俎豆，列瓶钵，家家弃其亲爱，人人绝其嗣续。至使兵挫於行间，吏空於官府，粟罄於惰游，货殚於土木。所以奸宄弗胜，颂声尚拥，惟此之故也。其流莫已，其病无垠。若知陶甄禀於自然，森罗均於独化，忽焉自有，况悦尔而无，来也不御，去也不追，乘夫天理，各安其性。小人甘其垄亩，君子保其恬素。耕而食，食不可穷也；蚕以衣，衣不可尽也。下有馀以奉其上，上无为以待其下。可以全生，可以养亲，可以为己，可以为人，可以匡国，可以霸君，用此道也。

难曰：佛之有无，寄於神理存灭。既有往论，且欲略言。今指辩其损益，语其利害，以弼夫子过正之谈子云，释氏蠹俗伤化，费货损役。此惑者为之，非佛之尤也。佛之立教，本以好生恶杀，修善务施。好生非止欲繁育鸟兽，以人灵为重；恶杀岂可得缓宥逋逃，以哀矜断察！修善不必瞻丈六之形，以忠信为上；务施不苟使殚财土木，以周给为美。若悉绝嗣续，则必法种不传，如并起浮图，又亦播殖无地。凡人且犹知之，况我慈氏，宁乐尔乎！今守株桑门，迷务俗士，见寒者不施之短褐，遇馁者不锡以糠豆，而竞聚无识之僧，争造众多之佛，亲戚弃而弗眄，祭祀废而弗修，良缯碎於刹上，丹金縻于塔下，而谓为福田，期以报业。此并体佛未深，解法不妙，虽呼佛为佛，岂晓归佛之旨；号僧为僧，宁达依僧之意？此亦神不降福，予无取焉。夫六家之术，各有流弊，儒失於僻，墨失於蔽，法失於峻，名失於讦，咸由祖述者失其传，以致泥溺。今子不以僻蔽诛孔、墨，峻讦责韩、邓，而独罪我如来，贬兹正觉，是忿风涛而毁舟楫也。今悖逆之人，无赖之子，上罔君亲，下虐俦类。或不忌明宪，而乍惧幽司，惮阎罗之猛，畏牛头之酷，遂悔其秽恶，化而迁善，此佛之益也，又，罪福之理，不应殊於世教，背乎人情。若有事君以忠，奉亲惟孝，与朋友信，如斯人者，犹以一眚掩德，蔑而弃之，裁犯虫鱼，陷於地狱，斯必不然矣。夫忠莫逾於伊尹，孝莫尚於曾参。若伊尹宰一畜以膳汤，曾子烹只禽以养点，而皆同趋炎镬，俱赴锋树，是则大功没於小过，奉上反於惠下。昔弥子矫驾，犹以义弘免戮。呜呼！曾为灵匠。不如卫君乎？故知此为忍人之防，而非仁人之诫也。若能鉴彼流宕，□不在佛，观此祸福，识悟教诱，思息末以尊本，不拔本以拯末，念忘我以弘法，不後法以利我，则虽曰未佛，吾必谓之佛矣。（《弘明集》九）



◎　萧靡

靡，南兰陵武进人，齐侍中尚书令、行荆州刺史颖胄子。天监初，袭巴东公，历中书郎太子洗马。早卒。



◇　答释法云书难范缜《神灭论》

惠示敕答臣下审《神灭论》，披览未周，情以□悦。主上凝神天纵，将圣多能，文奥不刊，辞溢系表。义证周经，孝治之情爰著；旨该释典，大慈之心弥笃。谨置之座隅，陈之机枕，寝兴钻阅，永用书绅。班示不遗，戢眷良厚。弟子萧靡和南。（《弘明集》十）



◎　萧和

和，爵里未详。（《初学记》以为梁人。）



◇　萤火赋

聊披书以娱性，悦草萤之夜翔，乍依栏而回亮，或傍牖而舒光，或翔飞而暂隐。时凌空而更扬，竹依窗而度影，兰因风而送香。此时逸趣方遒，良夜淹留。眺□娥之澄景，观熠耀之群游。类干沙之飞火，若清汉之星流。入元夜而光净，出明灯而色幽。时临池而泛影，与列宿而俱浮。觉更筹之稍竭，见微光之惭收。尔其斜月西倾，独照蓬楹。瞩曙河之低汉，闻伺庙之远声。望落星之掩色，见晨禽之晓征。悲扶桑之吐曜，翳徼躯而不明。写余襟其未尽，聊染翰以书情。（《初学记》三十）



◎　萧绮

绮，爵里未详。（梅鼎祚以为梁人。）



◇　拾遗记序

《拾遗记》者，晋陇西安阳人王嘉字子年所撰，凡十九卷二百二十篇，皆为残缺。当伪秦之季，主纲迁号，五都沦覆，河洛之地，没为戎墟，宫室榛芜，书藏堙毁，荆棘霜露。岂独悲於前主；鞠为禾黍，弥深嗟於兹代。故使典章散灭，黉馆焚埃，皇图帝册，殆无一存。故此书多有亡败，文起羲、炎已来，事讫西晋之末，五运因循，十有四代。王子年乃搜撰异同，而殊性必举，纪事存朴，爱广向奇，宪章稽古之文，绮综编杂之部，山海经所不载，夏鼎未之或存，乃集而记矣。辞趣过诞，音旨迂阔，推理陈迹，恨为繁冗。多涉祯祥之书，博采神仙之事，妙万物而为言，盖绝世而弘博矣。世德陵夷，文颇缺略，绮更删其繁紊，纪其实美。搜刊幽秘，捃采残落，言匪浮诡，事弗空诬。推详往迹，则影彻经史；考验真怪，则叶附图籍。若其道业远者，则辞省朴素；世德近著，则文存靡丽。编言贯物，使宛然成章。数运则与世推移，风政则因时回改。至如金绳、鸟篆之文，玉牒、虫章之字，末代流传，多乖曩迹，虽探研镌写，抑多疑误。及言乎政化，讹乎祯祥，随代而次之。土地山川之域，或以名例相疑；草木鸟兽之类，亦以声状相惑，随所在而区别。或因方而释之，或变通而会其道，宁可采於一说？今搜检残遗，合为一部，凡一十卷，序而录焉。（《拾遗记》）





卷二十五




◎　沈约（一）

约字休文，吴兴武康人，宋征虏将军林子孙。孝建中，为奉朝请，历安西外兵参军、征西记室参军，带阙西令。元徽末，为安西晋安王法曹参军，转外兵兼记室，入为尚书度支郎。齐受禅，为征虏记室，带襄阳令。历太子步兵校尉，迁家令兼著作郎，进中书郎、本邑中正、司徒右长史、黄门侍郎兼尚书左丞，寻为御史中丞，转车骑长史。隆昌初，除吏部郎，出为宁朔将军东太守。永元初，迁左卫将军，加通直散骑常侍，改冠军将军、司徒左长史、征虏将军、南清河太守。义兵起，为骠骑司马。梁台建，为散骑常侍、吏部尚书兼右仆射。及受禅，进尚书仆射，封建昌县侯，迁尚书左仆射兼领军，加侍中。遭母忧，起为镇军、将军丹阳尹，进侍中、右光禄大夫，领太子詹事、扬州大中正。改尚书左仆射，领中书令、前将军。迁尚书令，领太子少传，转左光禄大夫，加特进。天监十二年卒，年七十三。谥曰隐侯，有《谥法》十卷，《四声》一卷，《晋书》一百十一卷，《宋书》一百卷，《齐纪》二十卷，《高祖纪》十四卷，《宋世文章志》三十卷，《迩言》十卷，《俗说》五卷，《杂说》二卷，《神中记》二卷，《袖中略集》一卷，《珠丛》一卷，《集钞》十卷，《集》一百一卷。

◇　拟风赋

若夫摇玉树，响金扉，拂九层之羽盖，转八凤之珠□，时卷瑶台翠盖，乍动佚女轻衣，此盖羽容之仙风也。（《艺文类聚》二）



◇　丽人赋

有客弱冠未仕，缔交戚里，驰骛王室，遨游许史。归而称曰：狭斜方女，铜街丽人，亭亭似月，□燕婉如春，凝情待价，思尚衣巾。芳逾散麝，色茂开莲。陆离羽佩，杂错花钿。响罗衣而不进，隐明灯而未前。中步袒而一息，顺长廊而回归。池翮荷而纳影，风动竹而吹衣。薄暮延伫，宵分乃至。出暗入光，含羞隐媚。垂罗曳锦，鸣瑶动翠。来脱薄妆，去留馀腻。沾妆委露，理鬓清渠。落花入领，微风动裾。（《艺文类聚》十八）



◇　伤美人赋

信美颜其如玉，咀清畦而度曲。思佳人而未来，望馀光而踯躅。拂螭云之高帐，陈九枝之华烛。虚翡翠之珠被，空合欢之芳褥。言欢爱之可永，庶罗袂之空裁。曾未申其巧笑，忽沦躯於夜台。伊芳春之仲节，夜犹长而未遽。怅徙倚而不眠，往徘徊於故处。（《艺文类聚》三十四）



◇　愍涂赋

结榜穷渚，思临长屿。情依旧越，身经故楚。彼长路之多端，伊客心之无绪。欢因循而易失，悲由心而难拒。此江海之信辽，知余思之方阻。日掩长浦，风扫联葭。叠云凝愤，广水腾华。听奔沸於洲屿，望掩暧乎烟沙。依云边以知国，极鸟道以瞻家。免凄怆於羁离，亦殷勤於行路。叹余涂之屡蹇，奚前芳之可慕。（《艺文类聚》二十七）





◇　悯国赋

余生平之无立，徒迹弛以自闲。处围城之忄乐，得无用於行间。对僚友而不怡，咸悄颜而相顾。畏高冲之比拟，壮激矢之南度。骇潜师之夜过，惊跃马之晨呼。矛森森而密竖，旗落落而疏布。时难纷其未已，岁功迫其将徂。育素虮於玄胄，垂葆发於缦胡。（《艺文类聚》五十九）



◇　郊居赋

惟至人之非己，固物我而兼忘。自中智以下洎，咸得性以为场。兽因窟而获骋，鸟先巢而後翔。陈巷穷而业泰，婴居湫而德昌。侨栖仁於东里，凤晦迹於西堂。伊吾人之褊志，无经世之大方。思依林而羽戢，愿托水而鳞藏。固无情於轮奂，非有欲於康庄。披东郊之寥廓，入蓬□之荒茫。既从竖而横构，亦风除而雨攘。昔西汉之标季，余播迁之云始。违利建於海昏，创惟桑於江汜。同河济之重世，逾班生之十纪。或辞禄而反耕，或弹冠而来仕。逮有晋之隆安，集艰虞於天步。世交争而波流，民失时而狼顾。延乱麻於井邑，曝如莽於衢路。大地旷而靡容，□天远而谁诉。伊皇祖之弱辰，逢时艰之孔棘。违危邦而窘惊，访安土而移即。肇胥宇於朱方，掩闭庭而晏息。值龙颜之郁起，乃凭风而矫翼。指皇邑而。南辕，驾修衢以骋力。迁华扉而来启，张高衡而徒植。傍逸陌之修平，面淮流之清直。芳尘浸而悠远，世道忽其窳隆。绵四代於兹日，盈百祀於微躬。嗟弊庐之难保，若□箨之从风。或诛茅而翦棘，或既西而复东。乍容身於白社，亦寄孥於伯通。迹平生之耿介，实有心於独往。思幽人而轸念，望东皋而长想。本忘情於徇物，徒羁绁於天壤。应屡叹於牵丝，陆兴言於世纲。事滔滔而未合，志□□而无爽。路将殚而弥峭，情薄暮而逾广。抱寸心其如兰，何斯愿之浩荡。咏归欤而踯□，眷岩阿而抵掌。逢时君之丧德，何凶昏之孔炽。乃战牧所未陈，实升□而所不记。彼黎元之喋喋，将垂兽而为饵。瞻穹昊而无归，虽非牢而被□。始叹彩而未睹，终□组而後值。寻贻爱乎上天，固非民其莫甚。授冥符於井翼，实灵命之所禀。当降监之初辰，值积恶之云稔。宁方割於下垫，廓重氛於上□参。躬靡暇於朝食，常求衣於夜枕。既牢笼於妫、夏，又驱驰乎轩顼。德无远而不被，明无微而不烛。鼓玄泽於天荒，播仁风於遐俗。避终古而遐念，信王兽其如玉。值衔《图》之盛世，遇兴圣之嘉期。谢中涓於初日，叨光佐於此时。阙投石之猛志，无飞矢之丽辞。排阳鸟而命邑，方河山而启基。翼储光於三善，长王职於百司。兢鄙夫之易失，惧宠禄之难持。伊前世之贵仕，罕纡情於丘窟。譬丛华於楚、赵，每骄奢以相越。筑甲馆於铜驰，并高门於北阙。避重扃於华阃，岂蓬蒿所能没。敖传嗣於□尧壤，何安身於穷地，味先哲而为言，固余心之所嗜。不慕权於城市，岂邀名於屠肆。咏希微以考室，幸风霜之可庇。尔乃傍穷野，抵荒郊；编霜□，葺寒茅。构栖噪之所集，筑町疃之所交。因犯檐而刊树，由妨基而翦巢。决氵亭ㄜ之汀氵荧，塞井□之沦坳。艺芳枳於北渠，树修杨於南浦。迁{雍瓦}牖於兰室，同肩墙於华堵。织宿楚以成门，籍外扉而为户。既取阴於庭樾，又因篱於芳杜。开阁室以远临，避高轩而旁睹。渐沼□於□垂，周塍陌於堂下。其水草则苹萍茨芰，菁藻蒹菰；石衣海发，黄荇绿蒲。动红荷於轻浪，覆碧叶於澄湖。飧嘉实而却老，振羽服於清都。其陆卉则紫鳖绿□，天著山韭；雁齿麋舌，牛唇彘首。布□南池之阳，烂漫北栖之後。或慕渚而芘地，或萦窗而窥牖。若乃园宅殊制，田圃异区。李衡则橘林千树，石崇则杂果万株。并豪情之所侈，非俭志之所娱。欲令纷披蓊郁，吐绿攒朱；罗窗映户，接□承隅。开丹房以四照，舒翠叶而九衢。抽红英於紫蒂，衔素药於青跗。其林鸟则翻泊颉颃，遗音下上；楚雀多名，流嘤杂响。或班尾而绮翼，或绿衿而绛颡。好叶隐而枝藏，乍间关而来往。其水禽则大鸿小雁，天狗泽虞；秋□寒□，修□短凫。曳参差之弱藻，戏跎爵之轻躯；翅抨流而起沫，翼鼓浪而成珠。其鱼则赤鲤青鲂，纤倏钜□□。碧鳞朱尾，修颅偃额。小则戏渚成文，大则喷流扬白。不兴羡於江海。聊相忘於余宅。其竹则东南独秀，九府擅奇。不迁植於淇水，岂分根於乐池。秋蜩吟叶，寒雀噪枝。来风南轩之下，负雪北堂之垂。访往涂之轸迹，观先识之情伪。每诛空而索有，皆指难以为易。不自己而求足，并尤物以兴累。亦昔士之所迷，而今余之所避也。原农皇之攸始，讨厥播之云初。肇变腥以粒食，乃人命之所储。寻井田之往记，考阡陌於前书。颜箪食而乐在，郑高廪而空虚。顷四百而不足，亩五十而有馀。抚幽衷而□念，幸取给於庭庐。纬东□之故耜，浸北亩之新渠。无褰衅於晓蓐，不抱□於朝蔬。排外物以齐遣，独为累之在余。安事千斯之积，不羡汶阳之墟。临巽维而骋目，堆冢而流眄。虽兹山之培，□娄，乃文靖之所宴。驱四牡之低昂，响繁笳之清啭。罗方员而绮错，穷海陆而兼荐。奚一权之足伟，委千金其如线。试抚臆而为言，岂斯风之可扇。将通人之远旨，非庸情之所见。聊迁情而徙睇，识方阜於归津。带修汀於桂渚，肇举锺於强秦。路萦吴而款越，涂被海而通闽。怀三岛以长念，伊故乡之可珍。实褰期於晚岁，非失步於芳春。何东川之弥弥，独流涕於吾人。谬参贤於昔代，亟徒游於兹所。侍彩旄而齐辔，陪龙舟而遵渚。或列席而赋诗，或班觞而宴语。局帷一朝冥漠，西陵忽其葱楚。望商飙而永叹，每乐恺於斯观。始则锺石锵钅□，终以鱼龙澜漫。或升降有序，或浮白无算。贵则景魏萧曹，亲则梁武、周旦。莫不共霜雾而歇灭，与风云而消散。眺孙后之墓田，寻雄霸之遗武。实接汉之後王，信开吴之英主。指衡岳而作镇，苞江汉而为宇。徒徵言於石椁，遂延灾於金缕。忽鞠秽而不修，同原陵之□无□无。宁知蝼蚁之与狐兔，无论樵刍之与牧竖。睇东□以流目，心凄怆而不怡。盖昔储之奋苑，实博望之馀基。修林则表以桂树，列草则冠以芳芝。风台累翼，月榭重□而。千栌捷□业，百ㄆ相持。阜辕林驾，兰□水嬉。逾三龄而事往，忽二纪以历兹。咸夷漫以荡涤，非古今之异时。回余眸於艮域，觌高馆於兹岭。虽混成以无迹，□遗训之可秉。始冫食霞而吐雾，终陵虚而倒影。驾雌□之连卷，泛天江之悠永。指咸池而一息，望瑶台而高骋。匪爽言以自□，冀神方之可请。惟锺岩之隐郁，表皇都而作峻。盖望秩之所宗，含风云而吐润。其为状也，则巍峨崇□，乔枝拂日；蛲嶷召亭，坠石堆星。岑□□聿□，或坳或平；盘坚枕卧，诡状殊形。孤嶝横插，洞穴斜经；千丈万仞，三袭九成。亘绕州邑，款跨郊垌；素烟晚带，白雾晨萦。近循则一岩异色，远望则百岭俱青。观二代之茔兆，睹摧残之馀隧。成颠沛於虐竖，康敛衿於虚器；穆恭已於岩廊，简游清认玄肆；烈穷馀以致灾，安忘怀而受崇。何宗祖之奇杰，威横天而陵地，惟圣文之缵武，殆隆平之可至。余世德之所君，仰遗封而掩泪。神寝匪一，灵馆相距。席布□驹，堂流桂醑。降紫皇於天阙，延二妃於湘渚。浮兰烟於桂栋，召巫阳於南楚。扬玉桴，握椒糈。恍临风以浩唱，折琼茅而延伫。敬惟空路邈远，神踪遐阔。念甚惊飙，生犹聚沫。归妙轸於一乘，启玄扉於三达。欲息心以遣累，必违人而後豁。或结□□於岩根，或开□□於木末。室暗萝茑，檐梢松栝。既得理於兼谢，固忘怀於饥渴。或攀枝独远，或陵云高蹈。因葺茨以结名，犹观空以表号。得忘己於兹日，岂期心於来报。天假余以大德，荷兹赐之无疆。受老夫之嘉称，班燕礼於上庠。无希骥之秀质，乏如圭之令望。邀昔恩於旧主，重匪服於今皇。仰休老之盛则，请微躯於夕阳。劳蒙司而获谢，犹奉职於春坊。时言归於陋宇，聊暇日以翱翔。栖余志於净国，归余心於道场。兽依墀而莫骇，鱼□刃沼而不纲。旋迷涂於去辙，笃後念於徂光。晚树开花，初英落蕊。或异林而分丹青，乍因风而杂红紫。紫莲夜发，红荷晓舒。轻风微动，芬芳袭余。风骚屑於园树，月笼连於池竹。蔓长柯於檐桂，发黄华於庭菊。冰悬坎而带坻，雪萦松而被野。鸭屯飞而不散，雁高翔而欲下。并时物之可怀，虽外来而非假。实情性之所留滞，亦忘之而不能舍也。伤余情之颓暮，罹忧患其相溢。非异轸而同归，欢殊方而并失。时复托情鱼鸟，归闲蓬荜。旁阙吴娃，前无赵瑟。以斯终老，於焉消日。惟以天地之恩不报，书事之官靡述；徒重於高门之地，不载於良史之笔。长太息其何言，羌愧心之非一。（《梁书·沈约传》。又见《艺文类聚》六十四，有删节。）



◇　愍衰草赋

愍衰草，衰草无容色。憔悴荒径中寒□不可识。昔时兮春日，昔日兮春风。衔华兮佩实，垂绿兮散红。岩陬兮海岸，冰多兮霰积。布绵密於寒皋，吐纤疏於危石。雕芳卉之九衢，霄灵茅之三脊。风急崤道难，秋至客衣单。既伤檐下菊，复悲池上兰。飘落逐风尽，方知岁早寒。流莺暗明烛，雁声断裁续。霜夺茎上紫，风销叶中绿。秋鸿兮疏引，寒鸟兮聚飞。径荒寒草合，草长荒径微。园庭渐鞠没，霜露日沾衣。（《艺文类聚》八十一）





◇　高松赋

郁彼高松，栖根得地。托北园於上邸，依平台而养翠。若夫蟠株耸干之懿，含星漏月之奇，经千霜而得拱，仰百仞而方枝。朝吐轻烟薄雾，夜宿迷鸟羁雌。露虽滋而不润，风未动而先知。既梢云於清汉，亦倒景於华池。轻阴蒙密，乔柯布□。叶断禽踪，枝通犭爰路。听骚骚於既晓，望隐隐於将暮。暧平湖而漾青绿，拂增绮而笼丹素。於时风急垄首，寒浮塞天，流蓬不息，明月孤悬。檀栎之竹可咏，鄹枚之客存焉。清都之念方远，孤射之想悠然。擢柔情於蕙圃，涌宝思於珠泉。岂徒为善之小乐，离缴之短篇，若此而已乎？（《艺文类聚》八十八）



◇　桐赋

龙门之桐，远望青葱。专岩擅岭，或孤或丛。枝封暮雪，叶映昼虹。抗兰□□以栖龙，拂雕窗而团露。喧密叶於凤晨，宿高枝於鸾暮。合影阳崖，标峰东陆。俯结玄阴，仰成翠屋。乍仿佛於行雨，时徘徊於丹毂。绕齐彩於碧林，岂惭光於若木。（《艺文类聚》八十八）



◇　天渊水鸟应诏赋

天渊池鸟，集水涟漪。单泛姿容与，群飞时合离。将骞复敛翮，回首望惊雌。飘薄出孤屿，未曾宿兰渚。飞飞忽云倦，相鸣集池御。可怜九层楼，光景水上浮。本来暂止息，遇此遂淹留。若夫旅浴清深，朋翻回旷。翠鬣紫缨之饰，丹冕绿襟之状。过波兮湛澹，随风兮回漾。竦臆兮开萍，蹙水兮兴浪。（《艺文类聚》九十）





◇　反舌赋

咨玄造之大德，播含灵於无小，有反舌之微禽，亦班名於庶鸟。乏嘉容之可习，因繁声以自表。其声也，惊诡□尊□，萦纡离乱，骈浮回合，□危琐散。或发曲无渐，或收音去半。既含意於将晓，亦流妍於始且。杂沓逶迤，□敫跳参差，攒娇动叶，促啭萦枝，分宫析徵，万矩千规，因风起□弄，曳响生奇。对芳辰於此月，属今余之遵暮。倦城守之宣疲，爱田郊之间素。眷春物而怀之，闻好音於庭树。（《艺文类聚》九十二）





卷二十六




◎　沈约（二）





◇　授蔡法度廷尉制

门下：民命所悬，系乎三尺；止杀除残，实由乎此。是以皋陶作士，五刑惟明；于张莅官，世无冤狱。且汉代律书，出乎小杜。吴雄以三世法家，继为理职；郭恭以律学通明，仍业司士。爰及晋氏，此风未泯叔则元凯，并各名家。自兹厥後，斯尚渐薄。迄至于今，损弃顿尽。衣冠士子，耻复用心。州郡奸吏，恣其取舍，舞文弄法，非止一涂。朕膺天受命，为兆民主，每一念此，忘寝与食。尚书删定左曹郎中蔡法度，少好律书，明晓法令，世之所废，笃志不怠。至於章句□春滞，名程乖碍，莫不斟酌厥里，允得其门。方欲寄以国刑，开示後学，文才取士，岂有定方？自世道浇流，浮伪云起，量计多少，辩校锥刀。若遵往从旧，守而勿失，岂所以轨仪上世，垂风于後。宜加褒擢，弗系常阶。可守廷尉卿，主者施行。（《文苑英华》三百九十七）



◇　授王缋、蔡约王师制

门下：冠军将军、司徒左长史、始平县五等男缋，华宗冠胄，器质详和；都官尚书约，清源素范，体业伦正。训兹蕃国，佥议攸在。缋可随郡王师，加散骑常侍，男如故约可零陵王师，加给事中，主者速施行。（《文苑英华》四百五）





◇　封徐世标制（一作诏）

门下：骁骑将军、彭城令徐世标，才略贞济，志怀义烈，忠节内款，勋勤外著，御侮折冲，任惟心膂。顷奸慝潜煽，危机骤发，夷凶弭难，实有力焉。宜命赏畴庸，锡兹土宇。可封开国县子，食邑三百户。（《文苑英华》四百十六）





◇　授李居壬等制（居壬《南齐书崔慧景传》作居士）

门下：新除太子左卫率军主李居王，志识开敏，器怀贞齐，尽力禁门，诚著夷险；新除太子右卫率军主、潮阳县开国男胡松，性业详固，才用果烈；新除节督青、冀二州诸军事、宁朔将军、青冀二州刺史柏和，刚正款率，屡著勤效；新除左中将军主鸿选，气质强果，秉心壮宣；并反旆南辕，以赴危难，身先士座，翦此鲸、鲵，功勤硕茂。宜隆赏典。居壬可封一千户、开国县侯，松可增封为七百户、，和可封五百户、开国县伯，选可封三百户开国县男，新除持节刺史将军主男并如故。主者施行。（《文苑英华》四百十六）



◇　封左兴盛等制

门下：逆竖王敬则，纵兵内侮，陵斥畿甸。辅国将军、参军将军事左兴盛，直合将军刘山阳，受律前驱，焱勇争路，或衡至首旗帜，或陷悬中麾，元恶枭至，氛梗载廓。赏不逾时，义弘前典。可封开国男，食邑二百户，并进位一阶，主者速施行。（《文苑英华》四百十六）



◇　劝农访民所疾苦诏（隆昌元年正月）

门下：执耜暂蹇，则如悬比室；秉机或惰，则无褐终年。非怠非荒，虽由王道；不稂不莠，实寄民和。顷岁多稼无麦，遗秉如积，而三登之美未臻，万斯之基尚远。且风土异宜，百民舛务，刑章治绪，未必同源。妨本害政，事非一揆。冕旒属念，无忘风兴。可严下州郡，务兹耕殖，相亩辟畴，广开地利，深树国本，克阜民天。又询访狱市，博听谣俗，伤风损化，各以条闻，无使瘥瘼之苦，载兴比屋。主者详为科格，称朕意焉。（《文苑英华》四百六十二，又《齐书·郁林王纪》，略有删节，「暂蹇」作「暂忘」，「实寄」作「实赖」，「务兹」作「务兹」，「民天」作「天民」，「科格」作「条格」。）



◇　封申希祖诏（永泰元年）

门下：持节、督司州诸军事、冠军、将军司州刺史申希祖，志器沈隐，才略开济。在昔多难，任参心膂；爰及中兴，忠款弥著。契阔艰虞，尽其心力。逮獯猃侵斥，武节飙腾；残寇外殄，危城独困。休庸臧绩，朕有嘉焉。宜锡茅土，以畴勤烈。可封开国伯，食邑五百户，本官如故。主者施行。（《文苑英华》四百十六）



◇　南郊赦诏

门下：朕昧旦夙不，忘比治道，而明不烛远，弘之未易。仰寻先烈，思致隆平。日顷多故，戎役代有；军政国容，事绪非一。刑礼参用，未臻和简。向隅之情，永言增叹。今郊□载洽，幽明允从，思隆嘉祉，被之兆庶。可大赦天下，主者施行。（《初学记》二十，《文苑英华》四百二十四。）



◇　为齐明帝遗诏

徐令可重申八命，中书监本官悉如故。沈文季可左仆射常，护军如故。江□可右仆射。江祀可侍中。刘暄可卫尉。军政大事。委陈太尉。内外众事，无大小，委徐孝嗣、遥光、坦之、江□。其大事与沈文季、江祀、刘暄参怀。心膂之任，可委刘悛、萧惠休、崔慧景。（《南齐书·明帝纪》，案：《南史》五十二《沈约传》云：明帝崩，徐孝嗣使约撰定遗诏。）



◇　立太子赦诏（永元元年四月）

门下：朕夙缵睿祚，君临四方，夕惕寅畏，若实渊谷，思所以光瘅淇基，克隆鼎命。王公卿士，咸以为树元立嫡，有邦所先，守器传统，於斯为重。是用俾兹幼蒙，体干作贰，永固宗祀，以贞万国。元良之寄，非独在余，宜令嘉庆，被之亿兆。可大赦天下，赐民为父後者爵一级。主者速施行。（《文苑英华》四百三十二）



◇　赦诏（永元元年九月）

门下：朕肃纂乾统，思弘祖业，方欲克广法猷，宁济遐迩。实赖群才，共康世务。至於股肱宗戚，情委特隆，垂拱责成，缉熙是寄。而各包藏祝心，规纵丑逆。朕每存容隐，冀或能悛，而靡惩前慝，弥结後衅。七百业艰，宗庙事重。不得不垂涕行戮，以义断恩或藩属皇宗，或睦姻近戚夫岂不怀，社稷故也。虽四门已穆，群凶靡馀，而泣辜之叹，义兼自昔。方励精思治，登贤任官，隆平之化，庶从兹始。宜播嘉惠，咸与维新。可大赦天下，自今月二十日昧爽已前，谋反大逆手杀人以下，皆赦除之。顷岁军旅繁兴，叛征者众，其质系家属，及同伍代役，三署见徒，详所帽原遣。主者施行。（《文苑英华》四百三十一）



◇　授王亮左仆射诏（案，事在齐，永元初，《梁书·王亮传》作右仆射。）

门下：朝端任重，刑政斯出。自非民望时宗，莫谐兹举。通直散骑常侍吏部尚书、领太子左卫率王亮，器识夷远，风鉴清奥，赞务厘朝，庶绩惟允。宜崇名器，以副具瞻。可尚书左仆射。主者速施行。（《文苑英华》三百八十五）





◇　沈文季加侍中诏（永元元年）

门下：散骑常侍、尚书左仆射西丰县开国侯新除镇军将军沈文季，业宇流正，鉴识超凡，秉兹恭恪，诚著匪躬，难起非虑，密迩墉圻，罄力尽勤，万雉增固，宠服攸加，实为朝典。可侍中仆射、新除侯如故。主者速施行。（《文苑英华》三百八十）



◇　崔慧景加侍中诏（永元元年）

门下：护军将军、乐安县开国子慧景，志气淹通，识履详正，诚烈款尽，义简朕心。加荣近侍，抑惟庙序。可加侍中，子如故。主者速施行。（《文苑英华》三百八十）



◇　王亮、王莹加授诏（永元元年）

门下：京辅华贯，端副要重；政首民经，任切朝寄。尚书左仆射亮，睿哲渊深，道风清邈，时宗民誉，佥望所归；中领军南徐州大中正、南乡侯莹，德宇夷旷，鉴识凝远，□□协隆，内外允谐，逆徒从慝，躬卫时难。氛寝既澄，并宜光赞缉熙，穆兹景化。亮可侍中、丹阳尹；莹可侍中尚书左仆射，本官中正侯并如故。主者速施行。（《文苑英华》三百八十）



◇　临川王子晋、南康侯子恪迁授诏（永元元年）

门下：侍中临川王子晋，志业清敏，器尚夷通；秘书监、右领军、南康县开国侯子恪，理识闲悟，思怀韵警。宜出闻朝政，入侍帷幄。子晋可左民尚书，子恪可侍中，王侯并如故。主者速施行。（《文苑英华》三百八十）



◇　大赦诏（永元二年）

门下：王室多难，□□相仍。昔岁纷阻，锋交九达；今兹狂煽，兵连万雉。时事屯厄，罕有斯逆。故令迷疑互起，向背者多。元恶既悬，猜惧弥广；奔亡草泽，自反莫因。近虽曲赦，与之更始，而愚昧之徒，犹多窜伏。且遏寇未夷，役连遐迩，刑政弛张，陷罪非一思所以广敷嘉惠，被之亿兆。可大赦天下。凡与崔惠景协契同谋，首为好逆，爰及降叛，输力尽勤，良由世道交丧，流源浸远，风慨靡立，以至如斯，悉皆荡涤，一无所问。凡诸反侧，咸与维新。并加宣慰，还复民伍，国信之明，皎如日月；□勒畿要，咸使闻知。惟崔惠景诸子，不在赦例。主者施行。（《文苑英华》四百三十一。）



◇　授萧重俅左仆射诏

门下：尚书万事之本，隆替是寄。总司顿阙，宜速有人。征虏将军、吴兴太守、建安县开国子萧重俅，才学淹通，识裁详允，内著嘉庸，外敷美政，入副朝端，佥议斯在。可守尚书左仆射，馀如故。主者施行。（《文苑英华》三百八十五）



◇　南郊恩诏

门下：朕肃膺乾贶，君临率土，虽日晏劬劳，而仁恕未洽。星□骤回，履端告始；□飨云备，诚敬兼申。宣和布泽，情深待旦。凡内外文武，可各赐劳一年。叛亡未擒，若百日内，自首还役，不问往罪。女子质系，悉且散遣。文书轻重坐罪，并皆从原。主者详为条格，疾速施行。（《文苑英华》四百二十四）



◇　刘暄封侯诏

门下：南国是式，事萧兴周；原鹿启士，义昭洪汉，领军舅亲德之重，朝野式瞻。在昔中兴，任推心膂，哀疚眇然，未堪多难，允赖徽猷，嗣隆宝业。及衅起不虞，咫尺宫禁，内参嘉谟。外宣戎略，密勿劬劳，诚力备尽，宗社克固，实倚高谟，无言不雠，无德不报。况忠勋至戚，义兼於此者乎！宜锡圭裂壤，允副佥属。可封开国县侯，食邑二千户。主者施行。（□□□□□□。）



◇　王亮等封侯诏

门下：尚书左仆射亮，中领军南乡侯、南徐州大中正莹，守吏部尚书志，并时宗民秀，徽望允集。协赞朝机，彝伦是寄；秉文经武，任惟腹心。方敕嘉谟，克弭时难。宜疏爵建社，与国同休。亮、莹可各封一千五百户开国县侯，本官中正如故；志封千户开国县侯，本官如故。主者速施行。（□□□□□□□□。）



◇　常僧景等封侯诏

门下：庐陵王中兵参军事、宣阁将军军主、新除右军常僧景，车骑江夏王参军事、宣阁将军新除右军中郎将薛元嗣，安东庐陵王参军事、振武将军徐元称，假宁朔将军、庐陵王国侍郎、延明主帅殷系宗，前军将军、宣阁格虎队主马广，或气略强果，或志识贞济，或忘家奉国，诚著夷险，方寄戎昭，克清时难。宜命爵启土，以奖厥劳。可封一千户开国县侯，本官新除驱使悉如故。主者施行。（□□□□□□□□。）



◇　封三舍人诏

门下：辅国将军、骁骑将军南高平，太守兼中书通事舍人沈徽孚，给事中、骁骑将军、临淮太守兼中书通事舍人王□亘之，宁朔将军、南濮阳太守兼中书通事舍人裴长穆，并以素胄清才，服勤禁省，契阔劬劳，自须多难，军国务殷，内参帷幄，外济师旅，忠规款志，义感朕心。宜锡茅社，同莅赏册。可封三百户开国县伯，本官郡驱使并如故。主者速施行。（《文苑英华》四百十六。）





◇　立左降诏

刑乖政失，其源已久。罚罪之奏，日闻於蚤朝；弊狱之书，亟劳于晏寝。免黜相系，补代纷纭；一离侃囚，乃永岁月。非所以弃瑕录用，随分尽才者也是故减秩居官，前代通则；贬职左迁，往朝继轨自今内外群司有事者，可开左降之科。（《初学记》二十）



◇　降死罪诏

朕树洪业，光宅区宇。而本枝之庆，未广椒掖；胜卫之地，犹阙蕃屏。言念弓棱，不能忘怀。策三子始有盘石之资，於焉弥固。庆虽自己，恩加覃及。凡死罪可降一等。五岁刑降二等；三岁刑以下，并悉原放。（《初学记》二十）



◇　改天监元年赦诏

门下：五精递袭，皇王所以受命，四海乐推，殷、周所以改物。虽禅代相舛，遭会异时，而微明迭用，其流远矣。莫不振民育德，光被黎元。朕以寡暗，命不先後，宁济之功，属当期运，乘此时来，因心万物，遂振厥弛维，大造区夏。永言前踪，义均惭德。齐氏以代终有徵，历数云改。钦若前载，集大命于朕躬。顾惟菲德，辞不获命，寅畏上灵，用膺景业，执□柴之礼，当与能之祚，继迹百王，君临四海。若涉大川，罔知攸济；洪基初兆，万品权舆。思俾庆泽，覃被率土。可大赦天下，改齐中兴二年为天监元年。赐民爵二级，文武加位二等；鳏寡孤独不能自存者，人谷五斛；逋布口钱宿债勿复收；其有犯乡论清议赃污淫盗，一皆荡涤，洗除前注，与之更始。长从敕系之身，特皆原遣。亡官失爵，禁锢夺劳，一依旧典。（《文苑英华》四百二十一，又《梁书·武帝纪》中有删节。）



◇　封授临川等五王诏（天监元年四月丙寅）

门下：神牧、帝乡。（《艺文类聚》作「神州帝城」。）冠冕列岳；渚宫、樊邓，形胜是归。居中作卫，翌宣戎勋；（《艺文类聚》作「戎重」。）隆兹宠号，实允旧章。并非亲勿居，惟贤斯授。西中郎将护军宏，朕之介弟，早宣德誉，董一藩政，缉是嘉庸，国礼家情，瞻寄隆重。使持节、督南徐、兖二州诸军、北中郎将南徐州刺史秀，风颖隽迈，识业标简，任居藩翰，政以化成。使持节、都督雍、梁、南北秦四州诸军事、安北将军、宁蛮校尉、雍州刺史伟，体韵淹穆，神寓凝正，经纶夷雅。（《艺文类聚》作「夷险」。）参赞王业。冠军、右卫将军恢，神检外洽，渊量内湛，奉职钩陈，周卫以穆。使持节、督、荆、湘、益、宁、南北秦七州诸军事、安西将军、荆州刺史怛，秀识冲情，允文允武，经启王业，实有厥勤。并契阔绸缪，分形并气，处家尽其匪躬。朕承运迭兴，光宅四海，藩维广树，经朔攸属，出纳之宜，望实惟允。宏可使持节、散骑常侍、都督扬、南徐州诸军事、後将军、扬州刺史，封临川郡王。秀可进号征虏将军，馀官如故，封安成郡王。伟可使持节、散骑常侍、都督雍、梁、荆、宁、南北秦六州、郢州之竟陵司州之随郡诸军事、宁蛮校尉、雍州刺史，将军如故，封建安郡王。恢可侍中、前将军、领石头戍事、领兵景佐，封鄱阳郡王。怛可使持节、都督荆、湘、益、宁四州诸军事、平西将军、荆州刺史，封始兴郡王，食邑各二千户。（《文艺英华》四百四十四，又略见艺《文类聚》五十一，以为任□作。）



◇　立太子诏（天监元年十一月甲子）

朕属当期运，系迹前王，思所以长世流祚，垂之万叶，百辟咸以元良之寄，有国莫先，自昔哲后，降及近代，莫不立储树嫡，守器承祧，乃旁挹群议，远惟七百，建兹蒙稚，仰副宗礻方，承华肇开，崇基克永，无疆之庆，非独在余，思沾渥泽，被之遐迩，可赐天下为父後者爵一级，王侯以下，量锡币帛。（《艺文类聚》十六，《初学记》十。）



◇　立内职诏

刑于垂训，周文所以表德；壶闱失序，汉氏所以丧邦。并被诸方策，式昭戒劝。魏晋以来，虽云简薄，而内职名号，参差不同。在宋太始，位置繁缛，遂设九品，且拟外朝，填委椒掖，徵费无已。自此相仍，踵以成旧，昭阳九华，千门万户。朕受命自天，始基（《初学记》作「期延」。）七百，思所以立防自迩，贻厥方来。前代职品，所宜因革，外可详议，务令该允。（《艺文类聚》十五，《初学记》十。）



◇　探游隐逸诏

高尚其志，义焕通爻；山林不出，训光□史。朕听朝晏罢，尚想幽人，蒲玉之礼，伫闻峻节。可班下州、郡，博讯巡远。若有道映丘园，事浮高尚，可以弭竞迁浇，还风拯俗，皆以名闻，靡或遗漏。朕将辟衢室而置几杖，开东序而授衮职。庶令江海无遗，异人必至。（《艺文类聚》三十七）





◇　资给何点诏

远趣高情，前王所贵；义兼昔款，倍用兴怀。徵士何点，居贞物表，纵心尘外，夷坦之风，率由自远。往因素志，颇申宴言，眷彼子陵，情兼惟旧。昔仲虞迈俗，受俸汉朝；安道勉志，不辞晋禄。此盖前代盛轨，往贤所同。可议加资给，并出在所，日契资须，太官别给。既人高曜卿，故事同垣下。（《梁书·何点传》，《艺文类聚》三十七。）



◇　酬荆、雍义土献物者诏

昔义举之初，人怀自竭，输赋罄产，同致厥诚，言稔一概，思有所酬。其雍、荆、郢三州有献物助军国者，外可详加蠲报焉。（《初学记》二十）



◇　南郊恩诏（天监四年正月辛亥）

门下：卜日□飨，政道莫先；厚下布泽，哲王是务。朕仰祗灵眷，俯临亿兆，岁象回环，恭事亡及，牲玉必荐，感敬备申，升烟燎於穷昊，致精诚於太一，思沾觊润，惠兹穷生。应天监三年内犯夺，劳及左降，可悉原降继市职；不充人身及家口质系，悉散还私家；督备前岁三五犯谴因及随曹景宗授司州委叛应谪役者，并量所蠲降；尚书所检巧陈淫辞，普更开恩百日，各听自首，不问往罪。京师三县尤穷之民，详加赈恤。主者速条格施行。（《文苑英华》四百二十四）





◇　使四方士民陈刑政诏（天监六年正月辛酉）

径寸之宝，或隐沙泥；以人废言，君子斯戒。朕听朝晏罢，思瘅政术，虽百辟卿士，有怀必闻，而蓄响边遐，未臻魏阙。或屈以贫陋，或闲以山川，顿足延首，无因奏达。岂所谓沈浮靡漏，远迩兼得者乎？四方士民，若有欲陈言刑政，益国利民，沦碍幽远，不能自通者，可各诠条布怀於刺史二千石。有可申采，大小以闻。（《梁书·武帝纪》中，《初学记》二十以为觉约作。）





◇　王茂加侍中诏（天监六年七月）

门下：居中作卫，号望清重；任总储宫，朝难其选。望蔡县开国公新除尚书右仆射茂，器度淹弘，志局详稳，契阔艰夷，情深恒寄，显命载加，允副佥属。可侍中卫将军，领太子詹事、开国公如故，给鼓吹一部。主者施行。（《文苑英华》三百八十）



◇　梁武帝践祚後与诸州郡敕

钦惟邃古，爰及近代，虽禅代异时，而成功一揆。岂惟静民宁乱，实由符运总集。故能启业垂统，光宅区夏。齐氏遘兹昏讠皮，斯亡奄及，民命蠢蠢，倒悬非喻。朕大惧四海舟覆，二象云倾，亿兆与昆罔并燎，缙绅与蕴崇共日，永言凄悼，发愤经营，推锋投袂，电击风扫，藉上天之灵，因熊罴之用，德未半古，功侔前烈。齐民既钦若虞夏，高揖万邦，兼以冥符先著，乐推攸在。幽显宅心，辞不获命，猥以虚寡，君临万国，川壑之怀，寤寐盈虑。方欲昧旦丕显，日昃忘劳，思与贤能，康济世道。卿拥旄万里，共治是寄。当求民瘼，留念狱市，威断以御强猾，仁惠以抚贫孤，使远近幽深，咸得其所，方虚位钦能，悬爵伫效。勿令汉代玺书，独行於自古；晋世班条，靡用於兹。想加克勉，副其侧席。（《艺文类聚》十四）





◇　为武帝与谢□敕

吾以菲德，属当期运，鉴与吾言，思隆治道。而明不远烛，所蔽者多，实寄贤能，匡其寡暗。尝谓山林之志，上所宜弘，激贪厉薄，义等为政。自居元首，临封百司，虽复执文经武，各修厥职，群才竞爽，以致和美，而镇风静俗，变教论道，自非箕、颖高人，莫膺兹寄。是用虚心侧席，属想清尘。不得不屈兹独往，同此濡足；便望释萝袭衮，出野登朝。必不以汤有惭德，武未尽善，不降其身，不屈其志，使璧帛虚往，蒲轮空归，倾首东路，望兼立表。羲、轩邈矣，古今殊事，不获总驾崆峒，依风问道。今方复引领云台，虚己宣室，纡贤之愧，载结寝兴。（□□□□□□□□）





◇　又与何胤敕

吾猥当期运，膺此乐推，而顾己蒙蔽，昧於治道。虽复劬劳日昃，思致隆平，而先王遗范，尚蕴方策，息举之用，存乎其人，兼以世道浇暮，争诈繁起，改俗迁风，良有未易。自非以儒雅弘朝，高尚轨物，则汨流所至，莫知其限。治人之与治身，独善之与兼济，得失去取，为用孰多。吾虽不学，颇好博古，尚想高尘，每怀击节。今世务纷乱，忧责是当，不得不屈道岩阿，共成世美。必望深达往怀，不吝濡足。今遣领军司马王果宣旨谕意，迟面在近。（《梁书·何胤传》，高祖践祚，诏为特进、右光禄大夫，手敕云云。又见《艺文类聚》三十七，以为沈约作。）



◇　为梁武帝除东昏制令

令：夫树以司牧，非役物以养生；视人如伤，岂肆上以纵虐。废主弃常，自绝宗庙，穷凶极悖，书契未有。苛酷滋章，征赋不一；缇绣草木，朝构夕毁，抚梁易柱，不待匠人，徵发闾左，以充缮筑，流离寒暑，继以疫厉，转死沟渠，曾莫收恤，朽肉枯骸，鸟鸢是厌。加以天灾人火，屡焚宫掖，官府台寺，尺椽无遗，悲甚忝离，痛兼麦秀。遂使亿兆离心，疆徼侵弱，寿春内地，鞠为寇场，辱及祖宗，耻深诸夏。斯人何辜，离此涂炭！今明昏递运，大道公行，思化之萌，来苏兹日，猥以寡薄，属当大宠。属当大宠。虽运中兴，唆同草昧，思阐皇体，与之更如。凡昏制缪赋，淫刑滥役，外可详检前源，悉皆荡除。其主守散失，诸所愆耗，精立科条，咸从原例。便施行。（《文馆词林》六百九十六）



◇　答诏访古乐

窃以秦代灭学，《乐经》残亡。至於汉武帝时，河间献王与毛生等，共采《周官》及诸子言乐事者，以作《乐记》，其内史丞王定，传授常山王禹。刘向校书，得《乐记》二十三篇，与禹不同。向《别录》有《乐歌诗》四篇，赵氏《雅琴》七篇，师氏《雅琴》八篇，龙氏《雅琴》百六篇，唯此而已。晋《中经簿》无复《乐书》，《别录》所载，已复亡逸。案汉初典章灭绝，诸儒捃拾沟渠墙壁之间，得片简遗文，与《礼》事相关者，即编次以为礼，皆非圣人之言，《月令》取《吕氏春秋》，《中庸》、《表记》、《防记》、《缁衣》皆取《子思子》，《乐记》取《公孙尼子》，《檀弓》残杂，又非方幅典诰之书也。《礼》既是行己经邦之切，故前儒不得不补缀，以备事用。《乐书》事大而用缓，自非逢钦明之主，制作之君，不见详议。汉氏以来，主非钦明，乐既非人臣急事，故言者寡。陛下以至圣德，应乐推之符，实宜作乐崇德，殷荐上帝。而乐书沦亡，寻案无所。宜选诸生，分令寻讨。经史百家，凡乐事无大小，皆别纂录。乃委一旧学，撰为《乐书》，以起千载绝文，以定大梁之乐。使五英怀惭，六茎兴愧。（《隋书·音乐志》上，天监元年下诏访百案，於是散骑常侍、尚书仆射沈约奏答。）





卷二十七




◎　沈约（三）





◇　为六宫拜章

蓬闱（《初学记》作「□」。）菲质，嘉淑无算；越自幽衡，登躯宸汉，奉日月之华，侍巾屣之末，何以厕鸳鸾之盛序，奉属车之清尘。（《艺文类聚》十五，《初学记》十）



◇　为晋安王谢南兖州章

臣以莱孱，幼无秀业，依天宅照，藉海凭澜，王爵早加，藩麾夙树。进不能闲诗西楚，好礼北河；退无以振采六条，宣风万里。怀惭起惧，载溢心颜。而皇明辉烛，照被弥远。遂乃徙旆淮区，迁金济服，朱骖出邸，青组临方。瞻惟徵宠，俯仰忘历。（《初学记》十）





◇　又为安陆王谢荆州章

臣托景宸区，早延休宠，身班帝穆，爵首蕃圭，好《礼》惭河，敦《诗》愧楚。悬旆出关，徒违绛阙；□金入济，识谢戎麾。而照临弥广，复叨匪服。纪南形胜，任总上游；西纬岷、邛，北维崤、陕。六辔在手，犹或称难。寻牧禀威，兹道孰易。是以摅情陆白，布款幄垂，霄涂严远，事隔披照。腆冒斯颜，膺此谬荷。祗奉兢惧，罔知攸托。（《初学记》十。）





◇　谢赐新历表

窃惟观斗辨日，驭生为本；审时分地，稼政莫先。何则？胜杀无舛，拘忌之理难忽；珠壁有徵，礼节之原攸序。（《艺文类聚》五）





◇　到著作省表

臣约言：即日被召，以本官兼今职。臣艺不博古，学谢专家，乏怀钅公之志，惭梦肠之术。联事乖善，握兰惭良。谬勒断蛇之符，预刊冰河之业。路遥难骋，才弱未胜。而神工典造，雕绚弥叠，珥笔史观，记言文府。趋奉载扬，腆懵交颜。云云。（《初学记》十二。案：《南齐书·沈□士传，有永明六年吏部郎沈渊、中书郎沈约荐沈□士义行表，当编入《全齐沈渊文》，故不录。）



◇　荐沈□士义行表

吴兴沈□士，英风夙挺，峻节早树。贞粹禀於天然，综博生乎笃习。家世孤贫，藜藿不给。怀书而耕，白首无倦；挟琴采薪，行歌不辍。长兄早卒，孤侄数四，摄□鞠稚，吞苦推甘。年逾七十，业行无改。元嘉以来，聘召仍叠，玉质逾洁，霜操日严。若使闻政王庭，服道槐掖，必能孚朝规於边鄙，播圣泽於荒垂。（《南齐书·沈□士传》，永明六年，吏部郎沈渊。中书郎沈约又表荐□士义行。案：此表当编入《全齐·沈渊文》，张溥本有此，当删。）





◇　荐刘粲表

陛下则天开业，冠带要荒。□轩韦毂，交轸於遐路；舍筑投竿，相望於魏阙。或以开坼未采，管库遗贤，执戟忘疲，倚船不息。（《艺文类聚》五十三）



◇　举胡元秀表

窃惟经邦御远，虽待大贤；摧锋犯镝，亦资小用。伏见钱塘新戌主胡元秀，早岁驱驰，意干强果，矛盾之用，气凌百夫。若置之六师之间，处之一旅之上，必能前奋犷敌，却沮强胡。臣实弱懦，不窥武节。昧忘轻言，伏怀悚惧。（《初学记》二十）



◇　让仆射表

臣闻役壮休老，上典所优；晨行暮息，事身恒分。若夫玄黄未已，非狄驾之卫；筋力为用，岂强饭之时。养老杖乡，抑推前典；服戎告谢，亲学匪任。宿肉极其虚惫，岁制防其不辜。实所以蠲假衰疾，收屏沦暮。（《艺文类聚》四十八）



◇　谢封建昌侯表

陛下投袂万里，拯厥涂炭。臣虽心不吠尧，而迹沦桀犬。此则王业始基，臣所不与。徒荷日月之私，竟无蒸烛之用。天命玄鸟，非止今日；受命作周，其来久矣。虽复备数乐推，与同讴颂，而诚微弱草，效阙纤尘。遂班山河之誓，叨佐命之赏，亦何以慰悦帷帐，酬报爪牙。（《艺文类聚》五十一）



◇　谢母封建昌国太夫人表

伏见诏书：以臣母封为建昌国太夫人，庆溢蓬门，荣流素族，恭荷屏营，罔识攸□。臣禀训私闺，志涂靡立，勉以为义，诚有由然，输力致几，曾无万一天慈罔已，至德弥光。探其私志，降此洪泽，荣亲之至，始自微臣，率斯道也。方流万物，草卉轻命，固莫云酬。（《艺文类聚》五十一。）



◇　为长城公主谢表

奉策书封妾为长城县公主，徽命降临，惭腆妄□。妾膺灵禀气，育景璇闺，弱志易沦，柔德难树。虽复式修姆保，莫敢或遑。而肃雍不著，农华盖阙，不悟宸晖典渐，彝章夙□。籍此恩加，遽延典策。汤沐光启，珩绲昭被。（《艺文类聚》五十一）



◇　为柳世隆让封公表

臣闻悬旌玉塞，贰师尚黜其功；伐鼓炎州，伏波犹惧其赏。徒以兼委之施，或难固辞，抽心之情，必无双夺。是故免容青阁，愿还慈於裂壤；窃步丹墀，希收宠於开赋。昔窜命穷雉，难迫势孤；沈板未难，负户非切。及顾温清之馆，惧结尊慈之怀，累叶喁喁，举门惴惴。臣事逼君亲，理非外奖。实赖朝谟谨肃，宰略遐震，奔鲸上剿，臣何力焉。幸得扶老携弱，重出幽堵，还轴归骖，再践乡路。岂可资国眚以邀其功，因众功而飨其报。遂使甘霜受电之心，有同於饰请；皎日大河之志，匪殊於貌谒。（《艺文类聚》五十一）



◇　为柳世隆上铜表

夫币以周务，货以赈民，阜国康治，莫尚乎此。周氏致平，始於圜法；汉世几历，资於贯朽。名炉化金，良王尽艺，方将盈金中藏，收功上苑。南楚陋其方府，西京鄙其部内。（《艺文类聚》八十四）



◇　拜尚书令到都上表

窃位之讥，允当斯责；王命私请，有事相倾。油云湛露，徒降□昊之德；弱缟轻蝉，不载丘岳之重。登阶望席，悦焉失步。（《艺文类聚》四十八）



◇　为太子谢初表

臣实蒙稚，温文以阙。不闲三善之训，未习四学之仪，虽问安内竖，因心自发，而视膳寝门，未任再至。乃降皇慈，夙膺盛典，贰体宸极，守器宗祧。顾循幼志，如临冰壑。（《艺文类聚》十六，《初学记》十。）



◇　为南郡王让中军表

臣闻建侯茂则，非贤罔树；分器鸿典，惟懿实先。而臣挹道未弘，践义多缺，徒升国彝，空袭宸宠。光圭华组，庵霭於关垂；令采徽猷，寂寥於甸表。晨伸委带，夕轸临颜；皇衢肇启，鼎运始资鲁、卫兼启，义邈周年；齐、楚并建，礼高汉日。臣以末第，联辉上序，□履荆阿，怀玺梦曲。拊志惟熏，佩握如捣。（《初学记》十）



◇　为始兴王让仪同表

徒尘翠渥，方降紫泥，以兹上令，用隔下情。况高拟万石，爰均八命，室等天黄，服加黼黻，出则高陪千乘，入则仰司百揆。陛下道苞九舜，明出十尧，万徽必理，一物兴念，有纡玄镜，暂重止水。（《艺文类聚》四十七）



◇　为褚炫让吏部尚书表

窃惟玄素未辨，必谬朱紫之察。规矩或昧，理丧方圆之功。东西两汉，左雄孤绝於前；南北二晋，山涛莫嗣於後。良由性藏於貌，才隐乎心。楚、越无以况其迥殊，山、川未足方其险阻。虽复挫暗为明，免愚生智，亦何以登奇收异，离渭分泾。（《艺文类聚》四十八，《初学记》十一。）



◇　让五兵尚书表

臣闻百舍之赵，非宿春所资；千里之越，岂一苇能沂。何者？装轻适于路远，舟弱疲于济深。丑貌悴容，不藉鉴于溜水；驽足蹇步，终取踬于盐车。（《艺文类聚》四十八。）



◇　上宋书表

臣约言：臣闻大禹刊木，迹炳虞书；西伯勘黎，功焕商典。伏惟皇基积峻，帝烈弘深，树德往朝，立勋前代。若不观风唐世，无以见帝妫之美；自非睹乱秦馀，何用知汉祖之业。是以掌言未记，爰动天情，曲诏史官，追述大典。臣实庸妄，文史多阙。以兹不才，对扬盛旨，是用夕惕载怀，忘其寝食者也。臣约顿首死罪。窃惟宋氏南面，承历统天，虽世穷八主，年灭百载，而兵车亟动，国道屡屯，垂文简牍，事数繁广。若夫英主启基，名臣建绩，拯世夷难之功，配天光宅之运，亦足以勒铭钟鼎，昭被方策。及虐后暴朝，前王罕二，国畔家祸，旷古未书，又可以式规万叶，作鉴於後。宋故著作郎何承天始撰《宋书》，草立纪传。止於武帝功臣，篇牍未广；其所撰志，惟天文律历。自此外，悉委奉朝请山谦之。谦之孝建初又被诏撰述，寻值病亡。仍使南台侍御史苏宝生续造诸传，元嘉名臣，皆其所撰。宝生被诛，大明中，又命著作郎徐爰踵成前作。爰因何苏所述，勒为一史。起自义熙之初，讫於大明之末。至於臧质、鲁爽、王僧达诸传，又皆孝武所造。自永光以来，至於禅让，十馀年内，阙而不续，一代典文，始末未举。且事属当时，多非实录。又立传之方，取舍乖衷，进由时旨，退傍世情，垂之方来，难以取信。臣今谨更创立，制成新史，始自义熙肇号，终於升明三年。桓玄、谯纵、卢循、马鲁之徒，身为晋贼，非关後代；吴隐、谢混、郗僧施，义止前朝，不宜滥入宋典；刘毅、何无忌、魏咏之、檀凭之、孟昶、诸葛长民，志在兴复，情非造宋，今并刊除，归之晋籍。臣远愧南、董，近谢迁、固，以闾阎小才，述一代盛典，属辞比事，望古惭良，鞠躬局□，□汗亡厝。本纪、列传，缮写已毕；合志、表七十卷，臣今谨奏呈。所撰诸志，须成续上，谨条目录，诣省拜表奉书以闻。臣约诚惶诚恐，顿首顿首，死罪死罪。（《宋书·自序》，《艺文类聚》五十五。）



◇　注制旨连珠表

窃闻连珠之作，始自子云；放易象论，动模经诰。班固谓之命世，桓谭以为伦。连珠者，盖谓辞句连续，互相发明，若珠之结排也。虽复金镳互聘，玉□大并驰，妍蚩优劣，参差相间，翔禽伏兽，易以心威，守株胶瑟，难与适变。水镜芝兰，随其所遇；明珠燕石，贵贱相悬。（《艺文类聚》五十七）



◇　为柳兖州世隆上旧宫表

旧宫蕴灵千古，合祥百代，万祗相□止，八神警室，事超齐甸，义迈谯宫。故能属辇道於天阶，命帝阙於霄路。实宜树阙疏壤，写极上穹。克播徽尘，永光盛烈。（《艺文类聚》六十二）





◇　上建阙表

恭惟哲后，旧章必修；眇瞩前王，复古为贵。伏惟陛下忻咨故实，率由令典。昔在有晋，经创江左，邦训莫厘，远图多缺，万雉之外，两观弗兴，空指南峰，县法无所，世历三代，年将二百，非所以经世成务，垂业後昆。天德圆应，宪章自远。诏匠人建兹象阙，俯藉爱礼之心，以申子来之愿，式表端园，仪刑万国，使观风而至。复闻正岁之典，遐想之士，少寄怀古之目。（《艺文类聚》六十二）



◇　谢立皇太子赐绢表

臣闻重离在天，八绂之所共仰；明两作贰，万国所以咸宁。太子体岐弱载，表睿冲茂。典册既升，休祚方远；率土含欢，遐迩均□。天情载洽，庆赐必周；币帛嘉贶，猥班庸劣。（《艺文类聚》八十五）



◇　致仕表

徒以桑榆无几，时制行及，不朝之礼，忽在今辰，使反身敝庐，待终穷巷。臣又闻之：悬车散发，其来旧矣。昔广德请骸，义在量力；二疏知止，惧贻後悔。数年以来，稍就尽竭，气力衰耗，不自支持。若蒙天地大恩，造物洪施，拯其隆满之切，救其害盈之灾，譬彼日昃，假荣终朝，踟蹰夕景，少观盛化，宅壤归泉，自无云几。祈仁仰泽，事止寸阴。（《艺文类聚》十八）



◇　临终遗表（《艺文类聚》题作「临终劝加笃信启」）

臣约言：臣抱疾弥留，迄今未化，形神欲离，月已十数，穷楚极毒，无言以喻，平日健时，不言若此。据刀坐剑，比此为轻。仰为深入法门，厉兹苦节，内矜外恕，实本天怀。伏愿复留圣心，重加推广。微臣临途，无复遗恨，虽惭也善，庶等呜哀。谨启。（《广弘明集》三十七，《艺文类聚》七十七。）



◇　上疏论选举（天监中）

顷自汉代，本无士、庶之别，自非仕宦，不至京师，罢公卿牧守，并还乡里。小人瞻仰，以成风俗。且黉校棋布，传经授受，皆学优而仕，始自乡邑。本於小吏干佐，方至文学功曹，积以岁月，乃得察举。人才秀异，始为公府所辟，迁为牧守，入作台司，汉之得人，於斯为盛，今之士人，并聚京邑，其有守士不迁，非直愚贱，且当今士人繁多，略以万计。常患官少人多，无地以处。秀才自别是一种任官，非若汉代取人之例也。假使秀才对五问可称，孝廉答一策能过，此乃雕虫小道，非关理功得失。以此求才，徒虚语耳。（《通典》十六）



◇　上言宜校勘谱籍

晋咸和初，苏峻作乱，版籍焚烧无馀。此後起咸和三年，以至于宋，所书并皆详实，朱笔隐注，纸连悉缝。而尚书上省库籍，唯有宋元嘉中以来，以为宜检之日，即事所须故也。晋代旧籍，并在下省左户曹前厢，谓之晋籍，有东西二库。既不系寻检，主者不复经怀，狗牵鼠齿，两湿沾烂，解散於地，又无扃滕。此籍既并精详，实宜保惜，位高官卑，皆可依按。宋元嘉二十七年，始以七条徵发。既立此科，苟有回避。人奸互起，伪状巧籍，岁月滋广，以至于齐，患其不实。于是东堂校籍，置郎令史以掌之；而簿籍于此大坏矣。凡粗有衣食者，莫不互相因依，竞行奸货，落除卑注，更书新籍，通官荣爵，随意高下。以新换故，不过用一万许钱昨日卑微，今日仕伍，凡此奸巧，并出愚下，不辨年号，不识官阶，或注义熙在宁康之前，或以隆安在元兴之後，此时无此府，此年无此国。元兴唯有三年；而猥称四年，又诏书甲子，不与长历相应。如此诡谬，万绪千端。校籍诸郎，亦所不觉。不才令史，更何可言！且籍字既细，难为眼力，寻求巧伪，莫知所在，徒费日月，未有实验。假令兄弟三人，分为三籍，却一籍父祖官，其二初不被却。同堂从祖以下，固自不论。诸如此例，难可悉数，或有应却而不却，不须却而却。所却既多，理无悉当。怀冤抱屈，非止百千；投辞请诉，充曹□刃府。既难领理，交兴人怨。於是悉听复注，普停洗却；既蒙复注，则莫不成官。此盖核籍不精之巨弊也。臣谓宋、齐二代，士庶不分；杂役减阙，职由於此。自元嘉以来，籍多假伪。景平以前，既不系检，凡此诸籍，得无巧换，今虽遗落，所存尚多，宜有徵验，可得信实。其永初景平籍，宜移还上省。窃以为晋籍所馀，须加宝爱，若不切心留意，则还复散失。不识胄胤，非谓衣冠。凡诸此流，罕知其祖。假称高曾，莫非巧伪；质诸文籍，奸事立露。惩覆矫诈，为益实弘。又上省籍库，虽直郎题掌，而尽日料校，唯令史独入。籍既重宝，不可枣专委群细。若入库检籍之时，直郎、直都，应共监视。写籍皆於郎、都目前，并加掌置，私写私换，可以永绝，事毕郎出，仍自题名。臣又以为巧伪既多，并称人士，百役不及，高卧私门，致令公私阙乏，是事不举。宜选史传学士，谙究流品者，为左民郎、左民尚书，专共校勘。所责卑姓杂谱，以晋籍及宋永初景平籍在下省者，对共雠校；若谱注通籍有卑杂，则条其巧谬，下在所科罚。（《通典》三，又《南史》五十九《王僧孺传》）



◇　奏弹王源

给事黄门侍郎、兼御史中丞、吴兴邑中正臣沈约稽首言：臣闻齐大非偶，著乎前诰；辞霍不婚，垂称往烈。若乃交二族之和，辨伉合之义，升降窳隆，诚非一揆。固宜本其门素，不相夺伦，使秦、晋有匹，泾、渭无舛。自宋氏失御，礼教雕衰，衣冠之族，日失其序，姻娅沦杂，罔计厮庶。贩鬻祖曾，以为贾道；明目腆颜，曾无愧畏。若夫盛德之胤，世业可怀。栾却之家，前徽未辽。既壮而室，窃赀莫非皂隶；结礻离以行，箕帚咸失其所。志士闻而伤心，旧老为之叹息。自宸历御寓，弘革典宪，虽除旧布新，而斯风未殄。陛下所以负衣兴言，思清弊俗者也。臣实儒品，谬掌天宪，虽埋轮之志，无屈权右，而狐鼠微物，亦蠹大猷。风闻东海王源，嫁女与富阳满氏，源虽人品庸陋，胄实参华。曾祖雅，位登八命；祖少卿，内侍帷幄；父睿，升采储闱，亦居清显。源频叨诸府戎禁，豫班通彻，而托姻结好，唯利是求，玷辱流辈，莫斯为甚。源人身在远，辄摄媒人刘嗣之到台辩问，嗣之列称吴郡满璋之，相承云是高平旧族。宠奋胤胄，家计温足，见托为息鸾觅婚。王源见告穷尽，即索璋之簿阀。见璋之任王国侍郎，鸾又为王慈吴郡正合主簿。源父子因共详议，判与为婚。璋之下钱五万，以为聘礼。源行丧妇，又以所聘馀直纳妾。如其所列，则与风闻符同。窃寻璋之姓族，士庶莫辩，满奋身殒西朝，胤嗣殄没，武秋之後，无闻东晋，其为虚托，不言自显。王满连姻，实骇物听；潘、杨之睦，有异於此。且买妾纳媵，因聘为资，施衿之费，化充床第，鄙情赘行，造次以之。纠慝绳违，允兹简裁，源即主。臣谨案南郡丞王源，忝藉世资，得参缨冕，同人者貌，异人者心，以彼行媒，同之抱布。且非我族类，往哲格言，薰获不杂。闻之前典，岂有六卿之胄，纳女於管库之人；宋子河鲂，同穴於舆台之鬼。高门降衡，虽自己作；蔑祖辱亲，於事为甚。此风弗翦，其源遂开，点世尘家，将被比屋。宜置以明科，黜之流伍。使已污之族，永愧於昔辰，方媾之党，革心於来日。臣等参议，请以见事免源所居官，禁锢终身，辄下禁止视事如故，源官品应黄纸。臣辄奉白简以闻。臣约诚惶诚恐云云。（《文选》。）





◇　奏弹秘书郎萧遥昌

谨按：兼秘书郎臣萧遥昌，盛戚茂年，升华秘馆，淑慎之迹未彰，违惰之容已及。宜置徽网，以肃朝风。请以见事免遥昌所居官。（《初学记》十二）



◇　奏弹太子中舍人王僧□

肆情运气，不顾朝典，扬眉阔步，直辔高驱。（《南史》二十一）



◇　奏弹孔稚圭违制启假事

臣闻禁宪有章，士子攸慎；守官有典，触网斯及。盖所以崇威阐法，下肃上尊。谨案。廷尉、会稽品中正臣稚圭，历俸朝班，频登要近，九棘之任，理无休谒，冒制干闻，实亏恒典。恩许虽降，所制不关；违犯之条，犹合约黜。且稚圭俯自内辖，作士下闱，通制明文，日陈几案，自逾规矩，莫斯为甚。臣等恭议，请以见事免稚圭所居官，除中正官名，辄下禁止。（《初学记》二十）





◇　奏弹奉朝请王希聃违假

谨案：奉朝请臣王希聃，幸齿朝班，私敬盖关，休请有期，曾无遄及。违弛之愆，允膺裁纠。臣等参议，请以见事免所居官，辄下禁止。（《初学记》二十）





◇　奏弹御史孔橐题省壁悖慢事

谨案：奉朝请台御史臣孔橐，海斥无闻，谬列华省，假摄去来，士子常务。况东皋贱品，非藉丰资；旬日暂劳，岂云卑辱。而肆此丑言，题勒禁省，比物连类，非所宜称。黜之流伍，实允朝宪。臣等参议，请以见事免橐所居官，辄下禁止。（《初学记》二十四）



◇　修竹弹甘蕉文

长兼淇园贞干臣修竹稽首：臣闻芟荑蕴崇，农夫之善法；无使滋蔓，翦恶之良图。未有蠹苗害稼，不加穷伐者也。窃寻苏台前甘蕉一丛，宿渐云露，荏苒岁月，擢本盈寻，垂荫含丈，阶缘宠渥，铨衡百卉。而子夺乖爽，高下在心，每叨天功，以为己力。风闻籍听，非复一涂。犹谓爱憎异说，所以挂乎严网。今月某日，有台西阶泽兰萱草到园同诉，自称虽惭杞梓，颇异蒿蓬，阳景所临，由来无隔。今月某日，巫岫敛云，秦楼开照，乾光弘普，罔幽不瞩，而甘蕉攒茎布影，独见鄣蔽，虽处台隅，遂同幽谷。臣谓偏辞难信，敢察以情，登摄甘蕉左近杜若江蓠，依源辨覆，两草各处，异列同款，既有证据，羌非风闻。窃寻甘蕉出自药草，本无芬馥之复；柯条之任，非有松柏後雕之心。盖阙葵藿倾阳之识，冯籍庆会，稽绝伦等，而得人之誉靡即，称平之声寂寞。遂使言树之草，忘忧之用莫施；无绝之芳，当门之弊斯在。妨贤败政，孰过於此。而不除戮，宪章安用。请以见事徙根翦叶，斥出台外，庶惩彼将来，谢此众屈。（《艺文类聚》八十七）





卷二十八




◎　沈约（四）



◇　齐武帝谥议

臣闻天德平分，而四时之名或异；圣功一揆，而皇王之称不同。盖迹因随事，名由义立。尧臣、禹佐，咸率兹典。伏惧尽寂穷微，含神独照。德茂始裳之主，道冠初耜之君。含精灵於五纬，驾贞明於三象。初九勿用，英气凌云；负揭日月，抑扬霄汉。龙姿凤采，焕若丽天；登庸在试，盛绩云举。虽屈景潢污，降情尺木，而拯世济民，浚发怀抱。昔成汤百家，仁被比屋；文王十里，化先寡妻。前圣後贤，重规沓矩。震雄图於九江，播灵威於夏□。旌旆未麾，鲸鲵自殒。弗劳羌□之长，无待六事之人。义等伐谋，功高善阵。建有国之符，成定鼎之业。会朝清明，事资於牧野；受命作周，非止於西伯。视瞻寝门，孝德光备；守器宗祧，元良载远。嗣大宝以君百辟，敷景化以致隆平。守在四夷，威行海内；囹圄寂寞，礼让交兴。八柄驭下，九官咸事；临朝凝默，尊严若神。风行日□，无思不畅。至仁与造化争流，灵威与雷霆齐轨。上贯苍昊，下洞深泉；春无姜风，夏无苦雨。时若罔愆，多稔如积；三革不累，五刃不砥。庠垫大启，儒雅云集；训阅得宜，□狩有序。丹徼青丘之野，□踵反舌之民。浮深驾阻，回首革面；北夷畏力，献琛内款。不藉终军之使，无假绝漠之威。嘉祥雾合，秘瑞泉涌；史不辍文，简无虚日。方当垂七曜之旗，驾八龙之乘，望礼中岳，肆觐群后。造化不仁，穆卜愆应。慕切遗弓，哀同遏密。晦朔不居，殡宫将启。勤兹大名，宜尽徽极。（《艺文类聚》十四）





◇　齐明帝谥议

臣闻君德靡二，辟王之名不一；圣功无爽，尧、禹之称或殊。兼以拯世宁乱，致平未必同道；崇□单增祧，嘉号不可相袭。伏惟自天诞睿，英圣在躬，皇矣之符夙著，蒸哉之谣早集。宾门纳揆，天平地成，自南自北，无思不韪在属负图，导扬未命。值嗣主狂凶，人伦道尽，宗社阽危，瞻鸟靡托，国难立长，乱极治刑，四海乐推，三灵以眷。东向而让天下，功高代入；流涕而膺宝位，如就重负。日昃劬劳，躬亲庶事。抚辜纳隍之念，义同於罪己；振民厚下之情，无废於终食。聪明神武，逖听迩闻；万目备张，绂网靡漏。御辔不迷，宁藉听於襄野；大川可济，不待备於舟楫。峥嵘之下，泽靡不怀；寥廓之上，明无不烛。包以宇宙，润以风雨，霜露所交，人迹所至。百姓仰之，而不知其始；万物用之，而罔识其终。上庠废业，忽焉已久；三载弗为，沦弛将及。临朝引领，思隆雅训；贵游胥萃，俊造成群。方将驱世反本，既仁且寿，告成东岳，高宴沧阳。造化不仁，厌世云及。放勋之慕不追，负乡之思空远。殡宫将撤，□盾轸难留。英声茂实，於是乎在。（《艺文类聚》十四）



◇　梁武帝郄后谥议

表号垂名，义昭不朽。先皇后应祥月德，比载坤灵，柔范阴化，仪形自远。亻见天作合，义先造舟，而神猷夙掩，所隔升运，宜式遵景行，用昭大典。谨按《谥法》，忠和纯备曰德。贵而好礼曰德，宜崇曰德皇后。（《梁书·高祖郄皇后传》）



◇　正会乘舆议

正会仪注：御出乘舆，至太极殿前；纳舄升阶，寻路寝之设。本是人君居处，不容自敬宫室。案汉氏则乘小车升殿。请自今元正及大公事，御宜乘小舆至太极阶，仍乘版舆升殿。《隋书·礼仪志》四，天监六年，尚书仆射沈约议；诏可。又见《通典》七十。）



◇　谢敕赐冰启

窃惟司寒辍响，《耳少》自前代；凌室旷官，历兹永久。圣功阐物，逸典备甄；穷深既采，园池靡用。有籍羔□，无灾霜雹。（《艺文类聚》九）





◇　谢赐甘露启

约言：左右徐俨宣敕，垂赐法音寺松叶上甘露。臣往年经见，不过沾条而已。时或疑结，才若轻雾。未有玉聚珠联，光粲若是。实由积仁上通，冥德下降，故能委华宵极，□被後雕。慈旨曲洽，频此祥□，不任欣贺。谨以启事谢以闻，臣约言。（《初学记》二露五）



◇　贺齐明帝登祚启

窃惟皇源浚远，帝宝连晖；基深庆厚，道贯万叶。而郁林凶德早树，行悖人经。逖听之所未书，宗庙之殆如缀。百灵耸动，九服回遑。结后来之望，思庇民之主。日月以冀，遐迩翘心。伏惟陛下大圣在躬，君德夙表，龙章日彩，焕若丽天。纳麓宾门，道风遐被；眷化神行，无思不洽。狱讼允归，天人戴仰。屈飞龙之眇辔，纡汾阳之远情。运尧心以临亿兆，敷舜烈以膺宝命。虽中宗之兴殷道，宣后之隆汉德，异世同符，千载一揆。刑措之业方远，隆平之基在焉。率土含欣，怀生戴赖。况臣早蒙覆润，夙荷恩灵，踊跃外畿，心不胜庆。谨婿民和，式流星泽；涂歌里□，戴怀凫藻。（《艺文类聚》十四）





◇　谢齐竟陵王教撰高士传启

窃闻高尚其事，义光爻象；贤者避世，声焕《典》、《坟》。岂徒激贪勉竞，澡身浴德而己。尔乃大弘义训，百代通风。是以梁鸿、苏伯，记远迹於前；叔夜、士安，书高尘於後。虽去取异情，群略殊轸，而独行必彰，斥言罔极。贞操与日月俱悬，孤芳随山壑其远。明公得一含道，体二居宗，迹屈岩廊之下，神游江海之上，爱奇商洛，访美东都，盖欲隐显高功，出处同致，巢、由与伊、旦并流，三辟与四门其轨。肃奉明规，思自罄勖。（《艺文类聚》三十七。）



◇　谢齐竟陵王示永明乐歌启

凤彩鸾章，霞鲜锦缛；觌宝河宗，未必比丽。观乐帝所，远有惭德。虽日月在天，理绝称咏；而徘徊光景，不能自息。（《艺文类聚》四十三）





◇　谢齐景陵王□母赫国云气黄绫裙襦启

窃以积丝成彩，散兰腾花，巧擅易水之间，价贵丛台之下，民受禄为养，沾荷弥深。圣恩曲渐，自叶流根；复袖□裾，岂伊恒饰。荣新之宠，固难轻报。（《艺文类聚》六十七）



◇　为东宫谢敕赐孟尝君剑启

田文重气徇名，四豪莫及；宝剑雄身，故能威陵秦、楚。人高事远，遣物足奇。谨加玩服，以深存古之怀。（《艺文类聚》六十，《御览》三百四十四。）



◇　为皇太子谢赐御所射雉启

轻銮微动，密翳徐张；黄间所壳，矢无虚发。南皮之获，未足称工。臣任惟守器，事隔陪奉，天慈曲降，赐物颁禽。（《艺文类聚》六十六）



◇　谢司徒赐北苏启

旷阻阴山之外，眇绝蒲海之东，自非神力所引，莫或轻至。圣慈普洽，遂遍刍薇。停镳惧喘，既宏道於世务；方贺四衢，又轻言於俗表。（《艺文类聚》七十二）



◇　谢赐轸调绢等启

霜纨雪委，雾□冰鲜。昔刘氏归国，未闻汉储之礼；曹植还蕃，非降魏两之赐。恩愈枉逆，□深束帛。（《艺文类聚》八十五）



◇　谢女出门宫赐绢绮烛启

桓室金缕，本非所议；孟姬作具，独若未周。慈泽曲临，珍华兼重；制为美服，只绮易俦。举而不息，三夜有待。（《艺文类聚》八十五）



◇　谢敕赐绢葛启

素采冰华，□文霜洁。变涯暑於闺阁，起凉风於襟袖。（《艺文类聚》八十五）





◇　谢赐交州槟榔启

龙编嘉实，厥包遐远。（□□□□□□□□）



◇　为柳世隆谢赐乐游胡桃启

挺自禁园，味逾井络；动物回祗，在微必应。此乃胡、羯奔逃，吉之先见者也。（《艺文类聚》八十七）





◇　应诏进佛记序启

臣约言：佛记序今谨以上呈，词义无取，伏怀言恧。谨启。（《广弘明集》十五）





◇　上钱随喜光宅寺启

伏惟中阳故里，春陵旧居，夷漫涤荡，曾无遗筑。若使大教早流，法尊二代，开塔白水，树刹□榆，可以传美垂迹，迄今不朽。（《艺文类聚》七十七）





◇　送育王像并上钱烛等启

窃以无名无色，理绝应感；不身即身，犹观愿力。惟愿灯明道成，长为八喜之侣，菩提无上，永厕千子之踪。（同上。）



◇　谢齐竟陵王示华严璎珞启

窃以六时雨散，百氏云兴。或事止褒刺，或义单小辨，莫不雕风烟之气状，流日月之英华。明公该玄体妙，凝神宙表。阴法云於六合，扬慧日於九天。因果悟其初心，菩提证其後业。陟无生之远岸，泛正水之安流。受三远十号之尊崇，建四辨八声之妙极。法身与金刚齐固，常住与至理俱存。（《艺文类聚》七十七）





◇　答释法云书难范缜《神灭论》

神本不来，久所服膺。神来之谈，良用骇惕，近约法师殿内出亦蒙敕答臣下一本，欢受顶戴，寻览忘疲。岂徒伏斯外道，可以永摧魔众。孔释兼弘，於是乎在。实不刊之妙旨，万代之舟航。弟子亦即彼论，微厝疑核。比展具以呈也，沈约呈。（《弘明集》十）



◇　答乐蔼书

丞相风道引旷，独秀生民，凝猷盛烈，方轨伊、旦遣之感，朝野同悲。承当刊石纪功，传华千载，宜须盛述，实允来谈。郭有道汉末之匹夫，非蔡伯喈不足以偶三绝；谢安石素族之台辅，时无丽藻。迄乃有碑无文，况文献王冠冕彝伦，仪形万内，自非一世辞宗，难或与此。约闾□鄙人，名不入第，□酬今旨，便是以礼许人。闻命惭颜，已不觉污之沾背也。（《南齐书·豫章王嶷传》）



◇　答庾光禄书

忌日制假，应是晋、间宋之间；其事未久，制假前止是。不为宴乐，本不自封闭，如今世自处者也。居丧再周之内，每至忌日，哭临受吊，无不见人之义。而除服之後，乃不见人。实由世人以忌日不乐，而不能竟日兴感，以对宾客。故过自晦匿，不与外接。设假之由，实在於此。（《封氏闻见记》六）



◇　答沈麟士书

独往之业，虽闻前载；高尘逸轨，罕或其时。未尝不拊衷兴怀，望古遐瞩。尊贤拔俗遥然，沈冥自远。幽贞之操，义高篆策。虽蒋诩不窥城市，郑真名动京师，何远之有。名山既乡内所丰，清川又坐卧可对。不出户庭，而与禽尚齐美哉！约少不自涯，早爱虫鸟，逐食推迁，未谐夙愿。冀幽期可托，克全素履。与尊贤弋约泉皋，以慰闲暮，则平生之心，於此遂矣。（《艺文类聚》三十七）



◇　与范述曾论竟陵王赋书

夫少泛沧流，则不识涯□；杂陈锺石，则莫辨宫商。虽复吟诵回环，编离字灭，终无所辨，仰酬睿旨，微表寸长。《（艺文类聚》五十八，《初学记》二十一。）



◇　与陶弘景书

先生糠秕俗流，超然独远，烈电羽带，总辔云霞，方当名书绛简，身游玄阙。赁星夕卧，望日朝食，而至理深微，暧焉难睹。惟欲下风问道，未知厥路。若夫栖迟闲远，咀咽琼芝，出入清都，师友灵圣，循崖反迹，无缺惟心。（《艺文类聚》七十八）



◇　报王筠书

览所示诗，实为丽则，声和被纸，光影盈字。夔、牙接响，顾有馀惭；孔翠群翔，岂不多愧。古情拙目，每伫新奇，烂然总至，权舆已尽。会昌昭发，兰挥玉振，克谐之义，宁比笙簧。思力所该，一至乎此，叹服吟研，周流忘念。昔时幼壮，颇爱斯文，含咀之间，倏焉疲暮。不及後进，诚非一人，擅美推能，实归吾子。迟比闲日，清觏乃申。（《梁书·王筠传》）



◇　报刘杳书

生平爱嗜，不在人中，林壑之欢，多与事夺。日暮涂殚，此心往矣；犹获少存闲远，徵怀清旷。结宇东郊，菲云止息，政复颇寄夙心，时得休偃。仲长游居之地，休琏所述之美，望慕空深，何可仿佛。君爱素情多，惠以二赞。辞采妍富，事义毕举，句韵之间，光影相照，便觉此地，自然十倍。故知丽辞之益，其事弘多，辄当置之阁上，坐卧嗟览。别卷诸篇，并为名制。又山寺既为警策，诸贤从时复高奇，解颐翕疾，义兼乎此。迟比聚会，更其申析。（《梁书·刘沓传》）



◇　答陆厥书

宫商之声有五，文字之别累万。以累万之繁，配五声之约，高下低昂，非思力所学，又非止若斯而已也。十字之文，颠倒相配；字不过十，巧历已不能尽；何况复过於此者乎！灵均以来，未经用之於怀抱，固无从得其仿佛矣。若斯之妙，而圣人不尚，何邪？此盖曲折声韵之巧，无当於训义，非圣哲立言之所急也。是以子云譬之雕虫篆刻，云壮夫不为。自古辞人，岂不知宫羽之殊，商徵之别。虽知五音之异，而其中参差变动，所昧实多。故鄙意所谓，此秘未睹者也。以此而推，则知前世文士，便未悟此处。若以文章之音韵，同弦管之声曲，则美恶妍蚩，不得顿相乖反。譬犹子野操曲，安得忽有阐缓失调之声；以洛神比陈思他赋，有似异手之作。故知天机启则律吕自调，六情滞则音律顿舛也。士衡虽云炳若缛锦，宁有濯色江波，其中复有一片是卫文之服？此则陆生之言，即复不尽者矣。韵与不韵，复有精粗。轮扁不能言，老地亦不尽。辨此。（《南齐书·陆传》）



◇　与徐勉书

吾弱年孤苦，傍无期属，往者将坠於地，契阔屯□，困於朝夕，崎岖薄宦，事非为己，望得小禄，傍此东归。岁逾十稔，方忝襄阳县，公私情计，非所了具，以身资物，不得不任人事。永明末，出守东阳，意在止足；而建武肇运，人世胶加，一去不返，行之未易。及昏猜之始，王政多门，因此谋退，庶几可果，托卿布怀於徐令，想记未忘。圣道聿兴，谬逢嘉运，往志宿心，复成乖爽。今岁开元，礼年云至，悬车之请，事由恩夺，诚不能弘宣风政，光阐朝猷，尚欲讨寻文簿，时议同异。而开年以来，病增虑切，当由生灵有限，劳役过差，总此凋竭，归之暮年，牵策行止，努力力祗事。外观傍览，尚似全人，而形骸力用，不相综摄。常须过自束持，方可亻黾免。解衣一卧，支体不复相关，上热下冷，月增日笃，取暖则烦，加寒必利，後差不及前差，後剧必甚前剧。百日数旬，革带常应移孔；以手握臂，率计月小半分。以此推算，岂能支久？若此不休，日复一日，将贻圣主不追之恨。冒欲表闻，乞归老之秩。若天假其年，还得平主，才力所堪，惟思是策。（《梁书·沈约传》）



◇　与约法师书悼周舍

周中书风趣高奇，志托夷远，真情素韵，水桂齐质。自接彩同栖，年逾一纪，朝夕联事，靡日暂违。每受沐言休，消摇寡务，何尝不北茨游览，南居宴宿，春朝听鸟，秋夜临风。匪设空言，皆为实事。音容满目，言笑在耳。宿草既陈，揪□贾将合；眷住怀人，情不胜恸。此生驾信精深，甘此藿食。至于岁时包篚，每见请求，凡厥菜品，必令以荐。弟子辄靳而後与，用为欢谑。其事未远，其人已谢，昔之谐调，倏成悲绪。去冬今岁，人鬼见分，石耳紫菜，怆焉兴想。泪下不禁，指遗恭送。以充蔬僧一饭，法师与周，情期契阔，非止恒交，览物存旧，弥当楚切。痛矣如何！往矣奈何，弟子沈约和南。（《释藏》策五，《广弘明集》二十八上。）



◇　书

今年殆差，故尔始得此事至。沈约白。十一月十六日。（《淳化阁帖》四）





卷二十九




◎　沈约（五）





◇　辩圣论

圣人盖人中之含明德、尽照精粹凝玄者。或三圣并时，或千载寂蔑。圣人遗情忘己，常以兼济为念。若不登九五之位，则其道不行。非以黄屋玉玺为尊贵也。文王造周而未集，武王集之而未成。周公虽无王录，而父兄二圣之烈，不可以不终。若不表示圣功，制礼作乐，则太平之业不著，二圣之美不彰。孔子当无录之运，值自晦之时，而云河不出图，洛不出书。吾已矣夫！欲以圣德示天下，垂来世，当仲尼在世之时，世人不言为圣人也。伐树削迹，千七十君，而不一值。或以为东家丘，或以为丧家犬。若不高叹凤鸟，称梦周公，乐正雅颂，各得其所，则当世安知其圣人乎！（《艺文类聚》二十，《初学记》十七。）



◇　七贤论

嵇生是上智之人，值无妄之日，神才高杰，故为世道所莫容。风邈挺特，荫映於天下；言理吐论，一时所莫能参。属马氏执国，欲以智计倾皇祚，诛锄胜己，靡或有遗。玄伯、太初之徒，并出嵇生之流，咸已就戮。嵇生於此时，非自免之运。若登朝进仕，映迈当时，则受祸之速，过於旋踵。自非霓裳羽带，无用自全。故始以饵术黄精，终於假涂托化。阮公才器宏广，亦非衰世所容，但容貌风神，不及叔夜，求免世难，如为有涂。若率其恒仪，同物俯仰。迈群独秀，亦不为二马所安。故毁行废礼，以秽其德，崎岖人世，仅然後全。仲容年齿不悬，风力粗可，慕李文风尚，景而行之。彼嵇、阮二生，志存保己，既托其迹，宜慢其形。慢形之具，非酒莫可。故引满终日，陶瓦尽年。酒之为用，非可独酌。宜须朋侣，然後成欢。刘伶酒性既深，子期又是饮客，山、王二公，悦风而至。相与莫逆，把臂高林，徒得其游。故於野泽衔杯，举樽之致，寰中妙趣，固冥然不睹矣。自嵇、阮之外，山、向五人，止是风流器度，不为世匠所骇。且人本含情情性，宜有所托。慰悦当年，萧散怀抱，非五人之与，其谁与哉？（《艺文类聚》三十七）



◇　《晋书·食货志》论

人生所资，曰食与货。货以通币，食为人天。是以九棘播於农皇，十朋兴於上代。昔醇人未漓，情嗜疏寡；奉生瞻己，事有异同。一夫躬耕，则馀餐委室；匹妇务织，则兼衣被体。虽贸迁之道，通用济乏；龟具之益，为功盖轻。而事有伪变，奸弊大起。昏作役苦，故穑人去而从商；商工事逸，末业流而浸广。泉币所通，非复始造之意也。於是竞收罕至之珍，远蓄未名之货。明珠翠羽无足而驰；彩□文犀，飞不待翼。天下荡荡，咸以弃本为事。丰衍则同多稔之资，饥凶又减田家之蓄。钱虽盈尺，且不疗饥於尧年；贝或如山，信无救渴於汤代。其为疵病，亦巳深矣。固宜一罢钱货，专用谷帛。使人知役生之路，非此莫由。夫千匹为货，事难於怀璧；万斛为市，未易於越乡。斯可使末伎自禁，游食知反。而年代推移，人事兴替。或库盈朽贯，而为廪未充；或家有藏镪，而良畴罕辟。若事改一朝，废而莫用，交易所寄，朝夕无待，虽致平要术，而非可卒行。先宜削华止伪，还醇返古，抵璧幽峰，捐珠清壑。然後驱一代之人，反耕桑之路，缣粟羡溢，同於水火。既而荡涤圜洪，销铸无遗，立制垂统，永传於後。比屋称仁，岂伊唐代！桓玄知其始，而不觉其终。琳之睹其末，而不统其本。岂虑开塞，将一往之谈可然乎？前凉张轨太府参军索辅言於轨曰：古以金贝、皮币为货，息谷帛量度之耗；二汉制五铢钱，通易不滞；晋太始中，河西荒废，遂不用钱，裂匹以为段数。缣布既坏，市易又难。徒坏女工，不任钱用。币之甚也！今中州虽乱，此方全安。宜复五铢，以济通变之会。轨纳之。立制准布用钱，钱遂大行，人赖其利。（《通典》八）





◇　《晋书·选举志》九品论

汉末丧乱，魏武时始创。军中仓卒，权立九品。盖以人才优劣，非谓代族高卑。因此相沿，遂为成法。自魏至晋，莫之能改。州都郡正，以才品人。而举代人才，升降盖寡。徒以凭籍代资，用相凌驾。都正俗士，斟酌时宜。品目少多，随事俯仰。刘毅所云「下品无高门，上品无贱族也。」岁月迁伪，斯化渐笃。凡厥衣冠，莫非二品。自此以还，遂成卑庶。周、汉之道，以智役愚，台、隶参差，用成等级。魏晋以来，以贵役贱，士、庶之科，较然有辨。夫人君南面，九重悬绝，陪奉朝夕，义隔乡土。阶闼之任，宜有司存。（《通典》十六）



◇　均圣论

自天地权舆，民生攸始，遐哉眇邈，无得而言焉。无得而言，因有可言之象。至於太虚之空旷，无始之杳茫，岂唯言象其窥，良以心虑事绝。及天地蕞尔，来宅其中，毫端之泛巨海，方斯非譬。然则有此天地以来，犹一念也。我之所久，莫过轩、羲。而天地之在彼太虚，犹轩、羲之在彼天地。龌龊之徒，唯谓赫胥为远，何其琐琐为念之局邪？世之有佛，莫知其始。前佛後佛，其道不异。法身湛然，各有应感。咸之所召，跨大千而咫尺；缘苟未应，虽践迹而弗睹。娑婆南界，是曰阎浮。葱岭以西，经涂密迩；缘运未开，自与理隔。何以言之？夏、殷己前，书传简寡；周室受命，经典备存。象寄狄□，随方受职；重译入贡，总括要荒。而八蛮、五狄，莫不愚鄙。文字靡识，训义不通。咸纳贽王府，登乐清庙。西国密涂，厥路非远。虽叶书横字，华梵不同，而深义妙理，於焉自出。唐、虞三代，不容未有；事独西限，道未东流。岂非区区中国，缘应未启。求其会归，寻其要旨，宁与四夷之乐，同日而语乎？非为姬公所遗，盖由斯法宜隐故也。炎昊之世，未火未粒，肉食皮衣，仁恻之事，弗萌怀抱。非肉非皮，死亡立至。虽复大圣殷勤，思存救免，而身命是资，理难顿夺。实宜导之以渐，稍启其源。故燧人火化，变腥为熟。腥熟既变，盖佛教之萌兆也。何者？变腥为熟，其事渐难；积此渐难，可以成著。迄乎神农，复垂汲引，嘉谷肇播，民用粒食，歉腹充虚，非肉可饱，则全命减杀，於事弥多。自此已降，矜护日广。春愧免其怀孕，夏苗取其害谷。秋猕冬狩，所害诚多。顿去之难，已备前说。周、孔二圣，宗条稍广。见其生不忍其死，闻其声不食其肉。草木斩伐有时，□卵不得妄犯。渔不竭泽，畋不燎原；钓而不网，弋不射宿。肉食蚕衣，皆须耆齿；牛羊犬豕，无故不杀。此则戒有五支，又开其一也。逮於酣□于酒，淫迷乎色，诡妄於人，攘滥自己，外典所禁，无待释教。四者犯人，人为含灵之首；一者害兽，兽为生品之末。上圣开宗，宜有次第。亦由佛戒杀人，为业最重也。内圣外圣，义均理一。而蔽理之徒，封蓍外教，以为烹羊拳豕，理固宜然。惑者又云：若如释氏之书，咸有缘报之业。则禹、汤、文、武，并受□刳；周公、孙子，俱入鼎镬。是何迷於见道若斯之笃邪！试寻斯证，可以有悟矣。（《广弘明集》五）



◇　答陶隐居难《均圣论》

难云：释迦之现，近在庄王；唐虞、夏殷，何必已有。周公不言，恐由未出；非门宜隐，育王造塔。始警王之世，阎浮有四，则东国不容都无？答曰：释迦出世年月，不可得知。佛经既无年历注记，此法又未东流，何以得知是周、庄之时？不过以《春秋》鲁庄七年四月辛卯恒星不见为据，三代年既不同，不知外国用何历法，何因知鲁庄之四月，是外国之四月乎？若外国用《周正》邪？则四月辛卯，长历推是五日，了非八日。若用殷正邪？周之四月，殷之三月。用夏正邪？周之四月，夏之二月。都不与佛家四月八日同也。若以鲁之四月为证，则日月参差，不可为定。若不以此为证，则佛生年月，无证可寻。且释迦初诞，唯空中自明，不云星辰不见也。瑞相又有日月星辰，停住不行。又云：明星出时，堕地，行七步，初无星辰不见之语，与《春秋》恒星不见，意趣永乖。若育王造塔，是敬王之世，阎浮有四，此道已流东国者。敬王以来，至於六国，记注繁密，曾无一概。育王立塔，非敬王之时，又分明也。以此而推，则释迦之兴，不容在近周世；公旦之情，何得未有？

难云：夫子自以华礼兴教，何宜乃说夷法？故叹中国失礼，求之四夷，亦良有别意。答曰：弘教次第，前论已详，不复重辩。

难云：四夷之乐，裁出要荒之际；投诸四裔，亦密迩危羽之野。禹迹所至，不及河源；越裳白雉，尚称重译。则天竺□宾，久与上国殊绝，衰周已後，时或有闻。故邹子以为赤县於宇内，止是九州中之一耳。汉初，长安乃有浮图，而经像眇昧。张骞虽将命大夏，甘英远届安息，犹弗能宣译风教，必其发梦帝庭，乃稍兴显。此则似时有通碍，非关运有起伏也。答曰：本以西域路近，而大法不被。此盖由缘应未发，非谓其途为远也。其路既近，而此法永不东流。若非缘应未至，何以致此？及後东被，皆由缘应，宜发通碍，各有其时，前论已尽也。

难曰：若必以缘应有会，则昔之淳厚，群生何辜，今之浇薄，群生何幸！假使斯法本以救浇者，夫为罪莫过於杀。肉食之时，杀孰甚焉！而方俟火粒，甫为教萌，於大慈神力，不有所踬乎？若粳粮未播，发事难息，未审前时过去诸佛，复以何法为教？此教之萌，起在何佛？兼四戒犯人，为报乍轻；一杀害兽，受对更重。首轻末重，亦为未达。夫立人之道，曰仁与义。周、孔所云闻声不食，斩伐以时者，盖欲大明仁义之道。于鸟兽草木，尚曰其然；况在乎人，而可悖虐！非谓内惕寡方，意在缘报，睹迹或似，论情顾乖。不审於内外两圣，其事可得是均以不？此中参差，难用顿悟。请备以谘洗，愿具启诸蔽。答曰：民资肉食，而火粒未启。便令不肉，教岂得行？前论言之已具，不复重释。众生缘果所遭，各有期会。当昔佛教未被，是其恶业盛时；後之闻法，是其善业萌时。善恶各有其时，何关淳厚之与浇薄？五支之戒，各有轻重。非杀戒偏重，四支并轻，且五业虽异，而互相发起。犯人之戒，人重故先出；犯兽之戒，兽轻故後被。训戒之道，次第宜然。周公、孔子，渐弘仁恻。前论已详，请息重辩。若必以释教乖方，域之理外，此自一家之学，所不敢言。（《广弘明集》五。）



◇　究竟慈非论

释氏之教，义本慈悲。慈悲之要，全生为重。恕己因心，以身观物，欲使抱识怀知之类，爱生忌死之群，各遂厥宜，得无遗失，而俗迷日久，沦惑难变。革之一朝，则疑怪莫启；设教立方，每由渐致。又以情嗜所深，甘腴为甚；嗜深於情，尤难顿革。是故开设三净，用伸权道。及涅□後说，立言将谢，则大明隐恻，贻厥将来。夫肉食、蚕衣，为方未异；害命天生，事均理一。沦茧烂蛾，非可忍之痛；悬庖、登俎，岂偏重之业。而去取异情，开抑殊典，寻波讨源，良有未达。渔人献鲔，肉食同有其缘；□妾登丝，蚕衣共颁其分。假手之义未殊，通闭之详其辩。访理求宗，未知所适。外典云：五亩之宅，树之以桑，则五十者可以衣帛矣。鸡豚犬彘，勿失其时，则七十者可以食肉矣。然则五十九年已前，所衣宜布矣；六十九年已前，所食宜蔬矣。轻暖於身，事既难遣，某滋於口，又非易忘，对而为言，非有优劣。宜□麻果菜，事等义同，攘寒实腹，曾无一异，偏通缯纩，当有别途。请试言之：夫圣道隆深，非思不洽；仁被群生，理无偏漏。拯粗去甚，教义斯急。缯衣肉衣食，非已则通。及晚说大典，弘宣妙训，禁肉之旨，载现於言，黜缯之义，断可知矣。而禁净之始，犹通蚕革，盖是敷说之仪，各有次策。亦犹阐提二义，俱在一经；两说参差，各随教立。若执前远後，则阐提无入善之途；禁净通蚕，则含生无顿免之望。难者又以阐提入道，闻之後说，蚕革宜禁，曾无概理，大圣弘旨，义岂徒然？夫常住密奥，传译遐阻；泥洹始度，咸谓已穷。中出河西，方知未尽；关中晚说，厥义弥畅。仰寻条流，理非备足。又案涅□初说：阿暗世王大迦叶阿难三部徒众，独不来至；既而二人并来，唯无迦叶。迦叶佛大弟子，不容不至。而经无至文，理非备尽。昔涅□未启，十数年间，庐阜名僧，已有蔬食者矣。岂非乘心暗践，自与理合者哉！且一朝裂帛，可以终年。烹牢待膳，互时引日。然则一岁八蚕，已惊其骤；终朝未肉，尽室惊嗟。拯危济苦，先其所急；敷说次序，义实在斯。外圣又云：一人不耕，必有受其饥者。故一人躬稼，亦有受其饱焉。桑野渔川，事虽非已，炮肉裂缯，咸受其分。自涅□东度，三肉罢缘，服膺至训，操概弥远，促命有殚，长蔬靡倦。秋禽、夏卵，比之如浮云；山毛、海错，事同於腐鼠。而兰衣纩服，曾不怀疑，此盖虑穷於文字，思迷於弘旨，通方深信之客，庶有鉴於斯理，斯理一悟，行迷克反。断蚕肉之因，固蔬□之业。然则含生之类，几於免矣。（《广弘明集》三十六）



◇　形神论

凡人一念之时，七尺不复关所念之地；凡人一念圣人，则无念不尽。圣人无己，七尺本自若空。以若空之七尺，总无不尽之万念，故能与凡夫异也。凡人一念，忘彼七尺之时，则目废於视，足废於践。当其忘目忘足，与夫无目无足，亦何异哉？凡人之暂无，本实有无，未转瞬有己随之。念与形乖则暂忘，念与心谢则复合。念在七尺之一处，则他处与异人同。则与非我不异。但凡人之暂无其无，其无甚促；圣人长无其无，其无甚远。凡之与圣，其路本同。一念而暂忘，则是凡品；万念而都忘，则是大圣。以此为言，则形神几乎惑人。疑因果相主，毫分不爽；美恶之来，皆有定业。而六度所修，咸资力致。若修此力致，复有前因，因熟果成，自相感召，则力致之功，不复得立，六度所修，几於废矣。释迦迈九劫，勇猛所成；勇猛之因，定於无始。本不资九，安得称劫？余以为因果情照，本是二物；先有情照，却有因果，情照既动，而因果随之。未有情照，因果何托？因识二涂，用合本异，其本既异，厥体不同。情照别起，於理非碍。六度、九劫，差不足疑也。（《广弘明集》二十二）



◇　神不灭论

含生之类，识鉴相悬。等级参差，千累万沓。昆虫则不逮飞禽，飞禽则不逮犬马。萧明昭著，不得谓之不然。人品以上，贤愚殊性，不相窥涉，不相晓解。燕北、越南，未足云匹。其愚者则不辨菽麦，悖者则不知爱敬。自斯已上，性识渐弘。班固《九品》，曾未概其万一。何者？贤之与愚，盖由知与不知也。愚者所知则少，贤者所知则多。而万物交加，群方缅旷；情性晓昧，理趣深玄。由其涂，求其理，既有晓昧之异，遂成高下之差。自此相倾，品级弥峻。窃其原本，尽其宗极，互相推仰，应有所穷。其路既穷，无微不尽。又不得谓不然也。且五情各有分域，耳目各有司存，心运则形忘，目用则耳废，何则？情灵浅弱，心虑杂扰，一念而兼，无由可至。既不能兼，纷纠递袭。一念未成，他端互起。互起众端，复同前矣。不相兼之由，由於浅惑。惑浅为病，於滞有，不浅不惑，出於兼忘。以此兼忘，得此兼照，始自凡夫，至於正觉。始惑於不惑，不兼至能兼。又谓不然也。又昆虫夭促，含灵靡二。或朝生夕殒，或不识春秋。自《耳斤》而进，修短不一。既有其短，宜得无长。虚用损年，善摄增寿。善而又善，焉得无之？又不得谓之不然也。生既可大，则寿可无；夭既无矣，则生不可极。形神之别，斯既然矣。形既可养，神宁独异？神妙形粗，较然有辨。养形可至不朽，养神安得有穷？养神不穷，不生不灭。始末相较，岂无其人。自凡及圣，含灵义等。但事有精粗，故人有凡圣。圣既长存，在凡独灭。本同末异，义不经通。大圣贻训，岂欺我哉！（《广弘明集》二十二）



◇　难范缜神灭论

来论云：形即是神，神即是形。又云：人体是一，故神不得二。若如雅论，此二物不得相离。则七窍百体，无处非神矣。七窍之用，既异百体，所营不一，神亦随事而应，则其名亦应随事而改。神者对形之名，而形中之形，各有其用。则应神中之神，亦应各有其名矣。今举形则有四肢、百体之异，屈伸、听受之别，各有其名，各有其用。言神唯有一名，而用分百体，此深所未了也。若形与神对，片不可差，何则？形之名多，神之名寡也。若如来论，七尺之神，神则无处非形，形则无处非神矣。刀则唯刃独利，非刃则不受利名，故刀是举体之称，利是一处之目。刀之与利，既不同矣；形之与神，岂可妄合邪？又昔日之刀，今铸为剑；剑利即是刀利，而刀形非剑形。於利之用弗改，而质之形已移。与夫前生为甲，後生为丙，夫人之道或异，往识之神犹传，与夫剑之为刀，刀之为剑，有何异哉？又一刀之质，分为二刀，形己分矣，而各有其为利。今取一半之身，而剖之为两，则饮齿之生即谢，任重之为不分，又何得以刀之为利，譬形之与神邪？来论谓刀之与利，即形之有神。刀则举体是一利，形则举体是一神，神用於体，则有耳目手足之别。手之用不为足用。耳之用不为眼用，而利之为用，无所不可。亦可断蛟蛇，亦可截鸿雁，非一处偏可割东陵之瓜，一处偏可割南山之竹。若谓利之为用，亦可得分，则足可以执物，眼可以听声矣。若谓刀背亦有利，两边亦有利，但未锻而□之耳，利若遍施四方，则利体无处复立，形方形直，并不得施利。利之为用，正存一边毫毛处耳。神之与形，举体若合，又安得同乎？刀若举体是利，神用随体则分。若使刀之与利，其理若一，则胛下亦可安眼，背上亦可施鼻。可乎？不可也。若以此譬为尽邪？则不尽。若谓本不尽邪？则不可以为譬也。若形即是神，神即是形，二者相资，理无偏谢，则神亡之目，形亦应消。而今有知之神亡，无知之形在，此则神本非形，形本非神，又不可得强令如一也。若谓总百体之质谓之形，总百体之用谓之神。今百体各有其分，则眼是眼形，耳是耳形。眼形非耳形，耳形非眼形，则神亦随百体而分。则眼有眼神，耳有耳神，耳神非眼神，眼神非耳神也。而偏估之体，其半已谢。已谢之半，事同木石。譬彼僵尸，永年不朽。此半同灭，半神既灭，半体犹存，形神俱谢，弥所骇惕。若夫二负之尸，经亿载而不毁；单开之体，尚馀质於罗浮。神、形若合，则此二士，不应神灭而形存也。来论又云：□而生者，□而灭者，渐而生者，渐而灭者，请借子之冲，以攻子之城。渐而灭，谓死者之形骸，始乎无知，而至於配烂也。若然，则形之与神，本为一物，形既病矣，神亦告病，形既谢矣，神亦云谢，渐之为用，应与形俱。形以始亡末配为渐，神独不得以始末为渐邪？来论又云：生者之形骸，变为死者之骨骼。案如来论，生之神明，生之形骸，既化为骨骼矣，则生之神明，独不随形而化乎？若附形而化，则应与形同体；若形骸即是骨骼，则死之神明，不得异生之神明矣。向所谓死，定自未死也。若形骸非骨骼，则生神化为死神；生神化为死神，即是三世。安谓其不灭哉？神若随形，形既无知矣；形既无知，神本无质。无知便是神亡，神亡而形在，又不经通。若形虽无知，神尚有知，形、神既不得异，则向之死形，翻复非枯木矣。（《广弘明集》二十二）



◇　述僧设会论

夫修营法事，必有其理。今世召请众僧，止设一会，当由佛在世时，常受人请，以此拟像故也。而佛昔在世，佛与众僧僧伽蓝内，本不自营其食具也，至时持钵，往福众生。今之僧聚，非唯持中者少，乃有腆恣甘腴，厨膳丰豪者。今有加请召，并不得已而後来。以滋腴之口，进蔬蔌之具，延颈感□，固不能甘。既非乐受，不容设福。非若在昔，不得自营；非资四辈，身口无托者也。此以求福，不其反乎？笃而论之，其义不尔。何者？出家之人，本资行乞，戒律萧然，无许自立厨帐，并畜净人者也。今既取足寺内，行乞事断，或有持钵到门，便呼为僧徒，鄙事下劣。既是众所鄙耻，莫复行乞。悠悠後进，求理者寡，便谓乞食之业，不可复行。白净王子，转轮之贵，持钵行诣，以福施者。岂不及千载之外，凡庸沙门；躬命仆竖，自营口腹者乎？今之请僧一会，既可仿像行乞。行乞、受请，二事不殊。若以今不复行乞，又不请召，则行乞求法，於此永冥。此法既冥，则僧非佛种；佛种既离，则三宝坠於地矣。今之为会者，宜追想在昔四十九年，佛率比丘入城乞食，威仪举止，动目应心。以此求道，道其焉适？若以此运心，则为会可矣。（《广弘明集》二十四）





◇　述僧中食论

人所以不得道者，由於心神昏惑；心神所以昏惑，由於外物扰之。扰之大者，其事有三：一则势利荣名；二则妖妍靡曼；三则甘旨肥浓。荣名虽日用於心，要无晷刻之累；妖妍靡曼，方之已深。甘旨肥浓，为累甚切。万事云云，皆三者之枝叶耳。圣人知不断此三事，求道无从可得，不得不为之立法，使简而易从也。若直云三事惑本，并宜禁绝，而此三事，是人情所甚惑，念虑所难遣。虽有禁约之旨，事难卒从。譬於方舟济河，岂不欲直至彼岸。河流既急，会无直济之理。不得不从流邪靡，久而获至，非不愿速，事难故也。禁此三事，宜有其端。何则？食之於人，不可顿息；其於情性，所累莫甚。故推此晚食，并置中前。自中之後，清虚无事。因此无事，念虑得简。在始末专，在久自习。於是束以八支，纡以禁戒，靡曼之欲，无由得前，荣名众累，稍随事遣。故云往古诸佛，过中不餐。此盖是遣累之筌蹄，适道之捷径，而或咸谓止於不食。此乃迷於向方，不知厥路者也。（《广弘明集》二十四）





卷三十




◎　沈约（六）



◇　湘州枳园寺刹下石记

佛教东流，适未尤著；始自洛京，盛於江左。晋故车骑将军、郎琊王邵，立悟独晓，信解渊微。於太祖文献公清庙之北，造枳园精舍。其始则芳枳树篱，故名因事立。虽房殿严整，而琼刹未树。邵玄孙尚书仆射、南徐州大中正奂，深达法相，洞了宗极，勤诚外著，仁隐内弘，食不过中者，一十一载。虽翼务朝端，而事邻柰圃。日者作翰湘州，树麾蠡服，位与年升，秩随岁厚。顾惟恩隆主盼，宠结皇情，任处东方，寄深外屏。徒欲尽能竭虑，知无不为，下被民和，上宣圣泽。而自以力弱途远，终惭短效。且义止今生，报褰来果，非所以酬鸿贶於冥津，畅丹诚於遐劫。自乘传衡皋，辞簪派渚，誓於旧寺，光树五层，揖割藩俸，十遗其一。凡厥所收，三十有六万。齐之永明六年六月三日，盖木运将启之令辰，上帝步天之嘉日，乃抗崇表於苍云，植重扃於玄壤。仰愿宸居纳祜，福履攸归；八神擎室，万只翼体。宝祚隆邈，比固须弥；灵算遐永，齐轨常住。诸圣延祥，挹天和於少极；藩王倾茂，播宗英於梁楚。群后流克让之风，庶民垂可封之德。含生恺乐，物不夭性；嘉谷年登，馀粮栖亩。夷荒内附，边城解析；家备十善，人怀六度。魔众稽颡，外道屈膝；抽薪止火，折剑摧锋。拯幽酸於无择，陟神化於有顶。三界五道，咸同斯愿。刊石重壤，式昭厥心。（《广弘明集》十六）



◇　竟陵王造释迦像记

夫理贵空寂，虽□范不能传；业动因应，非形相无以感。是故日华月彩，昭曜天外。方区散景，咫尺尘方。太祖皇帝濯襟慧水，凝神净域，厌世珍陛，迁灵宝地。竟陵王讳泣明台之下临，恸高山之方远，慕迸王銮，情殷双树。永惟可以炳发神功，崇高妙业，莫若式金写好，资巧传仪。以皇齐之四年日子，敬制释迦像一躯。尊丽自天，工非世造；色符留影，妙越檀香。俾谷林之思，永旌於万劫。用刊徽迹，式垂不朽云尔。（《广弘明集》十六）





◇　武帝集序

文思安安，钦明所以光宅；日月光华，南风所以兴咏。日角之主，出自诸生；锐顶之君，少明古学。汉高、宋武，虽阙章句，歌《大风》以还沛，好清谈於暮年。夫成天地之大功，膺乐推之宝运，未或不文武兼资，能事斯毕者也。我皇诞纵自天，生知在御，清明内发，疏通外典，爰始贵游，笃志经术。究淹中之雅旨，尽曲台之奥义，莫不因流极源，披条振藻。若前疑往滞，旧学罕通，而超然直诣，妙拔终古，善发谈端，精於持论。置垒难逾，摧锋莫拟；有同成诵，无假含毫。兴绝节於高唱，振清辞於兰畹。至於春风秋月，送别望归，皇王高宴，心期促赏，莫不超挺睿兴，浚发神衷。及登庸历试，辞翰繁蔚，笺记风动，表议云飞。雕虫小艺，无累大道。怀君人之大德，有事君之小心。为下奉上，形於辞旨。虽密奏忠规，遗稿必削，而国谟藩政，存者犹多。逮乎俯应归运，仰修乾录，载笔握简，各有司存，如纶之旨，时或染翰。暨於设□灵囿，恺乐在镐。《鹿鸣》、《四牡》，《皇华》、《棠棣》之歌，《伐木》、《采薇》，《出车》、《□大杜》之咽。皆咏志□藻，广命群臣，上与日月争光，下与锺石比韵，事同观海，义等窥天，观之而不测，游之而不知者矣。窃惟左史记言，右史记事，君举必书，无论大小。况乎感而後思，思而後积，积而後满，满而後言，若斯而已哉！谨因事立名，随源编次。（《艺文类聚》十四）



◇　棋品序

奕之时义大矣哉！体希微之趣，含奇正之情，静则合道，动必适变。若夫入神造极之灵，经武纬文之德，故可与和乐等妙。上艺齐工，支公以为手谈，王生谓之坐隐。是以汉、魏名贤，高品间出；晋、宋盛士，逸思争流。虽复理生於数，研求之所不能涉；义出乎几，爻象未之或尽。圣上听朝之馀，因日之暇，回景纡情，降临小道。以为凝神之性难限，入玄之致不穷。今撰录名氏，随品详尽，俾粹理深情，永垂芳於来叶。（《艺文类聚》七十四）





◇　内典序

尚矣哉！群生之始也。义隐三藏之外，事非二乘所窥，自并识同奔，随缘受业。人天异轨，□动殊贯，若乐翻回，愚智相袭。莫不宅火轮骛，拟焰《（艺文类聚》作「人寿」）飙迁，以寸阴之短晷，驰永劫之延路。精灵起伏，万绪千名。如来发源恒品，盖亦含生之一。至於并首争驰，斯固未或异也。至於覆篑无始之初，成功断筹之末，途遥业远，妙轸遐长，累明积慧，灵觉独晓。巨相四八，照曜於大千；尊法二九，包笼乎无外。六度之业既深，十力之功自远。济物以权，降魔匪力。妙法轮转，甘露启霏；舟舆六趣，津梁五道；登四衢之长陌，游一乘之广路。斯既已事盈方等，义满神宣。逮於大权协化，对扬宗极，徇物兆於慈悲，亡身著乎非已，行符四等，道升十地。若乃灵性特达，得自怀抱；神功妙力，无待学成。孤策独骛，莫知所限；结习纷纶，一随理悟。又有损情屏虑，身心靡欲，厌生死之长勤，眷寂灭而投轸，遥然自得，漏累烟销。且津心适道，功非一业，虽会理共源，而萌情或异。是故高心邈行，分路同趋；忘怀屏欲，殊涂一致。或草砾身体，投骸林泽，内忘形相，外驯兕虎，或坐卧行立，迹不违众，禅业定门，造次无爽，安忍与金石同固，戒行与宝珠等色。虽秋禽年至，春鲔时登。而耿介长蔬，忡怛在念，妙迹匪遐，神涂密迩，有悟必通，由之斯至。故能藉智探虚，乘心照理，区区怀抱，融然靡执，俱处三界，独与神游。包括四天，卷舒万劫。闻片议而陟道场，受一言而升彼岸。长夜未开，心关自晓；淹回圣迹，寝息神光。既负橐以从师，亦栖林以综业。足蹈慧门，学通龙藏。妙吼遐彻，鸾音自远。若夫叉跪运心，期诚匪迹，而导达神功，照启未悟，唱说之美，义兼在斯。暨九土殊风，八方舛俗，游化所包，事出弘奖，皆足以迁光净域，登仪宝地，并黜华翦饰，破爱辞亲。鼓柜无生之流，方轨俗表之路，固已千佛摩顶，七住齐功。至夫清信士女，植缘旷劫，虽复容服未改，而戒德内弘。瞻毗邪而耸辔，望波斯而回轸。驾四禅之眇眇，泛八解之悠悠。若乃十号尊崇，三达靡碍，虽法身非有，而常住在躬。能仁权迹四门。既非悟道之始，假灭双树；宁有薪尽之穷，而天人瞻慕。仿佛兴情。雕金范玉，图容写状；灵仪炫日，宝刹临云。或役鬼神之功，或资髓脑之力。制非人匠，宝以合成。莫不龙章八彩，琼华九包。至乃齿发传灵，衣履遗证。圣迹彪炳，日焕於阎浮；神光陆离，星繁於净刹。若乃乘此直心，推诚暗往，则半息可追，一念斯至。感降参差，云霏雾委。此又昭被象译，辉映缣图。夫秉牍书事，其流已远。盖所以彪著往迹，焕述遐声，虽篆籀异文，胡华舛则。至於叶畅心灵，抑扬训义，固亦内外同规，人神一揆，《坟》、《典》、《丘》、《索》，域中之史策；本起下生，方外之纪传。统而为言，未始或异也。而经记繁广，条流舛散；一事始末，衮异卷分。或词义离断，或文字互出。（《艺文类聚》作「片出」。）甫涉後条，已昧前览；寻源讨流，未知攸适。虽精理莹心，止乎句偈，而初悟始学，致惑者多。且中外群圣，咸载训典。虽教有殊门，而理无异趣。故真、俗两书，递相扶奖；孔发其端，释穷其致。撤网去网，仁惠斯在；变民迁俗，宜以渐至。精粗抑引，各有由然。是故曲辩情灵，栖心妙典。伏膺空有之说，博综兼忘之书，该括群流，集成兹典。事以例分，义随理合。功约悟广，莫尚於斯。可以理求，证成妙果。若乃载司南之车，犹称靡惑；服四照之草，得用不迷。况乎六马同镳，万流其贯；日月经天，方斯未已。河海带地，夫岂足云！盖人道之筌蹄，群生有悟於此也。（《广弘明集》十九，《艺文类聚》七十七。）



◇　佛记序

含灵万品，既非记牒所穷；物物禀生，岂伊积尘能计。莫不起乎无理，而至乎无生者也。虽要终有地，而原始莫闻。自非灵照特达，宗极斯在，则理闭机初，钻叩事绝。非唯四果不议，固亦十地罔窥。邈乎悠尤，有之而莫知所从者也。如来覆篑爰始，言登永路，起灭回还，驰骤不息。去来五道，大千比之毫端；往复三界，只劫未足称远。积明累照，念念不休，离此生灭，证成妙果。固已空有兼谢，岂徒齐迁鲁变而已哉！□昊区区，犹秉何言之称；至人无已，宁以词义为珍？盖由万感相扇，昧明代起，业假缘何，事须晓达。一音所吐，无思不服；义在徇物，动非为己。法吼震洒於无外，甘露炳焕於龙宫。开宗阐教，致之有渐。标四谛於鹿园，辩百非於双树。廓不二之法门，广一乘之长陌。行迷复路，弱丧知归。而因应回舛，厥涂不一。白毫所照，遍刹土於恒沙；七步降践，壅龙堆而攸被。推极神道，原本心灵。感之所召，跨无边而咫尺；缘之所乖，面法城而不睹。及像教云末，经纪东流，热坂艰长，寒山峻阻。横书左字，累万方通；翦叶成文，重译未晓。自此迄今，千祀过半。灵迹稍启，名僧间出。律藏方等，行来渐至。蕴乎西国，未至者多。虽法身常住之奥远，二谛三假之渊旷，悟道求宗，於斯可足！而能仁体兹大圣，实为本师。悠悠群品，精灵所系，迄於前因往业，多所昧略。然神化应感，参差互见。又世胄名氏，本国俗缘，散析众部，卒难讨究。神功妙力，同出异名；降胎求道，宁止一相托生迦维，本由权迹。出自北门，非悟法之始；遍照东方，岂通化之极。适道已来，四十九载，妙应事多，宜加总缉，其成区畛。至於经像旧录，境刹遗记，开劝之功，於斯自远。大权弘旷，亡身以济物；应真耿介，标心非为己。分踪或异，适末必同；神涂诡互，难以臆辨。灵怪倜傥，言语斯绝。图澄之龙见赵魏，罗什之凤集关辅。犍陀近游京洛，单开远适罗浮。虽迹与俗同，而意无可察。涂出玉门，法座不远；七处九会，峨然在目。灵应肝蛮，篇富延泽以西；光景葳蕤，多见天山之表。有志奇僧，每经游历，神迹昭然，咸有文注。繁芜舛杂，实须裁整。分五道於人天，设重牢於厚地，各随业力，的焉不差。此皆卷舒真俗，终始名相。其玄涂幽远，大则直至道场；其徵证切近，小则开劝晚学。斯实兼济之方舟，大悲之广路。虽复智昏视肉，形穷尺棰，缘动必应，又况进於此者乎！是以至圣殷勤，每存汲引；垂文见意，贻厥将来。皇帝行成无始，道承旷劫，十号在躬，三达靡碍。屈兹妙有，同此转轮；伤昏愍惑，久迷正路。悱发之徒，空怀钻仰；条流缅旷，事难总一。志浅业劳，迄用无就。非可以辟彼四衢，出之火宅者也。乃诏中书侍郎虞阐、太子洗马刘溉、後军记室周舍，博寻经藏，搜采注说，条别流分，各以类附。日少功多，可用譬此。名曰《佛记》，凡三十篇。其有感应之流，事类相似，止取其一，馀悉不书。或後死而更生，陈说经见，事涉杳冥，取验无所，亦皆靡载，同之阙疑；或凭人以言，托想成梦，尤难信晓，一无所录。若夫欲遐适者，必远记所从；欲悟道者，必妙识所宗；然後能允得其门，亲承音旨。未有不知厥路，莫辩伊人。胶目暗践，自与理合。所以引彼众流，归之一源。可令莘莘含识，望涂知往。案砥矢而言归，不回遑於岐路。俾厥清信之士，亦有取於此云。（《广弘明集》十五）





◇　佛知不异众生知义

佛者觉也；觉者，知也。凡夫之与佛地，立善知恶，未始不同也。但佛地所知者，得善之正路；凡夫所知者，失善之邪路。凡夫得正路之知，与佛之知不异也。正谓以所善非善，故失正路耳。故知凡夫之知，与佛之知不异。由於所知之事异，知不异也。凡夫之所知，不谓所知非善。在於求善而至於不善，若积此求善之心，会得归善之路，或得路，则至於佛也。此众生之为佛性，实在其知性常传也。（《广弘明集》二十二）



◇　六道相续作佛义

一切种智，与五道六趣界生，其有受知之分，无分异也。问曰：受知非知邪？答曰：非也。问：此以何为体？答曰：相续不灭是也。相续不灭，所以能受知。若今生陶练之功渐积，则来果所识之理转精。转精之知来应，以至於佛，而不断不绝也。若今生无明，则来果所识转暗。转暗之知亦来应，以至於六趣也。受知之具，随缘受知。知之美恶，不关此受知之具也。问曰：知非知，既闻命矣。受知受知，自是相续不灭。知自然因缘中来，与此受知之具，从理而相关。答曰：有此相续不灭，自然因果中来。有因有果，何得无美无恶乎？（《广弘明集》二十二）



◇　因缘义

凡含灵之性，莫不乐生；求生之路，参差不一。一尔流迁，涂径各异；一念之间，众缘互起。一因一果，内有差忒；好生之性，万品斯同。自然所禀，非由缘立。固知乐生非因缘，因缘非乐生也。虽然，复俱宅形骸，而各是一物。一念既召众缘，众缘各随念起。善恶二念，诚有不同；俱资外助，事由一揆。譬诸非水非土，谷芽不生；因缘性识，其本既异。因果不惑，虽则必然；善恶独起，亦有受碍。虽云独起，起便成因。内因外缘，实由乎此也。（《广弘明集》二十二）



◇　齐丹徒故宫颂

圣祖神杰，尧踪汉烈；岳峻雄图，天张武节。坠命既升，霸略将骋；清渭走烽，浊河献警。特（《初学记》作恃。）峭剑关，凭深桂岭；彝章委阙，礼乐沈河。拯压倾构，引溺危波；尽物称瑞，穷灵委和。玄精翼日，丹羽巢阿。（《艺文类聚》六十二，《初学记》二十四。）



◇　雪赞

火竞乃上炎，阴矫亦下润。独有凝雨姿，贞□而无殉。排云宁自高，希光本非吝。委谷不辞深，因岩岂知峻。洁貌虽同赏，英心共谁振。（《艺文类聚》二）





◇　高士赞

余之所谓高士者，悠悠皆是。请试言之：圣人莅天下，则贤人赞务，离益、皋陶是也。自中智以下，莫有不学以从政，佐国安民者也，《易》曰，圣人之大宝曰位，非学则不得也。学所以行其志，孝、悌、慈、仁、信、义是也。虽诵先王之典谟，而不行其志，圣人之大宝，亦不可得也。要须学行兼有，然後取之。悠悠之徒，莫不攘袂而议进取，怒目而争权利，悦愚谄暗，苟得忘廉。若斯人者，岂入国士之涂！动衣冠之眄，藉此而登高位，未或有也。赞曰：

亦有哲人，独孰高志。避世避言，不友不事。耻从污录，靡惑守饵。心安藜藿，口绝炮□。取足落毛，宁怀组织。如金在沙，显然自异。犹玉在泥，涅而不缁。身标远迹，名重前记。有美高尚，处知若无。劣哉群品，事静心驱。苟能立志，争此匹夫。进忘陨获，退守恬愉。曰仁与义，其径不迂。为之则至，非物所拘。宦成名立，陟彼高衢。（《艺文类聚》三十六）



◇　又锁声赞

寂矣栖魂，非海非樊。若人焉往，斯理空存。天标已暧，绝羽孤骞。尧逢岂让，札值奚言。（《艺文类聚》三十六）





◇　千佛赞

道有偕适，理无二归。寂照同是，形相俱非。千觉符应，递扣冥机。七尊缅矣，感谢先违。既过已灭，未来无象。一利靡停，三念齐想。不常不住，非今非曩。贤劫虽辽，修焉如响。栖林籍树，背室违家。前佛後佛，迹罔隆窳。或游坚固，或荫龙华。能达斯道，可类恒沙。帝萃群圣，均此妙极。先後参差，各随愿力。密迹弘道，数终乃陟。誓睹来运，永传令识。（《初学记》二十三，《广弘明集》十六）



◇　绣像赞（并序）

维齐永明四年岁次丙寅秋八月己未朔二日庚申，第三皇孙所生陈夫人，含微宅理，炳慧临空，结言宝位，腾心净觉。敬因乐林寺主比丘尼释宝，愿造绣无量寿尊像一躯。乃为赞曰：

表相异仪，传形匪壹。镂玉图光，雕金写质。亦有淑人，含芳上律。绚发绮情，幽离宝术。缛文内炳，灵姿外溢。水耀金沙，树罗琼实。现符净果，来膺妙秩。毓藻震闺，腾华梵室。有亿斯年，於万兹日。（《广弘明集》十六）



◇　弥勒赞

乘教本一，法门不二。邺基累明，功由积地。眇眇长津，遥遥遐辔。道有常尊，神无恒器。脱履王家，来承宝位。慧日晨开，香雨宵坠。藉感必从，凭缘斯至。曰我圣储，仪天作贰。尚想龙柯，瞻言思媚。镌石图徽，雕金写秘。望极齐工，举光等邃。超矣福臻，融然理备。敬勒玄踪，式传遐懿。（《广弘明集》十六）



◇　连珠

臣闻烈风虽震，不断蔓草之根；巧壤诚微，遂□崇山之峭。是以一夫不佳威（《文苑英华》作「经威」）於赫怒，千乘必致亡於巧笑。

臣闻鸣籁受响，非有志於要风；涓流长迈，宁历心於归海。是以万窍怒号，不叩而咸应；百川是纳，用卑而为宰。（《艺文类聚》五十七，《文苑英华》七百七十一。）



◇　瑞石像铭（并序）

夫灵应微远，无迹可追；心路照通，有感斯顺。我皇体神御极，揖睿临乾，幽显成表，无思不服。若天二仪叶德，五精翼化；下洞渊泉，上达苍昊。天无息瑞，地不降祥。十住仿佛於林衡，应真□蛮於清夜。素毫月举，腾光於梵室；妙趾神行，布武於椒殿。至於事符缃牒，既表祯图，无不云霏雾委，盈简被策。莫黑三距，眇千龄而再现；皓露淳腴，望凤盖而沾陛。此皆舜日未书，尧年罕降。岂直朱鸟动色，玄□相趣而已哉！嘉玉远自北戎，梁弱水而委质。润彻环奇，旷世之所不睹。白金近发东山，剖幽岩而启瑞。傍被崖□，鸿灵之所未刊；虽复素环之绝贶，烛银之瑶宝，方斯蔑如也。若夫金石具刚，非游泳之质，目非霈德潜衍，感极回灵。岂变坚沈之体，显轻浮之相。维永明七年某月，爰有祥石，眇发天津，浮海因潮，翻流迥至，表异淅河，献奇禁圃。琼瑜等润，精、金比色。帝上眷幽关之易启，咨玄应之无方，虽拊事寂寥，而因心咫尺。爱其贞恒之性，嘉其可久之姿。莫若图妙像於檀香，写遗影於只树。乃诏名工，是镌是琢。灵相瑞华，焕同神造。至於雕削之馀，遗刊委断，方圆小大，触水斯沈。驻罕停跸，亲加临试。良由法身是托，不溺沈弱之渊；剖析既离，方须浮金之水。至矣哉！祯符苦斯之妙也。敢铭宝贶，永福天人。其词曰：

遥哉上觉！旷矣神功！四禅无像，三达皆空。表灵降世，演露开蒙。惟圣仁宇，宝化潜融。道非迹应，事以感通。沈精浮质，远自河葱。悠悠互水，眇眇因风。泛彼辽喝，瑞我国东。有符皇德，乃眷宸衷。就言鹫室，栖诚梵宫。载雕载范，写好离工。藉兹妙力，祚阐业隆。冕旒南面，比寿华嵩。（《广弘明集》十六）



◇　光宅寺刹下铭（并序）

光宅寺，盖上帝之故居，行宫之旧兆，扬丹阳郡秣陵县某乡某里之地。自去兹分毫，来仪京辅，拓宇东第，咫武城□，圣心留爱闭素，迁负南郭，义等去酆，事均徙镐。及克济横流，膺斯宝运。命帝阍以广辟，即太微而为宇。既等汉高，流连於丰沛；亦同光武，眷恋於南阳。思所以永流圣迹，垂之不□，令事与须弥等固，理与天地无穷，莫若光建宝塔，式传於後。乃以大梁之天监六年岁次星纪月旅黄锺闺十月二十三日戊寅，仲冬之节也，乃树刹玄壤，表峻苍云，下洞渊泉，仰迫星汉。方当销巨石於贤劫，拯未来於忍土。若夫朱光所耀，彤云所临，非止天眷，兼因地德。皇帝乃启扉阊阖，造舟淮□，接神飙而动骖，越浮梁而迳度，芝盖容与，翠华葳蕤，下辇停跸，躬展诚敬，广集四部，揆景同蔬。弘此广因，被之无外；同由厥路，俱至道场。乃作铭曰：

八维悠阔，九服荒茫。灵圣底止，咸表厥祥。寿丘□□，电绕枢光。周原朊朊，五纬入房。自兹遐尤，在处弗亡。安知若水，宁辨穷桑。自天攸纵，於我惟皇。即基昔兆，为世舟航。重檐累构，回刹高骧。土为净国，地即金床。因斯太极，溥被翱翔。岂徒三界，宁止十方。濡足万古，援手百王。一念斯答，万寿无疆。如日之久，如天之长。（《广弘明集》十六，《艺文类聚》七十七。）



◇　弥陀佛铭

法身无象，常住非形；理空反应，智灭为灵。穷寂震响，大夜开冥。眇哉遐寿，非岁非龄。物爱雕彩，人荣宝饰。事俭欲兴，情克累息。至矣渊圣，流仁动恻。顺彼世心，成兹愿力。於惟净土，既丽且庄。琪路异色，林沼□煌。靡胎靡娠，化自馀方。托生在焉，紫带青房。眷言安养，兴言遐适。报路虽长，由心咫尺。幽诚曷寄，刊灵表迹。仿佛尊仪，图金写石。遗沱玉沙，乍来乍往。玲珑宝树，因风韵响。愿游彼国，晨翘暮想。七珍非羡，三达斯仰。（《广弘明集》十六）



◇　释迦文佛像铭

积智成朗，积因成业。能仁奚感，将唯妙法。驻景上天，降生右胁。始出四门，终超九劫。耿求灵性，旷追玄轸。道虽有门，亦无可朕。物我兼谢，心行同泯。一去後心，百非宁尽。式资理悟，悟以言陈。言不自布，出之者身。有来必应，如泥在钧。形酬响答，且物且人。应我以形，而余朦瞽。守兹大夜，焉拔斯苦。仰寻灵相，法言攸吐。不有尊仪，爱焉谁睹。（《广弘明集》十六，《初学记》二十二。）



◇　栖禅精舍铭（并序）

此寺征西蔡公所立，昔厕番麾，预班经创之始，今重游践，览旧兴怀。故为此铭，以传芳迹。在郢州，永徽三年岁次某时某月某朔某日子。

岩灵旅逸，地远栖禅。兰房葺蕙，峤甍架烟。南瞻巫野，北望淮天。遥哉林泽，旷矣江田。空心观寂，慧相淳荃。眷惟斯践，怆属遐年。游仁厕远，宅赏凭旃。颁创禅苑，陪构灵椽。瞻禁拓圃，望鹫疏山。制石调响，栖理凝玄。旷移羽旆，眇别松泉。委组东国，化景西莲。峦隰夷改，蓬箨粗迁。重依汉远，复逐旌悬。往辞妙幄，今承梵筵。八翻海鹤，九噪岩蝉。□华长掩，懋迹空传。式籍云拱，敢告祥缘。（《广弘明集》十六）



◇　齐明帝哀策文

龙□既彻，备物已陈；殡宫无夜，夕燎终晨。号环□京幄，攀标应路；容卫弗改，轩槛如故。望东川而不追，仰昊天而自诉。列圣同轨，谥法树声。爰诏掌牍，式播遗英。其辞曰：五曜在天，递作民主。赫矣帝高，蒸哉嗣武。多难固业，隐忧启圣。时惟我皇，功符受命。爰始濡足，坐运机深。鹏逝风举，龙动云阴。之郢南激，即豫西临。体兹大德，怀此小心。宾于四门，四门穆穆。纳于百揆，百揆肃肃，德浸堇荼，仁被比屋。何远何迩，无思不服。嗣君丧道，不式典谟。神器业怀，事等瞻鸟。民怀奥主，后来其苏。皇天眷命，授以录图。临朝凝ㄧ，昧旦丕显。斟酌前王，择其令典。不言斯应，不行斯践。路台靡营，离宫弗宴。眷言胶塾，弘启上庠。轨仪四代，祖述三王。德晖内动，英华外扬。礼行樽俎，义及幽荒。仰庶天德，降年永久。北极齐光，南山献寿。沧溟奄竭，嵩岱皆朽。□非昊穹，惟余之咎。攀龙讵几，大队玄玄。厌世崇陛，即宫下泉。殡阶已遽，素幕高褰。端围洞启，蜃绋徐前。背朱阙以南转，乘翠龙而东度。经原野之荒凉，属西成之云暮。伐金鼓以清道，扬悲笳而启路。极厚地而不追，终苍天而永慕。苍梧晦远，慎徽不泯。纪事寂寞，龟书可循。哲王违世，克播遗尘。猗欤万古，晖光日新。（《艺文类聚》十四）





◇　丞相长沙宣武王墓志铭

山岳镇地，日月丽天。邻几者庶，亚极称贤。峨峨哲人，实惟天纵。德基内美，功成日用。亦既东辕，实拯朝难。迅锋雷骇，霜戈电断。震主必危，功高不赏。哀动上霄，痛铭玄壤。圣武爰发，後耻申冤。大礼空备，幽驾莫援。（《艺文类聚》四十五）



◇　齐太尉文宪王公墓志铭

德被九官，功苞十乱。帝图必举，皇猷偕焕。斯谓国桢，是惟民翰。翱翔礼园，优游文馆。秘义烟涵，（《初学记》作「涌」。）环辞雨散。揆路扬辉，合庭改观。方翊隆平，变兹天网。福履每愆，降年多爽。微言永谢，庶僚谁长（《初学记》作「仰」。）铙吹罢音，松风代响。（《艺文类聚》四十六，《初学记》十一。）



◇　齐太尉徐公墓志

公美风仪，善言笑。爱重琴基，流连情赏。拓宇东郊，暧然闲素。荣贵之来，无概怀抱。任居端揆，万务同归。簿领盈前，嚣尘满席。直举枉错，虚来实反。天道不仁，与善褰应。（《艺文类聚》四十六）



◇　司徒谢□墓志铭

岳神昔降，和气令锺。以彼天爵，郁为人龙。崇墓往峻，世德今重。汉车作传，灵位攸侍。我君应符。非公莫宰。华衮既袭，轻罗自改。形虽庙堂，心犹江海。经邦已备，皇情回属。素□辍柳，玄云罢曲。（《艺文类聚》四十七）



◇　尚书右仆射范云墓志铭

合契兴王，匪劳物色。乘风郁起，化成龙翼。乃作喉唇，帝猷必举。乃作铨衡，彝伦有序。北京徂峻，东川回薄。蕴吾名臣，终天靡作。（《艺文类聚》四十八。）



◇　太常卿任□墓志铭

天才俊逸，文邪弘备。心为学府，辞同锦肆。含华振藻，郁焉高致。川溪望归，岩阿待阙。幽光忽断，穷钉黯灭。尔有令问，兰薰无绝。（《艺文类聚》四十九）





卷三十一




◎　沈约（七）



◇　善馆碑

至道玄妙，无迹可寻。寄言立称，已乖宗极。神宇灵房，於义非取。九仙缅邈，等级参差。或藏形洞府，或栖志灵岳。达人独往之事，志非易立；食松饮涧之情，理难轻树。止欲渐去喧嚣，稍离尘杂。於是既加整葺，营建堂宇。北负崇岳，南枕修衢。回托人表，鸡犬相绝。庭流松响，户接云根。指琼树而朝食，就瑶台而夜息。霓裳不反，凫舄忘归。朝九星，谒群帝。悠哉邈乎！与天地相毕矣。（《艺文类聚》七十八）



◇　桐柏山金庭馆碑

夫生灵为贵，有识斯同；道天云及，终天莫反。终天莫反，故仙学之秘，上圣攸尊。启玉笈之幽文，贻金坛之妙诀。驻景□谷，还光上枝。吐吸烟霞，变炼丹液。出没无方，升降自己。下栖洞室，上宾群帝。睹灵岳之骤启，见苍波之屡竭。望玄洲而骏驱，指蓬山而永骛。芝盖三重，驾螭龙之蜿蜒；云车万乘，载旗旆之逶迤。此盖栖灵五岳，未暨夫三清者也。若夫上玄奥远，言象斯绝，金简玉字之书，玄霜绛雪之宝，俗士所不能窥，学徒不敢轻慕。且禁誓严重，志业艰劬，自非天禀上才，未易可拟。自惟凡劣，识鉴鲜方，徒抱出俗之愿，而无致远之力。早尚幽栖，屏弃情累。留爱岩壑，托分鱼鸟。涂愈远而靡倦，年既老而不衰。高宗明皇帝以上圣之德，结宗玄之念，忘其菲薄，曲赐提引。末自夏□，固乞还山。权憩汝南县境，固非息心之地。圣主缵历，复蒙絷维。永泰元年，方遂初愿。遂远出吞台，定居兹苓。所憩之山，实惟桐柏。灵圣之下都，五县之馀地。仰出星河，上参倒景，高崖万沓，邃涧千回，因高建坛，凭岩考室，饰降神之字，置朝礼之地，桐柏所在，厥号金庭。事炳灵图，因以名馆。圣上曲降幽情，留信弥密，置道士十人，用祈嘉祉。约以不才，首膺斯任。永弃人群，窜景穷麓。结恳志於玄都，望霄容於云路。仰宣国灵，介兹景福。延吉祥於清庙，纳万寿於神躬。又愿道无不怀，泽无不至。幽荒屈膝，戎貊稽颡。息鼓辍烽，守在海外。因此自勉，兼遂微诚。日久勤劬，自强不已。翘心属念，晚卧晨兴。食正阳於停午，念孔神於中夜。采三芝而延伫，飞九丹而宴息。乘凫轻举，留舄忘归。以兹丹款，表之玄极。无日在上，日鉴非远。铭石灵馆，以旌厥心。其辞曰：

道无不在，若存若亡。於惟上学，理妙群方。用之日损，言则非常。修焉灵化，羽衣霓裳。九重□□兀，三山璀璨。日为车马，芝成宫观。虹旌拂月，龙船渐汉。万春方华，千龄始旦。伊余菲薄，窃慕隐沦。寻师讲道，结友问津。东采震泽，西游汉滨。依稀灵眷，仿佛幽人。帝明绍历，惟皇纂位。属心鼎湖，脱履神器。降命凡底，仰祈灵秘。瞻彼高山，兴言覆篑。启基桐柏，厥号金庭。乔峰迥峭，擘汉分星。临云置□单，驾岳开□□，谷间涂蹇产，林祈葱青。谁谓应远，神道微密。庆集宫闱，祥流罕毕。其久如地，其恒如日。寿同南山，与天无卒。栾生变炼，外示无功。少君飞转，密与神通。因资假力，轻举腾空。庶凭嘉诱，永济微躬。（《艺文类聚》七十八）



◇　法王寺碑

昔周师集於孟津，汉兵至於垓下翦商肇乎兹地，殪楚由乎斯域。慧云匪由触石，法雨起乎悲心。驱之仁寿，度之彼岸。济方割於有顷，扑既燎於无边。陆旗风靡，水阵云披。萦山为堞，失其九天之险；负壑为隍，曾无一韦之阂。昏师反接，□牧泥首。掬指则河舟尚虚，委甲则熊岭非峻。乃按兵江汉，誓众商郊。因斯而运斗枢，自兹而廓天步。业隆於夏，功高代殷。济横流而臣九服，握干网而子万姓。眷言四海，莫不来王。此惟余宅，宁止西顾。临朝夕之睿池，带长洲之茂苑。藉离宫於汉旧，因林光於秦馀馀。回廊敞币，复殿重起。连房极睇，周堵如云。铭曰：往劫将谢，灾难孔多。炎炎烈火，淼淼洪波。聚为丘岳，散成江河。俗缘浮诡，真谛遐长。匪因希向，曷寄舟梁。标功显德，事归道场。祁祁法众，同兹无我。振锡经行，只林宴坐。或期寂灭，或念薪火。惆怅三明，徘徊四果。（《艺文类聚》七十六）



◇　齐太尉王俭碑

瞻旦□而齐轸，轶夔龙而长骛。百辟翘首，譬列宿之仰望舒；千里结辙，若派流之宗江汉。及宋道盛运，鼎命将改，而瞻鸟所集，未知适归。公高卧闲宇，独咤虚室。眷龙颜以托梦，咏日角以兴言。伫传岩之下，怀滋水之上。慨深版荡，念在濡足。霸君亦虑属一匡，情降三顾，卜匪熊罴，唯人是与。公深睹兴废，妙识人英，察荣光於河渚，攀龙翼於云汉，倾方寸以奉国，忘七尺以事君。殊文共会，异轸同归。堆案盈几，充庭满室。随方引应，断决如流。辞不辍响，纸无停笔。精明外朗，神彩傍映。晒瞩接其光景，风云溢乎帷席。嚣喧总至，大薄相填。齐镳共轸，并而不杂。铭曰：

怅公赫矣，世载经纶。四彼三杰，六兹五臣。德参世命，道亚如仁。履步金门，濯缨兰畴。激水上征，倍帆郁起。（《艺文类聚》四十六）



◇　齐故安陆昭王碑

公讳缅，字景业，南兰陵人也。稷、契身佐唐虞，有大功於天地。商、武、姬文，所以膺图受□。萧、曹扶翼汉祖，灭秦、项以宁乱。魏氏乘时於前，皇齐握符於後。灵源与积石争流，神基与极天比峻。祖宣皇帝，雄才盛烈，名盖当时。考景皇帝，含道居贞，卷怀前代。公含辰象之秀德，体河岳之上灵，气蕴风云，身负日月，立行可模，置言成范，英华外发，清明内昭。天经地义之德，因心必尽；简久远大之方，率由斯至。挹其源者，游泳而莫测；怀其道者，日用而不知。昭昭若三辰之丽於天，滔滔犹四渎之纪於地。六幽允洽，一德无爽。万物仰之而弥高，千里不言而斯应。若夫弹冠出仕之日，登庸莅事之年，军麾命服之序，监督方部之数，斯固国史之所详，今可得略也。水德方衰，天命未改。太祖龙跃俟时，作镇淮泗。如仁夕惕之志，中夜九回；龛世拯乱之情，独用怀抱。深图密虑，众莫能窥。公陪奉朝夕，从容左右。盖同王子洛滨之岁，实惟辟强内侍之年。起予圣怀，发言中旨。始以文学游梁，俄而入掌纶诰。兰桂有芬，清晖自远。帝出於震，日衣青光。方轨茅社，俾侯安陆。受瑞析圭，遂荒云野。式掌储命，帝难其人。公以宗室羽仪，允膺嘉选。协隆三善，仰敷四德。博望之苑戴晖，龙楼之门以峻；献替帷□，实掌喉唇。奉待漏之书，衔如丝之旨。前晖後光，非止恒受。公以密戚上贤，俄而奉职，出纳惟允，剑玺增华。伊昔帝唐，九官咸事；熊豹临□，纳言是司。自此迄今，其任无爽。爰自近侍，式赞权衡，而皇情眷眷，虑深求瘼，姑苏奥壤，任切关河，都会殷负。提封百万，全赵之祓服丛台；方此为劣，临淄之挥汗成雨。曾何足称！乃鸿骞旧吴，作守东楚。弘义让以勖君子，振平惠以字小人，抚同上德，绥用中典，疑狱得情而弗喜，宿讼两让而同归。虽春申之大启封疆，邓攸之缉熙萌庶，不能尚也。夏首藩要，任重推毂，衿带中流，地殷江汉。南接衡巫，风云之路千里；西通□邓，水陆之涂三七。是惟形胜，阃外莫先。建麾作牧，明德攸在。乃暴以秋阳，威以夏日。泽无不渐，蝼蚁之穴靡遗；明无不察，容光之微必照。由近而被远，自己而及物。惠与八风俱翔，德与五才并运。远无不怀，迩无不肃。邑居不闻夜吠之犬，牧人不睹晨饮之羊。誉表六条，功最万里。还居近侍，兼飨戎秩。候府寄隆，储端任显。东西两晋，兹选特难。羊□愿言而匪获，谢琰功高而後至。升降二宫，令绩斯俟。禁旅尊严，主器弥固。禹穴神皋，地埒分陕，江左已来，常递斯任。东渚钜海，南望秦稽，渊薮胥萃，□蒲攸在。货殖之民，千金比屋；郛ㄩ之内，云屋万家。刑政繁舛，旧难详一。南山群盗，未足云多；渤海乱绳，方斯易理。公下车敷化，风动神行，诚恐既孚，钩距靡用。不待赭污之权，而建奸渠必翦；无假里端之籍，而恶子咸诛。被以哀衿，孚以信顺。南阳苇杖，未足比其仁；颖川时雨，无以丰其泽。公揽辔升车，牧州典郡，感达民祗，非待基月，老安少怀，涂歌里咏，莫不欢若亲戚，芬若椒兰。麾旆每反，行悲道泣。攀车卧辙之恋，争涂忘远；去思一借之情，愈久弥结。方城、汉池，南顾莫重。北指崤、潼，平涂不过七百；西接□尧武，关路曾不盈千。蛮陬夷徼，重山万里。小则俘民略畜，大则攻城剽邑，晋宋迄今，有切民患，烽鼓相望，岁时不息，权埋穿掘之党，阡陌成群。傲法侮吏之人，曾莫禁御；累藩咸受其弊，历政所不能裁。加以戎羯窥窬，伺我边隙。北风未起，马首便以南向；塞草未衰，严城於焉早闭。永明八载，疆场大骇。天子乃心北眷，听朝不怡。扬旆汉南，非公莫可。於是驱马原隰，卷甲遄征，威令首涂，仁风载路。轨躅清晏，车徒不扰。牛酒日至，壶浆塞陌。失义犬羊，其来久矣。徵赋严切，唯利是求，首鼠疆界，灾蠹弥广。公扇以廉风，孚以诚德，尽任棠置水之情，弘郭□待斯之信，金如粟而弗睹，马如羊而靡入，雏雉必怀，豚鱼不爽。由是倾巢举落，望德如归，椎髻首，日拜门阙，卉服满涂，夷歌成韵。礼义既敷，威刑具举。强民犷俗，反志迁情。风尘不起，囹圄寂寞。富商野次，宿秉停□；□彖蝗弗起，豺虎远迹。北狄惧威，关塞谧静。侦谍不敢东窥，驼马不敢南牧。方欲振策燕赵，席卷秦代，陪龙驾於伊洛，侍紫盖於咸阳。而遘疾弥留，□焉大渐。耕夫释耒，桑妇下机，参请门衡，并走群望。维永明九年夏五月三十日辛酉死，春秋三十有七。城府玩然，庶僚如□。男女老幼，大临街衢，接响传声，不逾时而达於四境。夷群、戎落，幽远必至。望城拊膺，震动郛邑。并求入奉灵杉，藩司抑而不许。虽邓训致劈面之哀，羊公深罢市之慕，对而为言，远有惭德。神驾东还，号送逾境，奉觞奠以望灵，仰苍天而自诉，震响成雷，盈涂咽水。公临危审正，载遗话言。楚囊之情，惟几而弥固；卫鱼之心，身亡而意结。二宫轸恸，遐迩同哀。追赠侍中领卫将军，给鼓吹一部，谥曰昭侯。时皇上纳麓在长，登庸伊始，允副朝端，兼掌屯卫，闻凶哀震，感绝移时。因遘沈疴，绵留气序。世祖日夜忧怀，备尽宽譬，勉膳禁哭，中使相望。上虽外顺皇旨，内殷私痛。独居不御酒肉，坐卧泣涕沾衣。若此移年，《疒翟》瘠改貌。天伦之爱，振古莫俦。及俯膺天眷，入纂绝业，分命懿亲，台牧并建，对繁弱以流涕，望曲阜而含悲。改赠司徒，因谥为郡王，礼也。惟公少而英明，长而弘润，风标秀举，清晖映世，学篇书部，特善玄言，□悦之丽，篆籀之则。穷六义於怀抱，究八体於毫端。弈思之微，秋储无以竞巧；取睽之妙，流睇未足称奇。至公以奉上，鸣谦以接下。抚僚庶盛德之容，交士林忘公侯之贵。虚怀博约，幽关洞开。宴语谈笑，情澜不竭。誉满天下，德冠生民。盖百代之仪表，千年之领袖，曾不愁留，梁摧奄及。岂吸侨终蹇谢，兴谣辍相而已哉！凡我僚旧，均哀共戚。怨天德之无厚，痛棠阴之不留。思所以克播遗尘，敝之穹壤。乃刊石图徽，寄情铭颂。其辞曰：天命玄鸟，降而生商。是开金运，作始玉筐。三仁去国，五曜入房。亦白其马，侯服周王。本枝派别，因菜命氏。涉徐而东，义均梁徙。自兹以降，怀青拖紫。崇基岩岩，长澜氵尔□。惟圣造物，龙飞天步。载鼎载革，有除有布。高皇赫矣，仰膺干顾。景皇蒸哉，实启洪祚。乔岳峻峙，命世兴贤。膺期诞德，终後光前。几以成务，觉在民先。位非大宝，爵乃上天。爰始濯缨，清猷浚发。升降文陛，逶迤魏阙。惠露沾吴，仁风扇越。涉夏逾汉，政成基月。用简必从，日新为盛。在上哀衿，临下庄敬。草木不夭，昆虫得性。我有芳兰，民胥攸咏。群夷蠢蠢，岩别嶂分。倾山尽落，其从如云。挈妻荷子，负戴成群。回首请吏，曾何足云。昔闻天道，仁罔不遂。彼苍如何，兴山止篑。四牡方驰，六龙顿辔。斯民曷仰，邦国殄瘁。齐殒晏平，行哭致礼。赵徂昌国，列邦挥涕。况我君斯，皇之介弟。哀感徒庶，恸兴云陛。阶毁留攒，川泛归轴。竞羞野奠，争攀支毂。遵渚号追，临波望哭。无绝终古，惟兰与菊。涂由帝渚，朱轩靡驾。东首茔园，即宫长夜。逝川无待，黄金难化。锺石徒刊，芳猷永谢。（《文选》，《艺文类聚》四十五。）



◇　齐丞相豫章文宪王碑

世载冠冕之晖，家开配天之业；洪源迈於委水，云峰冠於削成。公自天攸纵，非待河岳，道亚生知，德备藏往。摩赤霄而理翰，望阊阖以上驰。回风飙於襟袖，宅山川於怀抱。爰初弱冠，藏器俟时。康庄广辟，饰礼贤之馆；杞梓备收，罄滋兰之畹。既驾朱骖，又敷衮职。升降轩陛，率由孝敬。谦以备物，贵以在身。再握励己，三吐忘倦。公德惟民望，位冠朝首，仪表瑰雄，风神秀杰。每至三元首旦，华裔在庭，轨玉端围，冠冕百辟。外夷震耸，犹单于之惧王商；群后瞻慕，若众星之俯日月。虽复以周公之亲，居周公之任。道格皇天，光被四海。而小善靡失，□德必从。譬由畎浍匪让，所以淼致江河；土壤同归，故能郁成嵩岱。保翼三善，弘正九伐。铭彼太常，悬诸日月。铭曰：

大德风迈，其美云从。事贵愈贬，礼峻弥恭。且有厚命，车服以庸。羽仪列辟，冠冕群龙。周实多祜，汉有馀庆。奕奕皇族，於斯为盛。公之绥之，终和且敬。是惟宗国，庶邦作咏。（《艺文类聚》四十五）



◇　比丘尼僧敬法师碑

立言道往，标情妙觉。置想依空，练心成学。□日悠长，疏年缅邈。风迁电改，斯理莫违。神有殊适，形无异归。临泉结恸，有怆徂晖。松飙转盖，山雨披衣。载刊贞轨，永播馀徽。（《艺文类聚》七十六）



◇　齐临川王行状

公遵玄源於陵壑，禀黄中之正气，其性逸，其神凝。端华表美弱齿，弘贵著乎将立。云虚景暧，岳秀川氵亭，兰桂不逾其质，圭璋未究其美。幼而悦学，业茂从师。洽贯书场，该纬文圃。清晖秘誉，烛野光朝。（《艺文类聚》四十五）



◇　齐司空柳世隆行状

公禀灵华岳，幼挺□璋，清襟素履，发乎龆□。及长，风质洞远，仪止祥华，动容合矩，吐言被律。时沈攸之狼据陕西，气陵物上。而太祖登庸作宰，天历在躬。攸之播封豕之情，总全荆之力，兕甲十万，铁马千群，水陆长骛，志窥皇邑。公抗威川□，勇略纷纭，显晦有方，出没无绪。攸之乃反旆互围，亲受矢石，增橹乘埤，严冲驾雉，云□朋俯阚，地穴斜通，半藏晚飧，负户晨汲。公乃绥众以武，应敌以奇，灵锋电曜，威策云举。事切三版之危，气损九天之就。残寇外老，游党内摧。焚舟委甲，掬指宵遁。公风标艉彻，器范弘润，茂乎辞彩，雅善鼓琴。离纯蔡之高芬，纂锺稽之妙曲。虽婴拂世务，而素业无改。临姑苏而想八桂，登衡山而望九疑。七纡邦组。三临荡甸。五职瑞扇，一司百揆。固可以齐衡八凯，方驾五臣。（《艺文类聚》四十七）



◇　齐禅林寺尼净秀行状

比丘尼释净秀，本姓梁氏，安定乌氏人也。其先出自少昊，至伯翳佐禹治水，赐姓嬴氏。周孝王时，封其十六世孙非子於秦。其曾孙秦仲，为宣王侯伯。平王东迁，封秦仲少子於梁，是为梁伯。汉景帝世，梁林为太原太守，徙居北地鸟氏，遂为郡人焉。自时厥後，昌胤阜世，名德交晖，蝉冕叠映。汉元嘉元年，梁景为尚书令，少习《韩诗》，为世通儒。魏时，梁爽为司徒左长史、秘书监，博极群书，善谈玄理。晋太始中，梁阐为凉、雍二州刺史，即尼之乃祖也。阐孙□，晋范阳王□骠骑参军事、渔阳太守。遭永嘉荡析，沦於伪赵，为秘书监、征南长史。後得还晋，为散骑侍郎。子畴，字道度，征虏司马。子粲之，仕宋征虏府参军事，封龙川县都亭侯。尼即都亭侯之第四女也。挺慧悟於旷劫，体妙解於当年，而性调和绰，不与凡孩孺同数。弱龄便神情峻彻，非常童稚之伍，行仁尚道，洗志法门。至年十岁，慈念弥笃，绝粉黛之容，弃锦绮之习，诵经行道，长斋蔬食。年十二，便求出家，家人苦相禁抑，皆莫之许。於是心祈冥感，专精一念。乃屡昭祥，亟降瑞相。第四叔超，独为先觉，开譬内外。故雅操获遂。上天性聪睿，幼而超群。年至七岁，自然持斋。家中请僧行道，闻读《大涅□经》，不听食肉，於是即长蔬不啖。二亲觉知，若得鱼肉，辄便弃去。昔有外国普练道人，出於京师，往来梁舍，便受五戒。勤翘奉持，未尝违犯。日夜恒以礼拜读诵为业，更无馀务。及手能书，常自写经，所有财物，唯充切德之用。不营俗好，少欲入道。父母为障，遂推流岁月，至年二十九，方获所志，落发青园，服膺寺主。上事师虔孝，先意承旨，尽身竭力，犹惧弗及。躬修三业，夙夜匪懈。僧使众役，每居其首，精进劬勒，触事关涉。有开士马先生者，於青园见上，即便记云：此尼当生兜率天也。又亲於佛殿内坐禅，同集三人，忽闻空中有声，状如牛吼。二尼惊怖，迷闷战栗，上忄炎然自若，徐起下床，归房执烛，检声所在。旋至构栏，二尼便闻殿上有人相语云：各自避路，某甲师还。後又於禅房中坐，伴类数人，二尼劓眠，此尼於睡中见有一人，头届於屋，语云：勿惊某甲师也。此尼於是不敢复坐。又以一时坐禅，同伴一尼，有小缘事，暂欲下床，见有一人抵掌止之曰：莫挠某甲师。於是闭气徐出，叹未曾有。如此之事，比类甚繁，既不即记，悉多漏忘。不得具载。

性爱戒律。进止俯仰，必欲遵承。於是现请曜律师讲，内自思惟。但有直一千，心中忧虑事不办，夜即梦见亚□鹊鸲鹆雀子各乘车，车并安轩，车之大小，还称可鸟形，同声唱言：我助某甲尼讲去。既寤欢喜，知事当成。及至就讲，乃得七十檀越，设供果食皆精。後复又请颖律师开律，即发讲日，清净罂水，自然香如水园香气，深以为欣。既而坐禅得定，至夜中方起。更无馀伴，便自念言将不犯独，即谘律师。律师答云：无所犯也。意中犹豫恐违失，且见诸寺尼僧多有不如法。乃喟然叹曰：呜呼！鸿徽未远，灵绪稍聩。自非引咎责躬，岂能导物？即自忏悔，行摩那睡。於是京师二部，莫不咨嗟。云如斯之人，律行明白，规矩应法，尚尔思愆。何况我等，动静多过，而不惭愧者哉！遂相率普忏，无有孑遗。又於南园就颖律师受戒，即受戒日，净罂水香，还复如前。青园诸尼及以馀寺，无不更受戒者。律师於是亦次第诣寺，敷弘戒品，阐扬大教，故宪轨遐流，迄届於今。颖律师又令上约语诸寺尼，有高床俗服者，一切改易。上奉旨制勒，无不祗承。律藏之兴，自兹更始。後又就三藏法师受戒，清净水香复如前，青园徒众既广，所见不同，师已迁背，更无觐侍。於是思别立住处，可得外严圣则，内穷宴默者。以宋大明七年八月，故黄修仪及南昌公主，深崇三宝，敬仰德行，初置精舍。上麻衣弗温，藿食忘饥，躬执泥瓦，尽勤夙夜。以宋泰始三年，明帝赐号曰禅林。盖性好闲静，冥感有徵矣。而制龛造像，无不毕备。又写集众经，皆令具足。装潢染成悉自然，有娑罗伽龙王兄弟二人现迹，弥日不灭。知识往来，并亲瞻睹。招纳同住十有馀人，训化奖率，皆令禅诵。每至奉请圣僧，果食之上，必有异迹。又於一时，虔请圣众，七日供养，礼忏始讫，摄心运想，即见两外国道人，举手其语：一云□去罗，一云毗□去罗。所著袈裟，色如桑椹之熟。因即取泥，以坏衣色，如所见放。於是远近尼僧，并相放学，改服间色。故得绝於五十之过，道俗有分者也。此後又请河耨达池五百罗汉，日日凡圣无遮大会，已近二旬。供设既丰，复更请□宾国五百罗汉，足上为千。及请凡僧，还如前法。始过一日，见有一外国道人，众僧悉皆不识，於是试相借问，自云从□宾国来。又问来此几时，答云来此一年也。众僧觉异，令人灾培门，观其动静。而食毕，乃於宋林门出。使人逐视，见从宋林门去，行十馀步，奄便失之。又尝请圣僧浴，器盛香汤，及以杂物，因而礼拜。内外寂默，即闻器□希杓作声；如用水法，意谓或是有人出。便共往看，但见水杓自然摇动，故知神异。又曾夜中忽见满屋光明，正言已晓，自起开户，见外犹暗，即更闭户，还床复寝，久久方乃明也。又经违和极笃，忽自见大光明，遍於世界，出河树木，浩然无碍，欣尔独笑。旁人怪问，具陈所见，即能起行，礼拜读诵，如常无异。又於一时复违和，亦甚危困，忽举两手，状如捧物，语旁人不解。问言为何所捧？答云：见宝塔从地出，意欲接之。幡花伎乐，无非所有。於是疾恙豁然而除，都无复患。又复违和，数日中亦殊绵忄□，恒多东向视，合掌向空，於一时中。急索香火，移时合掌，即自说云：见弥勒佛及与舍利佛目连等诸圣人，亦自见诸弟子，数甚无量，满虚空中。须臾，弥勒下生翅头末城，云有人持幡华伎乐及三台来迎於此。上幡华伎乐，非世间比。半天而住，一台已在半路，一台未至半路，一台未见。但闻有而已。尔时已作两台，为此兆故，即更作一台也。又云：有两树宝华在边，人来近床，语莫壤我华，自此之後，病即除损，前後遇疾，恒有瑞相，或得凉风，或得妙药，或闻异香，病便即愈，疾瘥之为理，都以渐豁然而去，如此其数不能备记，又天监三年一夏违和，於昼日眠中，见虚空藏菩萨，即自围绕诵呗。呗声彻外，眠觉，所患即除。又白日卧，开眼见佛入房，幡盖满屋，语旁人令烧香，丁自不见。上以天监五年六月十七日得病，苦心闷，不下饮。彭城寺令法师，以六月十九日夜得梦见一处，谓是兜率天上，住止严丽，非世间比，言此是上住处，即见上在中。於是法师有语上：上得生好处，当见将接。上是法师，小品擅越，勿见遗弃。上即答云：法师丈夫，又弘通经教，自应居胜地。某甲是女人，何能益？法师又云：不如此也。虽为丈夫，不能精进，持戒不及，上时体已转恶，与令法师素疏，不堪相见，病既稍增，饮粥日少，为治无益，渐就绵忄□。至七月十二日，尔时天雨清凉，闷势如小退，自云梦见迎来至佛殿西头，人人捉幡竿，犹车在地。幡之为理，不异世间队担、鼓旗幡也。至二十日，便绝不复进饮粥。至二十二日，令请相识众僧设会，意似分别。至二十五日，云见十方诸佛，遍满空中。至二十七日中後，泯然而卧，作两炊久，方复动转。自云上兜率天，见弥勒及诸菩萨，皆黄金色。上手中自有一琉璃清净罂，可高三尺许以上。弥勒即放光明，照於上身。至兜率天，亦不见饮食。自然饱满，故不复须人间食也。但闻人间食皆臭，是以不肯食。於彼天上，得波利面。将还，意欲与令法师。有人问何意将面去？答云：欲与令法师。是人言令法师是人中果报，那得食天上食，不听将去。既而欲见令法师闻居，上为迎法师来相见。语法师：可作好菜食，以饷山中坐禅道人；若修三业，方得生兜率天耳。法师不坐禅，所以令作食饷山上道人者，欲使与坐禅人作因缘也。自入八月，体中亦转恶，不复说馀事。但云有三十二童子，一名功德天，二名善女天，是迦毗罗所领，恒来在左右，与我驱使。或言得人饷饮食，令众中行之。复云空中昼夜作伎乐，闹人耳也。（《广弘明集》二十三）





卷三十二




◎　沈约（八）





◇　冠子祝文

蠲兹令日，元服肇加。成德既举。（《御览》作「学」。）童心自化。行之则至，无谓道赊。敦以秋实，食以春华。无耻下问，乃致高车。子孙千忆，广树厥家。（《初学记》十四，《御览》五百四十。）



◇　祭蒋山庙文

我皇体天御宇，望日表尊，备乐变乎笙镛，郁礼华於俎豆，迩无不怀，远无不肃。鸟革玄素之容，草移丹绿之状，泉露改味，日月重光。仰惟大王，年逾二百，世兼四代。扬王桴，布瑶席。秦、梁、楚、赵之巫，把琼茅而延伫；燕、卫、宋、郑之音，结流风而成曲。九疑之求蔽日，三山之驾若云。（《艺文类聚》七十九）





◇　忏悔文

弟子沈约稽首上白诸佛众圣：约自今生已前，至於无始，罪业参差，固非词象所算，识昧往绿，莫由证举。爰始成童，有心嗜欲，不识慈悲，莫辨罪报。以为毛群□介品，事允庖厨，无对之缘，非恻隐所及。晨□暮□龠，互月随年。□兼腹填虚，非斯莫可。兼曩昔蒙稚，精灵靡达，遨戏之间，恣行夭暴。春动飞沈，罔非登俎；傥想逢值，横加剿扑。却数追念，种汇实蕃；远忆想间，难或详尽。又暑月寝卧，蚊虻□□肤，忿之於心，应之於手。岁所歼殒，略盈万计。手因怒运，命因手倾，为杀之道，事无不足。迄至於今，犹未顿免。又尝竭水而渔，躬事网□，牵驱士卒，欢娱赏会。若斯等辈，众夥非一。党隶宾游，愆昝交互。或盗人园实，或偷人刍拳。弱性蒙心，随喜赞悦。受分吞赃，皎然不昧。性爱坟典，苟得忘廉，取非其有，卷将二百。又绮语者众，源条繁广，假妄之愆，虽免大过，微触细犯，亦难备陈。又追寻少年，血气方壮，习累所缠，事难排豁。淇水上宫，诚无云几；分桃断袖，亦足称多。此实生死牢井，未易洗拔。灌志惨舒，性所同禀。迁怒过嗔，有时或然；厉色严声，无日可免。又言谑行止，曾不寻研，触过斯发，动沦无纪，终朝纷扰，薄暮不休。来果昏顽，将由此作。前念甫谢，後念复兴。尺流不息，寸阴骤往。愧悔攒心，罔知云历。今於十方三世诸佛前，见在众僧大众前，誓心克己，追自悔责，收逊前愆，洗濯今虑，校身诸失，归命天尊。又寻七尺所本，八微是构，析而离之，莫知其主。虽造业者身，身随念灭，而念念相生，离续无已。往所行恶，造既由心。行恶之时，其心既染。既染之心，虽与念灭。往之所染，即成後缘。若不本诸真谛，以空灭有，则染心之累，不卒可磨。今者兴此愧悔，磨昔所染。所染得除，即空成性。其性既空，庶罪无所托。布发顶礼，幽显证成。此念一成，相续不断。日磨岁莹，生生不休。迄至道场，无复退转。又彼恶加我，皆由我昔加人，若不灭此重缘，则来恶弥遘。当今断绝，永息来缘。道无不在，有来斯应。庶达今诚，要之咸达。（《广弘明集》二十八下）





◇　千僧会愿文

弟子沈约上白十方诸佛；十方诸大圣：今目见前众僧，三界非有，五阴皆无，四倒十缠，其相和合。一切如电，挥万劫於俄顷；丘井易沦，终漂沈於苦岸。迷涂邃远，弱丧忘归。区区七尺，莫知其假；耳目之外，谓为空谈。靡依靡归，不信不受。生灵一谢，再得无期。约所以抚心自恻，临践非譬者也。至圣凝寂，无迹可寻。缘应所感，事惟拯物。持钵安行，出彼只树。不逾停午，以福众生。芳尘馀法，峨然未改。约以往夏，遘罹疴疾。帝上哀矜，深垂愍虑，以月次徂暑，日在丙寅，仰会千僧，於其私宅，隆兹重施，弗知所限。既已奉只洪德，又思自罄家财。一举盈千，力难私办。稍而後满，事或易充。草堂约法师於所住山寺，为营八集，其一仰凭上定林寺□法主。今月二十九日，第十会集百僧於所创田庐。福不唐捐，闻之经训。心路皎然，又过於此。凡有涓毫，应证来业。无巨无细，咸归圣主。仰愿十方，共明此誓。岂足少酬天眷，盖以微寄诚心云尔。（《广弘明集》二十八上）



◇　为文惠太子礼佛愿疏

维年月朔日，皇太子某稽首和南十方诸佛、一切贤圣：夫至理可祈，必凭诚於正觉；极妙有感，乃归仰於真如。然後取证现前，获验兹日。去岁皇帝暂亏御膳，小废乾行，四海震惶，百司战悚。讳历劫多幸，夙世善缘；忝生王家，叨守储嗣。臣子心地，倍用焦迫。禁门旦启，欣问竖之安；寝扉早避，访膳夫之宰。只树独园，伏膺下拜。伽蓝精舍，绕足顶礼。百神警卫，万福具臻。曾不信宿，圣躬和愈。岂非三宝之弘慈，十号之法力。既而天从心欲，诚愿克果。今於崇正殿奉还法会千僧，仍留百僧，八关行道，又度二士，同日出家。惟愿藉此功德，奉资皇帝陛下，寿与南山其久，年将北极俱长。道懋农轩，德高尧舜。上界八万之劫可期，下方七百之祚未拟。元良之位，长守膝下之欢；上嗣之所，永保怀袖之爱。以兹法田，奉中宫皇后殿下，福履攸善，无思不届。天母之德，厚载不能加；任姒之盛，坤仪宁足匹？未及诸王妃主，宫掖嫔房，末来因缘，过去眷属，并同兹辰，预此慈善。又普为积苦饿鬼，受辜畜生，三途八难，六道十恶，水陆蠢动，山薮□飞，湿生化生，有想无想，皆藉今日慈悲，咸造浣濯。人天摄受，幽显证明。庶凭众力，其相津济。谨疏。（《广弘明集》二十八上）



◇　为文惠太子解讲疏

皇太子以建元四年四月十五日，集大乘望僧於玄圃园安居。宝地禁苑，皆充供具。珍台绮榭，施佛及僧。震玄音於六宵，畅微言於永劫。三达宣其妙果，十住赞其祥缘。践二气而业升，离九旬而功就。暨七月既望，乃敬舍宝躯，爰及舆冕。自缨巳降，凡九十九物。愿以此力，普被幽明。帝室有嵩华之固，苍黔飨仁寿之福。若有沦形苦海，得随理悟。坠体翱翔涂，不远斯复。十方三世，咸证伊言。兹誓或骞，无取正觉。（《释藏》轻四，《广弘明集》十九）



◇　为齐竟陵王发讲疏（并颂）

大矣哉！妙觉之为妙也。无相非色，空不可极。而立言垂训，以汲引为方。慈波慧水，虽可溉而莫知其源者也。灵篇宝籍，远探龙藏，盖无得而言焉。至於义指天山之表，文隐交河之外，又非断筹所能算也。逮於只树庵园之妙吼，四谛一乘之正说，垂译而通中土，莫不恒沙之一焉。而词源海广，理涂灵奥。虽字流附响，万轸同起，分条散叶，离文析句，未或暨其万一也。竟陵王殿下，神超上地，道冠生知，树宝业於冥津，凝正解於冲念，若夫方等之灵邃，甘露之深玄，莫有不游其涂而启其室也。秘藏之被东国者，靡不毕集。皆缮以宝缣，文以丽篆，凝光琼笥，炫彩瑶滕，思欲敷震微言，昭感未悟。乃以永明元年二月八日，置讲席於上邸，集名僧於帝畿，皆深辨真俗，洞测名相，分微靡滞，临疑若晓。同集於邸内之法云精庐，演玄音於六宵，启法门於千载。济济乎，实旷代之盛事也。自法王已降，暨於听僧，条载如左，以记其事焉。乃作颂曰：

十号神寂，三达空玄。迹由圣隐，教以慈宣。氤氲绪法，昭晰遗筌。标声妙住，腾华宝莲。文离龙藏，义溢中天。惟王禀照，道冠增睿。星罗宝幄，云开梵筵。思驰春马，理析秋蝉。灵场绚彩，正水兴莲。乘兹上果，永导芳缘。（《广弘明集》十九）



◇　为齐竟陵王解讲疏

夫凭形辉化，必由委气之途；因方导理，必同肖天之质，是以表灵邃瑞，诞圣王宫。驻彩辰纬，停华日月，故能积慈成圣，累妙成空。坦照路於道场，拔迷根於苦岸。弟子萧子良，涤盥烦襟，栖情正业，肃萃僧英，敬敷慧典。密藏奥文，云开雨散。今魄首丹逵，日弘上朔；止步凝想，空明属念。虽神迹稍缅，而遗尘在兹。乃饰筵藻殿，张帷盛邸，洁诚祗事，建斯宝集。兰泉波涌，芳霭云回。秘理探微，玄况悠邈。宗条既举，穷功允就。论堂卷坐，义鼓停音。乘此芳缘，将升上住。十方三世，有证无爽。（《广弘明集》十九。）



◇　又

夫妙极众象，湛思必通；理冠群方，有感斯应。自鸾音辍唱，圆光寝辉，委华之相不传，踊地之符已远。行言入道，事难於造次；一悟阶空，效隔於俄顷。若非积毫成仞，累爝为明，无以方轨慧门，维舟法岸。弟子是用夕惕载怀，惟日不足者也。故敬集名僧，演敷奥籍。震微起滞，轮动云回；月殿含吕，魄弦上日。甘露既穷，辍言宝座；卷文罢席，衣履相趋。仰惟先后，禀灵娥德，叶景轩度，道载华岳，化洽汾阴，早弃兰宫，夙违椒掖，千乘不追，万锺靡及。终天之慕，不续於短年；希报之诚，思隆于永劫。敬祭躯服，以充供施。藉此幽通，控情妙觉。仰愿圣灵，速登宝位。越四天之表，记十号之尊。惟兹三世，咸证于此。敢誓丹衷，庶符皎日。（《广弘明集》十九）



◇　为南郡王舍身疏

弟子萧王上白诸佛世尊、道德僧众：夫色固无象，触必归空；三世若假，八微终散。虽复回天震地之威，穷於寂灭；齐冠楚组之丽，靡救埃壤。而嗜欲易繁，每疚心术，舍施难弘，用迷假照。弟子树因旷劫，向报兹生，托景中璇，联华日彩，玉组夙纡，蕃麾早建。兰池紫燕之乘，扰於外闲；黼帐翠帷之饰，光於中寝。徒以心源尚滞，情路未昭，识谢兼忘，理惭独悟，不能叶调五气，绥御六神。霜暑或愆，风露时舛。是以敷襟上宝，栖诚妙觉。敬舍肌肤之外，凡百一十八种，当令经卫夙理，府络时顺，万祉云翔，百妖穷涤。望北极而有恒，瞻南山而同永。又愿宸居纳祜，则天均庆；少阳介福，俪日承休。储妃阐膺祥之符，皇枝广惟祺之祚，敬饰崇甍，严置宝幄，仰延息心，旁旅清信。勖兹弘誓，证其幽疑。庶可以感降祯和，招对灵应；玄涂菲昧，要之无爽。（《广弘明集》二十八上）



◇　舍身愿疏

优婆塞沈君敬白十方三世诸佛、本师释迦如来、安养陀弥陀世尊（云云、）一切众圣、今日道俗诸大贤德：夫形非定质，众缘所聚；四微不同，风火亦异。析而离之，本非一物。燕肝越胆，未足为譬；静念求我，无时可得。而积此沦昏，生生不已，一念傥值，曾未移时。障习相荡，旋迷厥路。横指空呼，名之为有；丰己伤物，日夜靡休。蓄身外之财，以充其欲；攘非己之分，用成其侈。岂直温肌啖腹，若此而已哉！至於积箧盈藏，未尝登体，溢俎充庖，既饫斯弃。曾不知粟帛所从，事非因己；悠悠黔首，同有其分。离多共寡，犹或未均；我若有馀，物何由足。仁者之怀，不应若此！侵他之财，世称为盗。盗之甚者，孰过於斯？幽显推求，无一或可。君仰藉时来，久乘休运，玉粒晨炊，华烛夜炳，自此迄今，历年三十。遂乃服冕荣国，裂士承家，润盈身己，庆流仆妾，室非悬磬，俸有兼金。救寒止於重裘，而笥委馀袭；冬夜既蒙累玺，而椟有赢衾。自斯已上，侈长非一。虽等彼豪家，其陋己甚；方诸窭室，所迈实多。悟此非常，事由诸佛。有怀舍散，宜光道场。饥寒困苦，为患乃切，布满州县，难悉经缘。其当称力因事，一旦随年，头目髓脑，诚难轻慕，亏己瞻物，未易顿行。誓欲广念深恩，积微成著，施路檀门，冀或能践。以大梁天监之八年年次玄枵日殷鸟度夹锺纪月十八，在於新所，创蒋陵皇宅，请佛及僧，仿佛只树，息心上士，凡一百人。虽果谢庵园，饣卞非香国，而野粒山蔬，可同属餍。兼舍身资服用百有一十七种，微自损撤，以奉现前众僧。夫室家患苦，刀俎非切；制除萧散，形质超然。蠢彼群生，咸有佛性；不因翦削，此路莫由。缘业舛互，世谛烦记；变形改饰，即事为难。故关以八支，导彼清信，一日一夜，同佛出家。本弘外教，事非僧法，而世情乖舛，同迷斯路。招屈名僧，置之虚室，主人高卧，取逸闲堂，呼为八关，去之实远。虽有供施之缘，而非断漏之业。约今谨自即朝至于明旦，排遣俗累，一同善来，分留上德，勖成微志。藉此轻因，庶证来果。广功德之言，非所敢及。（《广弘明集》二十八上）





卷三十三




◎　江淹（一）

淹字文通，济阳考城人。宋泰始中，为南徐州从事，转奉朝请，举秀才，对策上第，转巴陵王国左常侍。元徽中，为建平王南徐州参军，领南东海郡丞，左迁建安吴兴令。升明初，入为尚书驾部郎、骠骑参军。齐台建，补记室参军。建元初，为建安王记室，带东武令，迁中书侍郎。永明中，迁骁骑将军，出为建武将军、庐陵内史，还为骁骑将军兼尚书左丞，领国子博士。少帝初，兼御史中丞。建武初，为车骑临海王长史，除廷尉卿，加给事中。迁冠军长史，加辅国将军。出为宣城太守，还为黄门侍郎，领步兵校尉，进秘书监。东昏末兼卫尉。武帝举义，以为冠军将军兼司徒左长史。中兴建，迁吏部尚书，转相国右长史，梁受禅，为散骑常侍、左卫将军，封临沮县伯。引疾，迁金紫光禄大夫，改封醴陵侯。天监四年卒，谥曰宪。有《齐史》十二卷，《集》二十卷，《後集》十卷。



◇　赤虹赋

东南峤外，爰有九石之山。乃红壁千里，青萼百仞，苔滑临水，石险带溪。自非巫咸采药，群帝上下者，皆剑意焉。於时夏莲始舒，春荪未歇，肃□波渚，缓□曳汀潭。正逢岩崖照雨，云烟烂色。俄而雄虹赫然，晕光曜水，偃蹇山顶，舄奕江湄。仆迫而察之，实日（《集》作实雨日。）阴阳之气，信可观也。又忆昔登炉峰上，手接白云；今行九石下，亲弄绛□。二奇难并，感而作赋。曰：逦迤□奇义兮，不极之连山。□禺鳙虎豹兮，玉虺腾轩。孟夏茵□兮。荷叶涵莲。怅何意兮容与，冀暂缓此忧年。失世上之异人，迟山中之灵迹。掇仙草於危峰，镌神丹於崩石。视□岫之吐翕，看鼋梁之交积。於是紫雾上河，绛氛下汉；白日无际，碧云卷半。残雨萧索，光烟艳烂；水学金波，石似琼岸。错龟鳞之□□，绕蛟色之漫漫。俄而赤□电出，蚴虬神骧。暧昧以变，依稀不常。非虚非实，乍灭乍光。艳赫山顶，照燎水阳。虽图纬之有载，旷世识而未逢。既咨嗟而踯躅，聊周流而从容。相番禺之广野，意丹山之乔峰。骑传说之一星，乘夏后之两龙。彼灵物其讵几，寂火灭於山红。馀形可□，残色未去，曜葳蕤而在草，映青葱而结树，昏青苔於丹渚，暧朱草於石路，霞晃朗而下飞，日通笼而上度，俯形命之窘局，哀时俗之不固，定赤舄之易遗，乃鼎湖之可慕，既以为□髻四毳之驾，方瞳一角之人，帝台北荒之际，□山西海之滨，流沙之野，析木之津。云或怪彩，烟或异鳞。必杂虹霓之气，阴阳之神焉。（《本集》、《艺文类聚》二，《初学记》二。）



◇　四时赋

北客长欷，深壁寂思。空床连流，圭窬淹滞。网丝蔽月，青苔绕梁。春华虚艳，秋日徒光。临飞鸟而魄绝，视浮云而意长。测代序而饶感，知四时之足伤。若乃旭日始暖，蕙草可织；园桃红点，流水碧色。思旧都兮心断，怜故人兮无极。至若炎云峰起，芳树未移；皋兰生坂，朱荷出池。忆上国之绮树，想金陵之蕙枝。及夫秋风一至，白露团团；明月生波，萤火迎寒。眷庭中之梧楸，念机上之罗纨。至於冬阴北边，永夜不晓。平芜际海，千里飞鸟。何尝不梦帝城之阡陌，忆故都之台昭。是以轸琴情动，戛瑟涕落。逐长夜而心殒，随白日而形削。故秦人秦声，楚音楚奏。闻歌更泣，见悲已疚。实由魂气怆断，外物非救。参四时而皆难，况仆人之末陋也。（《本集》，《艺文类聚》三引夏、秋、冬三条。）





◇　江上之山赋

渊□□溶兮，楚水而吴江。刻划酋卒兮，山云而丘峰。挂青萝兮万仞，竖丹石兮百重。百重兮岩□，如断兮如削。旆嶷兮尖出，岩□兮穴凿。波潮兮吐纳，甚崖兮积沓。□禺鳙兮赤尾，鼋鼍兮合币。见红草之交生，眺碧树之四合。草自然而千华，树无情而百色。嗟世道之异兹，牵忧患而来逼。怀炉炭於片景，抱丝绪於一息。每忆远而生短，恒轮平而路仄。信悬天兮窈昧，岂系命於才力。既群龙之咸疑焉众状之所极。俗逐事而变化，心应物而回旋。既□歙以未悟，亦纬缰而已迁。伊人寿兮几何，譬流星之□天。怅日暮兮吾有念，临江之断山。虽不敏而无操，愿从兰芳兮与玉坚。乱曰：折芙蓉兮蔽日，冀以荡夫忧心。不共爱此气质，何独嗟乎景沈。（《本集》、《艺文类聚》七，《初学记》五。）



◇　井赋

穿重壤之千仞，构玉□之百节。营之不日，既汲既渫。（《御鉴》百八十九）



◇　丽色赋

楚臣既放，魂往江南。弟子曰玉，释□解骖。潆潆渌水，□□青衫。乃召巫史，兹忧何止。史曰：臣野胶学蔽理，臣之所知，独有丽色之说耳！夫绝代独立者，信东邻之佳人。既翠眉而瑶质，亦卢瞳而□唇。洒金花於珠履，疯绮袂与锦绅。色练练而欲夺，光炎炎其若神。非气象之可譬，奚影响而能陈。故仙草灵葩，冰华玉仪。其始见也，若红莲镜池；其少进也，如彩云出崖。五光徘徊，十色陆离。宝过珊瑚同树，价值琼草共枝。虽玉堂春姬，石室素女，张烟雾於海际，耀光影於河渚。乘天梁而皓荡，叫帝阍而延伫。犹比之无色，方之非侣。於是雕台绣户，当衢横术；椒庭承月，碧幌延日。架虬柱之严丽，互虹梁之峻密。锦幔垂而香寂，桂烟起而清溢。女乃耀邯郸之□步，媚北里之鸣瑟。若夫红华舒春，黄鸟飞时；绀蕙初软，□兰始滋。不击蘅带，无倚桂旗；摘芳拾蕊，含咏吐辞。笑月出於陈歌，感蔓草於卫诗。故气炎日永，离明火中，槿荣任露，莲花胜风，後栏丹柰，前轩碧桐，笙歌畹右，琴舞池东，嗟楚王之心悦，怨汉女之情空。至乃西陆始秋，白道月弦，金波昭户，玉露暧天，网丝挂墙，彩萤绕梁。气已湿兮未半，星虽流兮夜何央。忆杂□兮且一念，怜锦衾兮以九伤。及栈阴凋时，冰泉凝节。轩叠厚霜，庭澄积雪。鸟封鱼敛，河凝海结。紫帷铪币，翠屏环合；麝密周彰，灯炉重沓。耻新台之青楼，想上宫之邃阁。若乃水昭景而见底，烟寻风而无极。霞出吴而绮章，云堆赵而碧色。雾辞楚而容裔，风去燕而凄恻。莫不辍镜徙倚，击瑟心息。於是帐必蓝田之宝，席必蒲陶之文。馆图明月，室画浮云，春蚕度网，绮地应纺，秋梭鸣机，织为□衣，象奁琼盘，神沥仙丹，雕柱彩瑟，九华六出，翠蕤羽钗，绿秀金枝，言必入媚，动必应规，有光有艳，如合如离，气柔色靡，神凝骨奇。经秦历赵，既无其双。寻楚访蔡，不觌其容。亦可驻发还质，骖星驭龙。蠲忧忘死，保其家邦。非天下之至丽，孰能与於此哉！宋大夫耀影汰迹，萦魂洒魄，赏以双珠，赐以合璧，拂巫荡祝，永为上客。（《本集》，《艺文类聚》十八。）



◇　待罪江南思北归赋

伊小人之薄伎，奉君子而抚力。接河汉之雄才，击日月之英色。绝云气而厉响，负青天而抚翼。德被命而不渝，恩润身而无极。何规矩之守任，信愚陋而不肖。愧金碧之琳郎，惭丹船之照曜。樊天网而自离，徒夜分而谁吊。遭大道之隆盛，虽草木而勿履。误衔造於远国，出颠沛之愿始。去三辅之台殿，辞五都之城市。惟江南兮丘墟，遥万里兮长芜。带封狐兮上景，连雄虺兮苍梧。当青春而离散，方仲冬而遂徂。寒蒹葭於余马，伤雾露於农夫。跨金峰与翠峦，涉桂水与碧湍。云清泠而多绪，风萧条而无端。猿之吟兮日光回，□之啼兮月色寒。究烟霞之缭绕，具林石之□□。

於是临虹□以筑室，凿山楹以为柱。上皓皓以临月，下淫淫而愁雨。奔水潦於远谷，汨木石於深屿。鹰隼战而橹巢，鼋鼍怖而穴处。若季冬之严月，风摇木而骚悄。玄云合而为冻，黄烟起而成雪。虎□局而敛步，蛟夔尼而失穴。至江蓠兮始秀，或杜衡兮初滋。桂含香兮作叶，藕生莲兮吐丝。俯金波兮百丈，见碧沙兮来往。雾□□兮半出，云杂错兮飞上。石昭烂兮各色，峰近远兮异象。反回风之摇蕙，天潭潭而下露。木萧梢而可哀，草林离而欲暮，夜灯光之寥回，历隐忧而不去，心汤汤而谁告，魄寂寂而何语，情枯槁而不反，神翻覆而凶据。夫以雄才不世之主，犹储精於沛乡；奇略独出之君，尚婉恋於樊阳。潘去洛而掩涕，陆出吴而增伤。况北州之贱士，为炎士之流人。共魍魉而相偶，与□萧蛸而为邻。秋露下兮点剑舄，青苔生兮缀衣巾。步庭庑兮多蒿棘，顾左右兮绝亲宾。忧而填骨，思兮乱神。愿归灵於上国，虽坎轲而不惜身。（《本集》，《艺文类聚》二十七。）



◇　恨赋

试望平原，蔓草萦骨，拱木敛魂。人生到此，天道宁论！於是仆本恨人，心惊不已，直念古者，伏恨而死。至如秦帝按剑，诸侯西驰，削平天下，同文共规，华山为城，紫渊为池，雄图既溢，武力未毕，方架鼋鼋以为梁，巡海右以送日，一旦魂断，宫车晚出。若乃赵王既虏，迁於房陵。薄暮心动，昧旦神兴。别艳姬与美女，丧金舆及玉乘。置酒欲饮，悲来填膺。千秋万岁，为怨难胜！至如李君降北，名辱身冤，拔剑击柱，吊影惭魂。情往上郡，心留雁门；裂帛系书，誓还汉恩。朝露溘至，握手何言！若夫明妃去时，仰天太息。紫台稍远，关山无极；摇风忽起，白日西匿。陇雁少飞，代云寡色。望君王兮何期，终芜绝兮异域。至乃敬通见抵，罢归田里，闭关却扫，塞门不仕，左对孺人，顾弄稚子，脱略公卿，跌宕文史，斋志没地，长怀无已。及夫中散下狱，神气激扬。浊醪夕引，素琴晨张。秋日萧索，浮云无光。郁青霞之奇意，入修夜之不□。或有孤臣危涕，孽子坠心，迁客海上，流戍陇阴。此人但闻悲见汨起，血下沾衿，亦复含酸茹叹，销落湮沈。若乃骑叠迹，车屯轨，黄尘币地，歌吹四起，无不烟断火绝，闭骨泉里。已矣哉！春草暮兮秋风惊，秋风罢兮春草生。绮罗毕兮池馆尽，琴瑟灭兮丘垄平。自古皆有死，莫不饮恨而吞声。（《文选》）



◇　别赋

黯然销魂者，唯别而已矣。况秦、吴兮绝国，复燕、宋兮千里。或春苔兮始生，乍秋风兮暂起。是以行子肠断，百感凄恻。风萧萧而异响，云漫漫而奇色。舟凝滞於水滨，车逶迟於山侧。棹容与而讵前，马寒鸣而不息。掩金觞而谁御，横玉柱而沾轼。居人愁卧，悦若有凶。日下壁而沈彩，月上轩而飞光。见红兰之受露，望青楸之离霜。巡曾楹而空□，抚锦幕而虚凉。知离梦之踯躅，意别魂之飞扬。故别虽一绪，事乃万族。至若龙马银鞍，朱轩绣轴，帐饮东都，送客金谷。琴羽张兮箫鼓陈，燕赵歌兮伤美人。珠与玉兮艳暮秋，罗与绮兮娇上春。惊驷马之仰秣，耸渊鱼之赤鳞。造分手而衔涕，感寂漠而伤神。乃有剑客惭恩，少年报士。韩国、赵测，吴宫、燕市，割慈忍爱，离邦去里，沥泣共诀，□段血相视。驱征马而不顾，见行尘之时起。方衔感於一剑，非贾价於泉里。金石震而色变，骨肉悲而心死。或乃边郡未和，负羽从军。辽水无极，雁山参云；闺中风暖，陌上草薰。日出天而耀景，露下地而腾文。镜朱尘之照烂，袭青气之烟□。攀桃李兮不忍别，送爱子兮沾罗裙。至如一赴绝国，讵相见期。视乔木兮故里，决北梁兮永辞。左右兮魂动，亲宾兮泪滋。可班荆兮赠恨，唯樽酒兮叙悲。值秋雁兮飞日，当白露兮下时。怨复怨兮远山曲，去复去兮长河湄。又若君居淄右，妾家河阳，同琼□之晨照，其金炉之夕香。君结绶兮千里，惜瑶草之徒芳。惭幽闺之琴瑟，晦高台之流黄。春宫□此青苔色，秋帐含兹明月光。夏簟清兮昼不暮，冬□凝兮夜何长。织锦曲兮泣已尽，回文诗兮影独伤。傥有华阴上士，服食还山。术既妙而犹学，道已寂而未传。守丹灶而不顾，练金鼎而方坚。驾鹤上汉，骖鸾腾天。暂游万里，少别千年。惟世闲兮重别，谢主人兮依然。下有芍药之诗，佳人之歌，桑中卫女，上宫陈娥。春草丘色，春水渌波。送君南浦，伤如之何！至乃秋露如珠，秋月如□；明月白露，光阴往来。与子之别，思心徘徊。是以别方不定，别理千名；有别必怨，有怨必盈。使人意夺神骇，心折骨惊。虽渊云之墨妙，严乐之笔精，金闺之诸彦，兰台之群英，赋有凌云之称，辩有雕龙之声，谁能摹暂离之状，写永诀之情者乎！（《文选》，《艺文类聚》三十。）



◇　去故乡赋

日色暮兮，隐吴山之丘墟。北风□片兮绛花落，流水散兮翠茚疏。爱桂枝而不见，怅浮云而离丑。乃凌大壑，越沧渊。茫茫积水，陵陵断山；穷阴币海，平芜蒂天。於是泣故关之已尽，伤故国之无际。出汀洲而解冠，入溆浦而捐袂。听蒹葭之兰瑟，知霜露之流滞。对江皋而自忧，吊海滨而伤岁。抚尺书而无悦，倚樽酒而不持。去室宇而远客，遵芦苇以为期。情婵娟而未罢，愁烂漫而方滋。切赵瑟以横涕，□金燕笳而坐悲。少歌曰：芳渊之草行欲暮，桂水之波不可渡。绝世独立兮，报君之之一顾。是时霜翦蕙兮风摧芷，平原晚兮黄云起。宁归骨於松柏，不贾名於城市。若济河无梁兮，沈此心於千里。重曰：江南之杜蘅兮色已陈，愿使黄秸兮报佳人。横羽觞而淹望，抚玉琴兮何亲。赡层山而蔽日，流馀涕以沾巾。恐高台之易晏，与蝼蚁而为尘。（《本集》，《艺文类聚》三十。）



◇　哀千里赋

萧萧江阴兮，荆山之岑。北绕琅邪碣石，南驰九疑桂林。山则异岭奇峰，横屿带江；杂树亿尺，红霞万里。水则远天相逼，浮云共色；云云无底，溶溶不测。其中险如孟门，豁若长河；参差巨石，纵横龟鼍，若乃夏后未凿，秦皇未避，崭岩生岸，弊《辶里》成迹。驰湍走浪，漂沙击石。伊孟冬之初立，出首夏以归来。自出国而辞友，永怀慕而抱哀。魂终朝以三夺，心一夜而九摧。徙望悲其何及，铭此恨於黄埃。於时鸿雁既鸣，秋光亦穷。水黯黯兮莲叶动，山苍苍兮树色红。思云车兮沅北，望□裳兮沣东。惜重华之已没，念芳草之坐空。既而悄怆成忧，悯默自怜。信规行之未旷，知矩步之已难。虽河北之爽垲，犹橘柚之不迁。及年岁之未晏，愿匡坐於霸山。（《本集》）



◇　泣赋

秋日之光，流兮以伤。雾离披而杀草，风清泠而绕堂。视左右而不□，具衣冠而自凉。默而登高谷，坐景山，倚桐柏，对石泉，直视百里，处处秋烟，阒寂以思，情绪留连。江之水矣莲叶红，南有乔木叶已穷。心蒙蒙兮恍惚，魄漫漫兮西东。咏河衮之故俗，眷徐扬之遗风。眷徐扬兮阻关梁，咏河衮兮路未央。虑尺折而寸断，魂十逝而九伤。欷潺缓兮沫袖，泣鸣咽兮染裳。若夫齐景牛山，荆卿燕市，孟尝闻琴，马迁废史，少卿悼躬，夷甫伤子，皆泣绪如丝，讵能仰视！镜终古而若斯，况余辈情之所使哉！（《本集》，《御览》四百八十八。）





◇　倡妇自悲赋（并序）

汉有其录，而凶其文。泣蕙草之飘落，怜佳人之埋暮，乃为辞焉。

粤自赵东，来舞汉宫。瑶序金陈，桂枝娇风。素壁翠楼，明月徒秋。歌声忽散，伤人复愁。君王更衣，露色未□。侍青銮以云耸，夹丹辇以霞飞。愿南山之舞隙，指寿陵以同归。俄而绿衣坐夺。（《艺文类聚》作夺，）白华卧进，屑骨不怜，抵金谁吝，九重已闭，高门自芜。青苔积兮银阁涉，网罗生兮玉梯虚。度九冬而廓处，经十秋以分居。伤营魂之已尽，畏松柏之无馀。归故乡之未光，实夫君之晚滋。去柏梁以掩袂，出桂苑而敛眉。视朱殿以再暮，抚嫔（《艺文类聚》作颠。）华而一疑。於是怨帝关之遂□，怅平原之何极！霜绕衣而葭冷，风飘轮而景昃。御思赵而不顾，马怀燕而未息，泣远山之异峰，望浮云之杂色，若使明镜前兮，碎孤雁之锦翼。乃为诗曰：曲台歌未徙，黄壤器已亲。玉□归无色，罗衣会生尘。骄才雄力君何怨，徒念薄命之苦辛。（《本集》，《艺文类聚》三十二。）



◇　知己赋

陈国之华者，故吏部郎殷孚其人也。博而能通，学无不览；雅赏文章，尤爱奇逸。虽志隐岩石，而名动京师矣。才多深见，气有远度。虽安期千里，不能尚焉。始於北府相值，倾盖无已。仆乃得罪峤外，遐路窈然。始还旧都，会君寻卒，故为兹赋，以寄深哀。

顺祗效宝，渎灵会昌。时雨锺祉，山云降祥。承瑶叶之馀暧，系金枝之未光。耸孤韵以风迈，骞逸气以烟翔。故学不常师，而心镜群籍；理不启问，而情昭诸密。采图辨纬，游机访历；潜志百氏，沈神六经。冥□片义象，该洽性灵；儒不隐迹，墨无遁形。既含道润，亦发才华。采耀秋月，文丽冬霞。有体有艳，光国光家。识包上仁，义兼高行。如彼清波，可挹可镜。又象冲室，惟清惟净。气拟北海，情方中散。风流未辍，盛名犹纂。英驰芬激，誉流声满。我筠心而松性，君金采而玉相。伊邂逅之未遇，爰契阔於朱方。丹琼譬而非宝，绿兰比而无芳。每赏矜其如契，贵怀允而不忘。亟间席兮惆怅，屡缓带而从容。论十代兮兴毁，访五都兮异同。谈天理之开墓，辩人道之始终。罄龙图及凤书，倾苍册与篆字。储西国之阙文，采东京之逸记。阅歆、向之旧旨，阐锺、王之新意。对楚、汉之赡墨，览魏、晋之鸿策。校远近之真假，削古今之名实。每齐韵而等迳，辄同怀而其术。吐情志而深赏，忘年齿而隆眷。拟余才兮前华，比余文兮後彦。余结袂於山石，君凭神於寒霰。何远期之未从，痛戢景其如电。堂酒兮一尘，暮灯兮万春。黛草兮永秘，朱丹兮何晨。闻瑶质兮可变，知余采兮易夺。唯华名与芳晖兮，争日月而无沫。（《本集》）



◇　伤友人赋

仆之神交者，尝有陈郡之袁炳焉。有逸才，有妙赏，博学多闻，才明敏而识奇异。仆以为天下绝伦，黯与秋草同折。今不复见矣。既而陈书有念，横瑟无从。虽乏张、范通灵之感，庶同嵇、向笃徒之哀。乃为辞曰：

泫然沾衣兮，悲袁友之英秀。糸神绪而作氏，胤灵枝而启胄。轹四代而式昌，洎十叶而克茂。友人之生，川岫降明。峻调迥韵，惠志聪情。倜傥远度，寂寥灵素。文攀渊、卿，史类迁、固。譬如冬雪，既华既洁。将似秋月，至丽至彻。乃上代而少双，故叔世而旷绝。吊蕙若之暂芳，恸琬琰之永缺。余幼好於斯人，乃神交於一顾。邈畴年之缱绻，窈生平之游遇。既游遇兮可寻，乃协好兮契心。怀爱重於素璧，结分珍於黄金。舍一代而笑浅，访古人而来深。固齐术而共径，岂异袖而同襟。尔凝情於霜柏，我发志於冬桂。击千品之消散，镜百侯之衰替。带荆玉而争光，握随珠而比丽。披图兮昭籍，抽经兮阅史。共检兮洛书，同析兮河纪。既思游兮百说，亦穷精兮万里。爱时文之绮发，赏赋艳兮锦起。罄古今之宝赆，殚竹素之琛奇。信朝日之徒昃，属夜星之空移。览秋实於西苑，摘春华於东池，蚤同岁於上京，未满年於下国，尔湘水兮深沈，我前山兮眇默，惟音华与书酒，伊楚、越兮南北。余结谊兮梁门，复从官兮朱藩。何人径之亟阻，而天道之匪存。凋碧玉之神树，销紫芝之灵根。永远书於江ㄛ，结深痛於尔魂。魂绵昧其若绝，泣萦盈其若结。吝妙赏之不留，悼知音之已逝。金虽重而见铸，桂徒芳而被折。百年一尽兮，贵扬蕤於後烈。（《本集》，《艺文类聚》三十四。）



◇　伤爱子赋（并序）

江艽，字胤卿，仆之第二子也。生而神俊，必为美器。惜哉遘闵。涉岁而卒，悲至踯躅，乃为此文

惟秋色之颢颢，心结兮兮悲起。曾悯怜之惨凄，痛掌珠之爱子。形□□而外施，心切切而内圮。日月可销兮悼不灭，金石可乐兮念何已。

缅吾祖之赫羲，帝高阳之玄胄。惜衰宗之沦没，恐余人之弗构。觊三灵之见福，伫弱子之擢秀。酷奈何兮胤卿，那逄天兮不□。尔诞质於青春，摄提贞乎孟陬。谓比方於右列，望齐英於前修。□高行之美迹，弘盛业之清猷。白露奄被此百草，尔同凋於梧楸。忆朱明之在节，顾岐嶷之可贵。睨炉帐而多怊，瞻户牖而有慰。奚在今之寂寞，失音容之仿佛。姊目中而下泣，兄嗟季而饮泪。感木后而变哀，激左右而陨欷。夺怀袖之深爱，尔母氏之丽人。屑丹泣於下壤，亻素殷忧於上□。视往端而擗栗，践遗绪而苦辛。就深悼而谁弭，归末命兮何陈。我过幸於时私，爰守官於江浔。悲薄暮而增甚，思曛黄而不禁。月接日而为光，霞合云而成阴。雾笼笼而带树，月苍苍而架林。嗟柰何兮弱子，我百艰兮是寻。验纤带之夜绥，察葆鬓之朝侵。惟人生之在世，恒欢寡而戚饶。虽十纪之空名，岂百龄之能要。迅朱光之映夜，湛白露之凝朝。指兹譬而取免，排此理以自销。然则生之乐兮亲与爱，内与外兮长与稚。伤弱子之冥冥，独幽泉兮而永□。余无愆於苍祗，亦何怨於厚地。信释氏之灵果，归三世之远致。愿同升於净刹，与尘习兮永弃。（《本集》，《释藏》策人，《广弘明集》二十九下。）



◇　学梁王兔园赋（并序）

或重古轻今者。仆曰：何为其然哉！无知音则已矣。聊为古赋，以夺枚叔之制焉。

碧石倚□崎兮，象海水碣石。朝日晨霞兮绝红壁，仰望穴寥兮数千尺。□硬□□□秋，汨氵屈成岫，《谷含》呀而窟窦，哮□高□学确。紫芜丹驳，苔点绮缛。若断若续，如此者百有十处。奔水激集，氵婴溟洁渠。□湟吐吸，跳波走浪。溅沫而相及，满漾长惊。浇灌远注，无时息焉。青树玉叶，弥望成林。亦有轮□□累□危，一枝百顷。万叶共阴，缥草丹蘅。江离梦荆，酷郁交布。原满隰平。於是金塘湎演，绿竹被坂；缭绕青翠，若近复远。白砂如积雪者焉，碧石如圆□者焉。水鸟驾鹅，□□鸿雁，上飞衡阳，下宿沅汉。十十五五，忽合而复散。乃有绮云之馆，□霞之台。其乐足以弃国释位，遗死忘归也。

若夫墨翟、商瞿之伦，学兼师术，才参道真，方驾连轸，于沼之滨。乃射宿饵鲂，前缴□□；青点黄粱，□霍鳖□羹。□需犭屯柘浆，穷嬉极娱。云翱兮烟翔，超然左览苍梧。右睨邓林，崩石梧岸。□□藏阴，逮至山顶。丹壁四平，灵木夹道；神草列生，俯瞰太一，下视流星。既投冠而弃剑，亦抗魄而荡灵。於是大夫之徒，称诗而归。春阳始映，朱华未希。卒逢邯郸之女，蕙色玉质。命知其丽，攒连映日；绮裳下见，锦衣上出。虽复守礼，令人意失。遂谣曰，碧玉作碗银为盘，一刻一镂化双鸾。乃报歌曰：美人不见紫锦衾，黄泉应至何所禁。妃因别曰：见上客兮心历乱，送短诗兮怀长叹。中人望兮蚕既饥，躞蹀暮兮思夜半。（《本集》，《艺文类聚》六十五，初学记二十四。）



◇　横吹赋（并序）

骠骑公以剑卒十万，御荆人於外郊。铁马烦而耸色，彩旄耀而士衔威。军容有横吹，仆感而为之赋，云：（谨案：耸色上说一字。）

北阴之竹兮，百尺而不见日。石□空□龙而成象，山沓合而为一。云迳迳而孤去，风时时而寒出。木敛柯而攒□，草骞叶而萧瑟。故左崎□羲，右□固□曾，树岩□，水泓澄。镇雄蛟及雌虺，□独鸱与单鹰，白山颢，赤山艳，币流沙，经西极，原陆窈，灌莽深，人声绝，马迹沈，寂然四顾，增欷累□金，虽欲止而不能禁。此竹方可为器，乃出天下之英音。於是带以珉色，扣以琼文。润如沈水，华若浮云。赤《赤受》紫驳，星含露分。其声也，则鞅郁有意，摧萃不群，迢遥冲山，崎曲抱津，绵幂顺序，周流衔吕。故西骨秦气，悲憾如怼；北质燕声，酸极无已。断绝百意，缭绕万情。□金黄烟及白草，泣虏军与汉兵。於是海外之云，处处而秋色；河中之雁，一一而学飞。素野黯以风暮，金天艳以霜威；衣袂动兮雾入冠，弓刀劲兮马毛寒。五方军兮出不及，杂色骑兮往来还。旃如云兮帜如星，山可动兮石可铭。功一竖兮迹不夺，魂既英兮鬼亦灵。奏此吹兮有曲，和歌尽而泪续。重一命而若烟，知半气之如烛。美人恋而婵缓，壮夫去而踯躅。故感魂伤情，获赏弥倍。妙器奇制，见贵历代。所以韵起西国，响流东都；浮江绕泗，历楚传吴。故函夏以为宝饰，京关以为戎储。至于贝胄、象弭之威，织文、鱼服之容鄞山锡刃，耶溪铜锋，皆陆断犀象，水斩蛟龙。载云旗之逶迤，扈屯骑之溶溶。啾寥毫於前衡，□陆离於後阵。视眄眩而或近，听嘹嘈而远震。奏白登之二曲，起关山之一引。吐哀也，则琼瑕失彩；冲乐也，则铅垩生润。采菱谢而自罢，绿水惭而不进。代能识此声者，长灭淫而何吝。（《本集》）





卷三十四




◎　江淹（二）



◇　扇上彩画赋

临淄之稚女，宋郑之妙工。织素丽於日月，传画明於彩虹。洛阳之伎极，江南之巧穷。故饰以赤野之玉，文以紫山之金。空青出峨嵋之阳，雌黄出家之阴。彤眉发王屋之岫，碧髓挺青蛉之岑。粉则南阳之铅泽，墨则上党之松心。山乃崭岩郁山聿，路必□党□莽崎□。驭龙所不远至，驾凤未之前寻。乃杂族以为此扇，为群翳素女与玉琴。玉琴兮散声，素女兮武情。□天兮舒缥，暮云兮含□。窗中暖兮露始滴，池上凝兮月又明。玉琴兮珠微，素女兮锦衣。促织兮始鸣，秋蛾兮初飞。识桂茎之就罢，知兰叶之行衰。愿解□而捐□，指黄墟而先归。重曰：碧台寂兮无人，蔓丹草与朱尘。度俄然如一代，经半景若九春。命增得为彩扇兮，出入玉带与绮绅。（《本集》，《艺文类聚》六十九，《初学记》二十五。）



◇　丹砂可学赋（并序）

咸曰：金不可铸。仆不信也。试为此辞，精思云尔。

惟云场之少折，乃人迳之多忧。虽瑶笙及金瑟，离翠帐与丹帱。吞悲欣於得失，稀哀乐於春秋。焕如星绝，黯如火灭。星绝难光，光灭可伤。故从师而问道，冀幽路之或□。测神宗之无缓，践云极之不赊。信名山及石室，验青项与丹砂。□五难之重滞，摧九仙之轻华。故抱魄寂处，凝神空居。泯邈深昼，窈郁重虚。觇炫耀而可见，听穴寥而有馀。於是乘河汉之光气，骑列星之彩色。辍阴阳於形有，传变化於心识。浮恍惚而无涯，泛灵怪而未极。架日月之精照，骞蛟龙之毛翼。遂乃气穆肃而神奔，骨窈窈而鬼怪。缀葳蕤而成冠，点杂错而为□。出湎泣而遐骛，贯蒙鸿而上厉。凤之为兮蔽日，鸾之集兮为群。左昆整吾之炎景，右崦嵫之卿云。烂七采之昭耀，漫五色之□□。非世俗之习见，焉鬼神之尝闻。既而暧碧台之错落，耀色宫之珑玲。幻莲花於绣闼，化蒲萄於锦屏。□丹光而电□延，玩翠氛而杳冥。轩忄敞惘於长虹，阶宅傺於奔鲸。惑龙宫之殿称，迷忄万利之宫名。故灵偃蹇兮姣服，女婵娟焉可观。秀青色之泯靡，熳美目之波澜。襞日月之纂组，袭星宿之罗纨。百味酒兮灵之集，河供鲤兮灵之安。却交甫之玉质，笑陈王之妙颜。所以乐精玄於太一，妙宫徵於清都。箫含声而远近，琴吐音而有无。奏神鼓於玉袂，舞灵衣於金裾。韵踯躅而易变，律参差而难图。非南风之能拟，讵濮水之敢模。於是流氵养不一，遨曹无边。蛾眉既散，锺鼓都捐。乘彩霞於西海，驷行两於丹渊。山差池而镜壑，水清明而抱天。山舍玉以永岁，水藏□以穷年。拟若木以写意，拾瑶草而悠然。遂乃凝虚敛一，守仙闭方；智寂术尽，魄死心凶。白生不能关其说，惠子无以挫其芒。原其耻市朝之失道，疾谗嬖之不祥。却文采之□□冶，去利剑之铿锵。忄□生死於半气，惜百年於一光。故以铸金为器，丹砂为浆。惭吝既尽，妖怨当忘。吾师以为可学，而公予谓之不良欤！（《本集》，《艺文类聚》七十八。）



◇　水上神女赋

江上丈人，游宦荆吴。首卫国，望燕途，历秦关，出宋都，遍览下蔡之女，具悦淇上之姝，未有粉白黛黑，鬼神之所无也。乃造南中，渡炎洲，经玉涧，越金流。路逶迤而无轨，野忽漭而鲜俦。山反覆而参错，水浇灌而萦薄。石五采而横峰，云千里而承萼，日炯炯而舒光，雨屑屑而稍落，紫茎绕迳始参差，红荷绿水才灼烁。忽而精飞视乱，意徙心移，绮靡菱盖，怅望蕙枝。一丽女兮碧渚之崖，暧暧也。非云非雾，如烟如霞。诸光诸色，杂卉杂华。的的也。象□象璧，若虚若实。绫锦其文，瑶贝合质。遂乃红唇写朱，真眉学月。美目艳起，秀色烂发。窈窕暂见，偃蹇还没，冶异绝俗，奇丽不常，书琴羞艳，素女惭光，笑李后於汉主，耻西施於越王。神翻覆而愉悦，志离合而感伤。女遂俯整玉□大，仰肃金镳。或采丹叶，或拾翠条。守明玑而为誓，解琅□干而相要。情乍合而还散，色半亲而复娇。耸□车於水际，停云霓於山椒。奄人祗之仿像，其光气而寂寥。於时也，采霞绕绕，卿云缦缦。石琼文而翕艳，山龙鳞而昭烂。苔绿根而攒集，草红葩而舒散。日炫晃以胧光，树葳蕤而葱葱粲。无西海之浩荡，见若水之千寻。非丹山之赫曦，闻琴瑟之空音。理洞彻於俗听，物惊怪於世心。恨精影之不滞，悼光晷之难惜。阅有无於俄顷，验变化於咫尺。视空同而失貌，察倏忽而凶迹。野田田而虚翠，水湛湛而空碧。乃唱桂棹，凌冲波，背橘浦，向椒阿。□矶木石，洪漭蛟鼍。顾御仆而情饶，巡左右而怨多。吊石渚而一欷，怅沙洲而少歌。苟悬天兮有命，永离决兮若何。妙声无形，奇色非质。丽於嫔嫱，精於琴瑟。寻汉女而空佩，观清角而无匹。嫔杨不足闻知，夔牙焉能委悉。何如明月之忌玄云，秋露之惭白日。愁知形有之留滞，非英灵之所要术也。（《本集》，《艺文类聚》七十九。）



◇　灯赋

淮南王，信自华，淫命彩女兮饵丹砂。饵丹砂，学凤音。紫霞没，白日沈。挂明灯，散玄阴。顾谓小山儒士，斯可赋乎？於是泛瑟而言曰：若大王之灯者，铜华金檠，错质镂形，碧为云气，玉为仙灵，双碗百枝，艳帐弃庭，昭锦地之文席，映绣柱之明筝，恣灵修之浩荡，释心疑而永平，兹侯服之夸诩，而处士所莫营也。若庶人之灯者，非银非珠，无藻无缛，心不贵丽，器穷於朴。是以露冷帷幔，风结罗纨；萤已别桂，蛾欲辞兰。秋夜如岁，秋情如丝。怨此怀抱，伤此秋期，必然灯坐叹，停说忘辞。至夫霜封园橘，冰裂池荪，云雪无际，河海方昏，冬膏既凝，冬箭未度，□连冬心，寂历冬暮，亦复朱灯空明，但为君故。乃知灯之为宝，信可赋也。王遂赞善，澄意敛神。屈原才华，宋玉英人，恨不得与之同时，结佩其绅。今子凝章挺秀，近出嘉宾，吐蘅吐蕙，含琼含珉，璀骖雕辇，以爱国之有臣焉。（《本集》，《艺文类聚》八十，初学记二十五。）



◇　空青赋

夫赤琼以□燎为光，碧石以萎蕤为色，咸见珍於东国，并被贵於西极。况空青之丽宝，亦挺山海之不测。其所处则峻□层石，龟穴龙壁，素岸成云，龟砂如碛，外隐青苔丹草，内伏玉枝玛瑙，铜铅合生，菪确坚英。自非索险觅危，乘鲎履螭，倦春厌秋，断异镌奇，能得厕於轩宇，接君子之光仪！於是写云图气，学灵状仙。宝波丽水，华峰艳山，阳谷之树，崦嵫之泉，西海之草，炎州之烟，银台之鸟，穆王之马，都广之国，番禺之野，皆咫尺八极，镜见四荒，云烟始出，日月既张。若夫邃古之世，汗漫窈微，惟此青墨，所以造之。至乃翠灿轩室，葱郁台殿，杂蛟龙之文章，发麟鹿之炳绚，骋神形於锺□，舒怪物与雷电，亦有曲帐画屏，素女彩扇，锦色窈郁，绮质蔓衍，点拂浓薄，如隐如见。山水万象，丹青四变。咸百镒之可珍，亦千金而不贱。虽楚之夏姬，越之西施，赵妃、燕后，秦娥、吴娃，溺爱靡意，魂飞心离。侯青翳为藻饰，方艳红华与素仪。冠众宝而独立，信求之而无亏。（《本集》，《艺文类聚》八十一。）



◇　莲花赋

余有莲华一池，爱之如金。宇宙之丽，难息绝气。聊书竹素，傥不灭焉。

检水陆之具品，阅山海之异名。珍尔秀之不定，乃天地之精英。植东国以流咏，出西极而擅名。方翠羽而结叶，比碧石而为茎。蕊金光而绝色，藕冰拆而玉清。载红莲以吐秀吐，披绛华以舒英。故香氛感俗，淑气参灵，踯躅人世，茵□□冥，青桂羞烈，沈水惭馨。于是生乎泽陂，出乎江阴。见彩霞之夕，觌雕云之昼临。既翕艳千洲涨，亦映暧於川浔。夺夜月及荧光，掩朝日与艳火。出金沙而延曜，被绿波而覃拖。冠百草而绝，出异类之众夥。故先圣传图，英隐流记。一为道珍，二为世瑞。发青莲於王宫，验奇花于陆地。若其江淡泽芬，则照电烁日；池光当绿，则明壁洞室。曜长洲而琼文，映青崖而火质。或凭天渊之清峭，或植疏圃之蒙密。故河北棹歌之姝，江南采菱之女。春水厉兮楫潺□，秋风驶兮舟容与。看缥芰兮出波，摧湘莲兮映渚。迎佳人兮北燕，送上客兮南楚。知荷华之将晏，惜玉手之空伫。乃为谣曰：秋雁度兮芳草残，琴柱急兮江上寒。愿一见兮道我意，千里远兮长路难。若其华实各名，根叶异辞，既号芙蕖，亦曰泽芝。丽咏楚赋，艳歌陈诗。非独瑞草，爰兼上药。示灵丹砂，气验青□。乃要弃剑海岫，龙举云□，画殿兮霞蔚，图缣缟兮炳烁。永含灵於洲渚，长不绝兮川壑。（《本集》，《艺文类聚》八十二。）





◇　青苔赋（并序）

余凿山楹为室，有青苔焉。意之所之，故为是作云。嗟青苔之依依兮，无色类而可方。必居间而就寂，似幽意之深伤。故其处石，则松栝交阴，泉雨长注，横涧俯视，崩壁仰顾。悲凹险兮，唯流水而驰骛。遂能崎屈上生，班驳下布。异人贵其贞精，道士悦其迥趣。咀松屑以高想，奉丹经而永慕。若其在水，则镜带湖沼，锦币池林。春塘秀色，阳鸟好音。青郊未谢兮，白日照路。贯（《初学记》作贲。）千里兮绿草深，乃生水而摇荡。遂出波而沈淫，假青条兮总翠，借黄花兮舒金。游梁之客，徒马疲而不能去；兔园之女，虽蚕饥而不自禁。至于修台广庑，幽阁间楹，流黄乏织，琴瑟且鸣。户牖秘兮不可见，履袂动兮觉人声。乃芜阶翠地，绕壁点墙。春禽悲兮兰茎紫，秋虫□金兮蕙实黄。昼遥遥而不暮，夜永永以空长。零露下兮在梧楸，有美一人兮欷以伤。若乃崩隍十仞，毁冢万年，当其志力雄俟。才图骄坚，锦衣被地，鞍马耀天，淇上相送，江南采莲，妖童出郑，美女生燕，而顿死艳气於一旦，埋玉□於穷泉。寂兮如何！苔积网罗。视青{艹麋}之杳杳，痛百代兮恨多。故其所诣必感，所感必哀。哀以情起，感以怨来。魂虑断绝，情念徘徊者也。彼木兰与豫章，既中绳而获天。及薜荔与蘼芜，又怀芬而见表。至哉青苔之无用，吾孰知其多少。（《本集》，《艺文类聚》八十二，《初学记》二十七。）



◇　金灯草赋

山华绮错，陆叶锦名。金灯丽草，铸气含英。若其碧茎凌露，玉根升霜，翠叶暮媚，紫荣晨光，非锦□之可学，讵琼瑾之能方。乃御秋风之独秀，值秋露之馀芬。出万枝而更明，冠众葩而不群。既艳溢於时暮，方昭丽於霜分。是以移馥兰畹，徙色曲池。轶长洲兮杜若，跨幽渚兮芳离。映霞光而烁烨，怀风气而参差。故植君玉台，生君椒室。炎萼耀天，朱英乱日。永绪恨於君前，不遗风霜之萧瑟。藉绮帐与罗□，信草木之愿毕。（《本集》）





◇　灵丘竹赋

登崎岖之碧□，入朱宫之珑玲。临曲江之回荡，望南山之葱青。郁春华於石岸，□夏采於沙汀。远互紫林秘野，近币玉苑禁垌。於是绿筠绕岫，翠徨绵岭，参差黛色，陆离绀影。上谧谧而留闲，下微微而停靖。蒙朱霞之丹气，暖白日之素景。故非英非蕊，非香非馥。珍跨仙草，宝逾灵木。夹池水而檀栾，绕园塘而□肃矗，既间霜而无凋，亦中暑而增肃，每冠名於华戎，将擅奇於水陆，况有朝云之馆，行雨之宫，窗峥嵘而绿色，户踟蹰而临空，绮疏蔽而停日，朱帘开而留风，被□辂之窈蔚，结条荡之溟潆。或产□鹊之左，或植露寒之东。此皆金舆之所出入，瑶辇之所周通。（《初学记》二十八。）



◇　翡翠赋

彼二鸟之奇丽，生金洲与炎山。映铜陵之素气，濯碧磴之红泉。石锦质而入海，云绮色而出天。峰炎岩而蔽日，树静螟而临泉。霞轻重而成采，烟尺寸而作绪。热风翕而起涛，丹气赫而为暑。对氵修流之蛟龙，冲汶□之雾雨。耀绿叶於冬岫，镜朱华於寒渚。敛慧性及驯心，骞□翼与青羽。终绝命於虞人，充南琛於秘府。备宝帐之光仪，登美女之丽饰。杂白玉以成文，糅紫金而为色。专妙采於五都，擅精华於八极。传贵质於竹素，晦深声於百亿。嗟乎！鸡鹜以稻粱致忧，燕雀以堂借贻愁。既衔利之情近，又遁害之无由。今乃依《赤□》火之绝垠，出赤县之弦州。逭人迹而独立，击天倪而为俦。竟同获於河雁，不俱恕於海鸥。必性命兮有当，孰能合兮可求。（《本集》，《艺文类聚》九十二。）



◇　石劫赋（并序）

海人有食石劫，一名紫{艹□}。（《艺文类聚》作「嚣」。）蚌蛤类也。春而发华，有足异者，戏书为短赋。

我海若之小臣，具品色於沧溟。既炉天而铸物，亦翕化而染灵。比文豹而无恤，方蚌蛤而自宁。冀湖涛之蔽迹，愿洲渚以沦形。故其所巡，左委羽，右穷发。日照水而东升，山出波而隐没。光避伏而不耀，智埋冥而难发。何弱命之不禁，遂永至於天阏。已矣哉！请去海人之仄陋，充公子之嘉客。傥委身於玉盘，从风雨其何惜。（《本集》，《艺文类聚》九十七。）





◇　应谢主簿骚体

山□□静兮悲凝凉，涧轩掩兮酒涵霜。伤，。曾风激兮绿频断，积石闭兮紫苔伤，芝原寂少色，筠庭黯无光。沐予冠於极浦，驰予佩兮江阳。吊秋冬之已暮，忧与忧兮不忘。使杜蘅可翦而弃，夫何贵於芬芳。（《本集》）



◇　刘仆射东山集学骚

含秋一顾，眇然山中。檀栾循石，便娟来风。木瑟瑟兮气芬□，石戋戋兮水成文。摘江崖之素草，窥海岫之青云。愿芙蓉兮未晦，遵江波兮待君。（《本集》）



◇　山中楚辞五首

青春素景兮，白日出之蔼蔼。吾将弭节於江夏，见杜若之始大，结□周鳞以成车，悬杂羽而为盖。草色绿而马声悲，欷沿袖以流带。

予将礼於太一，乃雄剑兮玉钩。日华粲於芳阁，月金披於翠楼。舞燕赵之上色，激河淇之名讵。荐西海之异品，倾东岳之庶羞。乘文鲁兮锦质，要灵人兮中洲。

入橘浦兮容与，心忄敞惘这所识。视烟霞而一色，深秋窈以亏天。上列星之所极，桂之生兮山之峦。纷可爱兮柯团团，溪崎□义兮石架阻。□《风刘》飕兮木道寒，烟色闭兮乔木挠。岚气暗兮幽篁难。忌蟪蛄之蚤吟，惜王孙之晚还。信於邑兮白露，方夭病兮秋兰。

石□□兮蔽泉，雪叠{晶安}兮薄树。车萧条兮山逼，舟容与兮水路。愍晨夜之摧挫，感春秋之欲暮。征夫辍而在傍，御者□而载顾。

魂兮归来，异方不可以亲。蝮蛇九首，雄虺载鳞。炎穴一光，骨烂魂伤。玄狐曳尾，赤象为梁。至日归来，无往此异方。（并《本集》）





◇　杂三言五首（并序）

予上国不才，黜为中山长史。待罪三载，究识烟霞之状。既对道书，官又无职。笔墨之势，聊为後文。



◇　构象台

曰上妙兮道之精，道之精兮俗为名。名可宗兮圣风立，立圣风兮滋教生。写经记兮寄图刹，画影象兮在丹青。起净法兮出西海，流梵音兮至素溟。网紫宙兮洽万品，冠璇寓兮济群生。余汨阻兮至南国，迹已徂兮心未扃。立孤台兮山岫，架半空兮江汀。累青杉於涧构，积红石於林□□。云八重兮七色，山十影兮九形。金灯兮江篱，环轩兮而池。相思兮豫章，载雪兮抱霜。栽异木而同秀，锺杂草而一香。苔藓生兮绕石户，莲花舒兮绣池梁。伊日月之寂寂，无人音与马迹。耽禅情於云迳，守息心於端石。永结意於鹫山，长憔悴而不惜。

◇　访道经

百学兮异文，锦派兮绮分。珍君之言兮□无际，悦子之道兮迥不群。澹深韵於白水，俨高意於浮云。轨贤豪於後学，轶皇识於前文。兹道兮可传，可传兮皓然。挟兹心兮赴绝国，怀此书兮坐空山。空山隐辚兮穷翠萼，水散漫兮涵素壑。海外阴兮气昙昙，江上月兮光灼灼。东南出兮是一山，西北来兮乃双鹤。池中莲兮十色红，窗前树兮万叶落。四壁深兮乃□氵寥，左右虚兮如寂寞。寂寞兮山室，德经兮道表。荡魂兮刷气，掩忧兮静疾。信若人兮先觉，聊与子兮如一。



◇　镜论语

巡青史之残诰，览朱管之遗册。惟鲁滨之一叟，信衔道而探寂。世艰险而多阻，君英明而不革。讲业兮齐、卫，论精兮洙、泗。子之说兮义已秘，成贾、郑之雄理。考黄、何之壮思，惜古人之取才。瞰青云而靖意，意惆怅兮有端。才赠峻兮可观，宪妫禹而析法。袭仁谊而求安，不□燕婉而戚施。宁□甚踔於马兰，俾後生之庶士。鉴明德之音翰，惟山中兮寂寞。沉忧思兮无从，石红青兮百叠。山浓淡兮万重，日下兮□□。月出兮铜峰，竹色兮拂户。水气兮绕窗，味哲人之遗珍。析片句兮忘老，嘉石门之埋名。怜柳子之沈道，书吴伯於衣袖。镂颜子於心抱，筹出处之叔仲。酌言默之多少，若妙行与上灵。非积学之所绍，至游夏以升降。幸砥心而勿夭。

◇　悦曲池

北山兮黛柏，南江兮□石，□峰兮若虹，黛树兮如画。暮云兮十里，朝霞兮千尺。千尺兮绵绵，青气兮往旋。桐之叶兮蔽日，桂之枝兮刺天。百谷多兮泻乱波，杂□间饶兮骛丛泉。竟长洲兮币东岛，萦曲屿兮绕西山。山峦□兮水环合，兮石重沓。林中电兮雨冥冥，江上风兮水飒飒。盟清泠兮适潺□，白云起兮吊石。客子思兮心断绝，心断绝兮愁无闲。步东池兮夜未艾，卧西窗兮月向山。引一息於魂内，扰百绪於眼前。意春兰与秋若，愿不绝於江边。



◇　爱远山

伯鸾兮已远，名山兮不返。逮绀草之可结，及朱华之未晚。纟□余马於椒阿，漾余舟於沙衍。临星□兮树暗，看日烁兮霞浅。浅霞兮驳云，一合兮一分。映壑兮为饰，缀涧兮成文，碧色兮婉转，丹秀兮□□。深林寂以窈窈，上猿□之所群。群猿兮聒山，大林兮蔽天。枫岫兮筠岭，兰畹兮芝田。紫蒲兮光水，红荷兮艳泉。香枝兮嫩叶，翡累兮翠叠。非郢路之辽远，实寸忧之相接。欷美人於心底，愿山与川之可涉。若溘死於汀潭，哀时命而自惬。（并《本集》）



◇　遂古篇（并序）

仆尝为造化篇，以学古制。今触类而广之，复有此文。兼象天问，以游思云尔。

闻之遂古，大火然兮。水亦溟幸，无涯边兮。女娲炼石，补苍天兮。共工所触，不周山兮。河洛交战，宁深渊兮。黄炎其斗，涿鹿川兮。女岐九子，为氏先兮。蚩尤铸兵，几千年兮。十日并出，尧之间兮。羿乃毙日，事岂然兮。□娥奔月，谁所传兮。丰隆骑云，为灵仙兮。夏开乘龙，何因缘兮。传说托星，安得宣兮。夸父邓林，义亦艰兮。建木千里，鸟易论兮。穆王周流，往复旋兮。河宗王母，可与言兮。青鸟所解，路诚□兮，五色玉石，出西偏兮。昆仑之墟，海此闲兮。去彼宗周，万二千兮。山经古书，乱编篇兮。郭释有两，未精坚兮。上有刚气，道家言兮。日月五星，皆虚悬兮。倒景去地，出云烟兮。九地之下，如有天兮。土伯九约，宁若先兮。西方蓐收，司金门兮。北极禺强，为常存兮。帝之二女，游湘沅兮。霄明烛光，向煌煌兮。太一司命，鬼之元兮。《山鬼》、《国殇》，为游魂兮。迦维罗卫，道最尊兮。黄金之身，谁能原分。恒星不见，颇可论兮。其说彬炳，多圣言兮。六合之内，心常浑兮。幽明诡性，令智昏兮。《河图》、《洛书》，为信然兮。孔甲豢龙，古其传兮。禹时防风，处隅山兮。春秋长狄，生何边兮。临洮所见，又何绿兮。蓬莱之水，浅於前兮。东海之波，为桑田兮。山崩邑沦，宁几千兮。石生土长，必积年兮。汉凿昆明，灰炭全兮。魏开济渠，螺蚌坚兮。白日再中，谁使然兮。北斗不见，藏何闲兮。建章凤阙，神光连兮。未央钟□，生华鲜兮。铜为兵器，秦之前兮。丈夫衣彩，六国先兮。周时女子，出世闲兮。班君丝履，游太山兮。人鬼之际，有隐沦兮。四海之外，孰方圆兮。沃沮肃慎，东北边兮。长臂两面，亦乘船兮。东南倭国，皆文身兮。其外黑齿，次裸民兮。侏儒三尺，并为邻兮。西北丁零，又乌孙兮。车师月支，种类繁兮。马蹄之国，善腾奔兮。西南乌弋，及□宾兮。天竺、于阗，皆胡人兮。条支、安息，西海□兮。人迹所极，至大秦兮。珊瑚明珠，铜金银兮。琉璃玛瑙，来杂陈兮。砗磲水精，莫非真兮。雄黄雌石，出山垠兮。青白莲华，被水滨兮。宫殿栖观，并七珍兮。穷陆沧海，又有民兮。长股深目，岂君臣兮。丈夫女子，及三身兮。穿胸反舌，一臂人兮。□踵交胫，与羽民兮。不死之国，皆何因兮。茫茫造化，理难循兮。圣者不测，况庸伦兮。笔墨之霞，为此文兮。薄暮雷电，聊以忘忧，又示君兮。（宣城本《隐陵集》五，《释藏》驾七，《广弘明集》三。）





卷三十五




◎　江淹（三）





◇　遣太使巡诏

门下：昔明王驭世，巡岳采政；睿后司朝，观俗调化。故生无郁滞，物获修通，厘风拯患，於兹为急。朕以□薄，昧於大道，因睿玑之历，道三德之运，缅鉴前哲，寤寐永叹。思所以避访治蠹，询求民瘼。才寡务殷，若无津际，故以情深危薄，心疚夙夜矣。可普遣大使，分行四方，推贤荐能，问疾举滞。若其采野不避，犴讼有亏，妨氓利害，扰黩政经者，具以奏闻。如其谠言嘉话，真士智才，亦依名誊上，随事均量，务取厥中。朕将亲览，以弘远化。（《本集》）



◇　赐赦交州诏

门下：交部昔值时波，负海不朝，因迷遂往，归款莫由。今创制万寓，烟□造物，原刑四裔，泽洽中畿，□彼边氓，未均王化，宣弘远仁，荡以更始。可曲赦彼州统内，咸同旷泰。李叔献一人，即抚南士。其股肱文武，详材选推，并遣大使，宣扬朝旨。（《本集》）



◇　断募士诏

门下：设募取将，悬赏购士，盖出权宜，非曰恒制。顷者民罹氛蔼，世袭艰阻，因时流故，浸以成俗，斯风荡而未返。且滋长逋逸，开罪山湖。遂乃黥刑不辱，草窃无咎。平政察治，萌合甄革。自今已後，可悉断众募。（《本集》）





◇　封江冠军等诏

门下：缔基纬业，序功攸急；开历阐祚，酬庸为先。故以式霭曩书，载炳前轨。文仲假等，或诚亮艰危；效彰屯波，皆绩干两宣。勤图兼立，宜各分□社，以酬厥劳谧。（《本集》）



◇　大赦诏

门下：朕思弘风教，而刑圄犹积。永言前烈，兢叹载怀。今履端告始，群后执贽，治洽乐郊，华夷同泰。虽歌惭击石，采愧卿云，然景业初基，义深恒典。庆动玄灵，欢溢都县；悯彼幽黔，犹隔兹泽。思我兆民，共熙至化。（《本集》）



◇　北伐诏

门下：朕统历驭政，志包函夏，庶总文轨，无思不服。而逖焉狡虏，久为边虞。及宋末不庭，授策乖律，北州外沦，威风内毁。鉴彼隆替，慨叹盈怀。冕旒济河，翦彼凶狄，咸秩中岳，望祀汾阴，则声教鬯矣！犹以经纶惟始，恩化甫洽，劳民扰众，为政所重。故方辍六师，按经九伐。今淮泗告惊，书书驰闻；丑羯妖烬，送死北垂。徵天人之数，抚自来之会，无劳远兵，剿扑为易。盖因兹大号，荡其巢薮。可遣使某官，组甲十万，铁骑千马，斜趣颍、洛，冲其要津。某官某虎旅八万，舳舻数千，沿淮长驱，棱威清、汴。某官某舟师五万，直出淮、淝。某官控江右之锐，络驿继进。某官某率羽林劲勇，为水陆形援。某官某等并率义勇之众，互制掎角之机。戎车戒路，事宜总一。使持节都督南徐、兖二州诸军事、後军将军、南徐州刺史、长沙王晃出次江都，为众军节度。骁雄竞奋，火烈风扫。克定中原，肃清河、洛。便可内外纂严，以时备办。（《本集》）



◇　王仆射为左仆射诏

门下：端贰枢秘，实惟国祯；缉典宣机，所寄时彦。尚书右仆射、领吏部尚书、南昌县开国公俭，器怀明亮，风情峻远，业积□璋，才兼经纬。况乃节亮帷幄，誉敷端揆，升授之宜，盖允具瞻。可左仆射。（《本集》）



◇　王仆射领太子詹事诏

门下：管司东朝，历代所重；自非国华，莫允斯任。侍中尚书、左仆射、南昌县开国公俭，鉴识清瞻，理怀秀澈，绩亮朝端，誉敷佥议，赞业攸光，物听斯缉。宜总二官，以穆彝序。（《本集》）



◇　王抚军为安东吴兴诏

门下：震泽殷奥，抚驭须才。都官尚书、抚军、浔阳郡开国公敬则，志干贞烈，秉情开敏，忠勤之至，形乎出内。必能绥怀大邦，克隆美政。可安东将军、吴兴太守。（《本集》）



◇　曲赦丹阳等四郡诏

门下：朕兴言民瘼，昧旦求政，所以庶存简惠，缉兹治道。而玉烛未调，祥风尚郁。京辅及三吴，昔岁水灾，秋登既罕，今兹厉疾，罹患者多。纳隍之叹，为矜良深！可曲赦扬州所统义兴等四郡，其遭水尤剧之县，自今年以前，三调未充，而虚例已毕，官长局吏，应其备偿者，虽即事为愆，情在可亮。外详所除，以弘优泽。（《本集》）





◇　何詹事为吏部尚书诏

门下：官人之职，实难其选。所以弼谐彝品，谟明庶绩。今国治惟急，弥不可旷。侍中太子詹事戢，业履修平，体识详隐，自升宫闼，美誉咸闻。必能无懈於位，变兹流序。（《本集》）



◇　王侍中为南蛮校尉诏

门下：荆楚殷旷，任重寄深。毗佐之选，非良勿授。侍中、领秘书监、骁骑将军奂，秉心贞元，志局开亮，绩誉之美，在公屡彰。必能赞政南纪，播惠西夏。（《本集》）





◇　王光禄为征南湘州诏

门下：衡岳名区，荆湘奥壤。自顷凋弊，绥抚须贤。侍中、光禄大夫、丹阳尹僧虔，德履淹邃，识局详正，冲素之行，朝望攸归，历职之庸，载怀佥听。往任沅、湘，馀惠在民。今宜重敷善政，申此懿绩。（本集）



◇　柳朴射为南兖州诏

门下：河兖冲要，维□中畿。司牧之任，宜详其授。後将军领军、新除尚书左仆射、□阳郡国公世隆，业体淹济，思情通敏，功书王府，绩彰累任。必能宣弘恩政，威怀万里。虽哀疾毁顿，而礼有权夺。（《本集》）



◇　王仆射加兵诏

门下：散骑常侍、尚书左仆射、太子詹事、南昌县开国公俭，忠款昭著，任寄隆深，既光朝猷，允属民听。宜增威饰，以崇望实，可加兵二百。（《本集》）



◇　立学诏

门下：夫胶庠之典，彝伦攸先。所以昭振才端，启发性绪，弘字黎氓，纳之轨义。是故五礼之迹可传，六乐之容不泯。朕自膺历受图，志阐经训。且有司群僚，奏议横集。以戎车屡警，文教未敷。思乐辟雍，永言多慨。今关燧无虞，时和岁稔，远迩同风，华夷慕义。便可式遵前准，修建教学，精选儒官，广延国胄。（《本集》，案：《南齐书·高纪》有此诏。）



◇　王镇军为中书令右光禄诏

门下：纶言要密，历选为难。优秩崇显，允在旧德。使持节、都督江州、豫州之新蔡、晋熙二郡诸军事、镇南将军、江州刺史延之，业履冲约，秉情闲素，誉彰频试，绩著累朝，自居南服，徽庸克举。宜升宠章，管兼枢秘。（《本集》）



◇　张令为太常领国子祭酒诏

门下：庠议既敷，缙绅修属。师氏之任，宜归儒素。散骑常侍、中、书令骁骑将军、扬州大宗正绪，器识清简，理怀恬约，誉洽朝闻，声缉民听。必能阐扬玄宗，式范胄子。兼掌宗伯，望实惟宜。（《本集》）



◇　萧冠军进号征虏诏

门下：维翰之重，实资名品。使持节、都督郢州、司州之义阳诸军事、冠军将军、郢州刺史南昌县开国侯鸾，体局弘济，器操端敏，自莅任夏首，美政殷流，必能聿宣国化，以庇人瘼。宜崇显秩，允兹声望。（《本集》）



◇　褚侍中为征北长史诏

门下：蕃佐须才，非良莫寄。侍中、领步校尉炫，识业清悟，思怀淹畅，出外之誉，日闻其美。宜弼谐亲屏，以申茂绩。（《本集》）



◇　慰劳雍州诏

皇帝谢镇军宁、蛮二府、雍州文武士庶等；夫忠为令德，或感慨杀躯。信实美行，或殉义蹈节。而沈攸之小竖反覆，称逆西藩。袁粲、刘秉，潜使相扇。遂拥据石头，并图庙社。粲、秉既从王宪，苍黎同庆；攸之、孤州蚁聚，势必烬灭。刺史张敬，义气云腾，秣马星驱，全羽十万，殄兹氛鲸，曾不旋踵。彼州南阳白水，将相遗风；忠义之士，霜戈电发。但戎车暂动，念原未宁。冬寒卿皆无恙。（《本集》）



◇　为宋建平王聘隐逸教

府州国纪纲，夫妫夏已没，大道不行。虽周德之富，犹有渔潭之土；汉教之隆，亦见栖山之夫。迹绝云气，意负青天。皆待绛、螭骧首，翠虬来仪。是以清风扇百代，馀烈激後生。斯乃王教之助，古人之意焉。吾税驾旧楚，憩乘汀潭。挹於陵之操，想汉阴之高。而山川遐久，流风无沫；养志数人，并未徵采。善操将弃，良用慨然。宜速详旧礼，各遣□招。庶畅此幽襟，以旌蓬荜。（《本集》，《艺文类聚》三十七。）



◇　建平王散五刑教

府州国纪纲，吾谬绁朝组。乃班恩命，重渥华藩。践宠懋甸，永言政惠，良搅情寐。况旧楚地旷，前郢氓殷。水带枉渚，山币鲁阳。自顷田邑榛故，封井莱芜，财赋方屈，犴狱实繁。思所以厚风厘俗，变瑟改调。自五岁形已下，未连台者，一皆原遣，文武弹坐，亦悉复职。主局依旧施散，薄纡此怀。（《本集》）



◇　萧骠骑发徐州三五教

州府纪纲。沈攸之昔慢灵极，稽诛之日久矣。况称兵江汉之上，图衅庙阙之下，恶炽罪盈，民灵所绝。朝廷已克辰纂严，令舆夙驾。吾任先责远，义兼常慨，挺刃投袂，信见其时。方当水斩蛟龙，陆断犀兕，虽烈士衔志，壮夫投概，然云罗既舒，宜广威防御。所统郡县，便普三五。咸依旧格，以赴戎麾。主者飞火施行。（《本集》）





◇　萧骠骑筑新亭垒埋枯骨教

府州纲纪。夫汝南称慈，谅由掩□；广汉流仁，实存殡朽。近袤制兹茔，崇沟峻渐；古墟曩□遂，时有湮移。深松茂草，或致刊□。凭轩动怀，巡隍增怆。宜并为收，改葬奠祀。主局详辨施行。（《本集》）





◇　萧太傅东耕教

三府二州纲纪。夫宝农贱货，彩昭周滕；巡耕去贩，光炎汉录。故能业滋都野，产殷绂县。吾任属弘寄，思阐治源，虑以晨感，情以宵叹。今玄司调气，青祗伫节。陈即柔服方秀，电烁有期，桐萌无远。便当躬速绀耦，道先列辟。事均暂劳，迹在永像。可克日备办，详典施行。（《本集》）



◇　尚书符

侍御史大夫，尊冠贱履，君臣斯位；爱顺恶逆，成败可晓。未有凭陵我江郊，使轶我河县，而不流魂漂骨，丹宗血祀者也。沉攸之寂寥无闻，起自甲卒，邀我百战之军，乘彼一捷之幸，镌山裂地，纽紫要金。拥旗藩伯，便无北面之礼；受符方屏，即有专征之衅。箕赋深敛，毒被南郢；枉墨矫绳，害著西荆。鬼怪其性，故从始而遂终；狼戾其志，乃沿少而得老。山陵不崩，移殃为庆；践祚无贺，按剑称予。遂乃关驰送书，亭昭妖火。此而可赊，孰不可宥！今遣陈承叔、彭文之等，敢劲三万，前驱电耀，。吕安国、任侯伯、桓崇祖、曹虎头等，楼船二万，射蛟中流；苟元宾、郭文孝、程隐隽等，轻□二万，高旌蔽日；周盘龙、张文忄喜、薛道渊等，铁马五千，龙骧後阵。凡此诸帅，莫不气薄日月，精变虹□。或饮羽石梁，或超逾亭楼。索铁拔距，鹰瞵鹗视。顾眄则前後生风，喑鸣则左右激电。然後銮戎薄临，骁虎百万。六军徐轨，五辂迟旆；丹舰发昭，素甲生波。楼烦白羽，投鞍成兵；渔阳黑骑，浴铁为云。於是高山与深谷共湮，紫芝与白艾同灭。不亦惜乎，符至之日，幸加三省，其驱逼寝手之人，锋阵坞壁之主，若有投命军门，一无所闻，或能因罪立绩，赏不示私，斩祛射□，唯功是与。购慕之科，具列於上。信如白水，□然无二；台明详旨，飞火普加。宣下文书，千里驰驿。（《本集》，《宋书·沈攸之传》）



◇　始安王拜征虏将军丹阳尹章

既耀轩礼，涵蕤龚恩，爽泗□默。臣少识犹晦，哀辛方袭。籍以毓采上霄，搏华中汉，饮惠延光，亻面爵假息。不悟瑶离降映，绳河低文；翊言关禁，徙第京部。进宪蒙浅，尘紊徒盈；还迷忄□悚，风制罔树。循伏忧欷，灭虑焦衷。不胜荷佩之情。（《本集》）



◇　始安王拜征虏将军南衮州刺史章

绚服腾昭，懋册凝芬；汇对迷坠，惭泣交集。臣职右南阳，谢蒲鞭之政；任重临淄，无遣狱之化。自分金帝阙，参风尹讼，璧纬裁复，圭露讵淹。不悟□灵拂采，霄景汰色，复交书河楚，置传江吴。环章清润，□文肃路；宠艳内维，荣炫外圉。方梗名虑，有陋莩识；冲生□气，安以输谢。不胜荒震屏营之情。（《本集》）





◇　建平王拜右卫将军、荆州刺史章

□册停徽，车旗写曜；袭礼炫衷，迎恩震色。臣闻爵以能委，命以绩降。亦有玄云结吹，裒成□熏之厚；朱箱累辙，崇试宰之高。而臣纽组颁守，要玉备政。绩废江区，声隘河部；浮荣旷年，叨光赊日。谅以具察舆歌，取镜民诮。不悟皇德至凝，亭物帷幄。复使承官楚封，只秩漳士。任班河冀，事亚崤陕；横术辐辏，殷氓讼积。宁曰明哲，畴克胜寄。虽沥丹局，终惧蒙咎。不任铭戴匪处之情。（《本集》）





◇　建平王庆少帝登祚章

上书皇帝陛下：伏承肇嗣天震，云飞睿极；戎夏归服，民灵以戴。臣闻黄旗纡藻，瑞益於姬帝；紫云垂盖，效异於刘后。实乃深赐天衷，广映祗迹。伏唯陛下，骞英笃圣，涵灵纵睿，矩心明裁，绳道哲时，遥裔洛符，杂沓河纪。是以膺符宝宫，辑命珍殿；谊洗云密，德徽妫夏。睿发鸿原，长缔伟业。方绚声金图，腾华玉历；波瀹不氓，炎躔上汉。臣浴莩缔宠，诚兼亲屏，礼升之日，守官楚甸。不获勉躬储外，奉颛行间；魂泣江郊，心泫京国。不任悲仰哽慰之情。（《本集》）



◇　建平王庆王太后正位章

上书王太后殿下：伏承以令日淑辰，曾光枢景；庆芬祗外，礼蔚寰中。臣闻道懋第昌，业广祉盛；藻秩攸臻，宪章斯饰。伏唯殿下，柔明固天，夙资龚懿，芬蕙翔声，端简散誉，冠采挚任，腾耀徽姒，丹陵蕴德，玄丘栖圣，烟□国牒，衍溢民听，涵道席教，且咏且洽。臣忝任蕃圉，无由随例阙廷。不胜荒情。（《本集》）



◇　建平王庆江皇后正位章

上书皇后殿下：伏承以嘉月惠时，膺曜宸正；□珩昭品，□组在饰。休遍函夏，誉殷灵昧。伏唯殿下，岳曜静德，式怀谦顺，升降图传，左右诗史，夙锺茂资，早离芳训。故以腾馥秘闺，写问中帷。今灵纬载升，崇正辉典；衍教紫庭，丽轨华屋。声激绮组，风偃家邦；黎玄凑仁，云祗宅庆。远迩有闻，莫不倾渥。臣限外任，无由恭列轩屏。不胜荒情。（《本集》，《艺文类聚》十五，《初学记》十。）





◇　萧领军拜侍中刺史章

上书皇帝陛下：即日诏书以臣为侍中、骠骑大将军、开府仪同三司，班剑三十人等，持节都督如故。峻命在庭，光册充轩；虹骖耸服，朱□义伫盖。寅对以据，心影若倾。臣功乏至道，不足以题象魏；绩非振民，无可以书庙阁。半漏未晏，中钟而惊。实忌徵庸，超乘盛服。窃疑国宠，顿萃末躬。今寰海顺典，琼都咸光；调御惟新，□制就始。良宜整变宪经，诠明典纬。九河式耀，三辰戴晰。不悟陛下皇灵曲溢，大赉斯降。而鸿赏之行，乃於臣始。非所以腾振遥风，激昂品流。舆人之诵，具闻其黩。频露慊祈，未叨鉴顺。今便虔礼青轩，谨躬丹墀。忧符怵惕，惭属兼轸。不任屏营之情。（《本集》）



◇　萧拜相国齐公十郡九锡章

殊命宝典，郁降云天。采昭轩骑，光流城御。震惊华礼，神气交越。臣才谢深英，器惭远度。进寡兵车召陵之盟，退靡朝歌河内之会。无束马山戎之绩，悬车流沙之功。故望宠未安，践荣加惧。况纳陛朱户，事绝群班；金玺朱绶，仪参鸿典。闻命屏营，以忧以坠。近申微款，日月之鉴既阻；方惧难慊，兰芳之旨愈峻。遂致百辟卿后，踟蹰於魏阙；銮辂旗□，方幸於臣府。怅然遥虑，将贻厚戾。文章徒单，迄无蠲省。而天威咫尺，丹怀罔固，辄肃恭文物，翘拜荣礼。违距以深，追增怵迫；德□宠盛，於斯为徵。非臣鄙虚，所能酬对。（《本集》）





卷三十六




◎　江淹（四）



◇　建平王让右将军、荆州刺史表

茂宠乃临，炫夺彝典；巡恩镜饰，搅情震虑。臣闻该秩诏序，匪贤莫能孚其职；端维裂陕，非功无或滥其选。所以轮鞅国典，缔结民纽，五威咸平，四精或训者也。臣践行迷方，试业敝绪，徒以缀采宗莩，承渥帝席，执圭戴笔，函荷出内。至乃曳组河县，蔑驯羽之化；鸣环京毂，谢批鳞之政。声绩两无，风化双缺。而龟纽未剔，玺书频降。复改册湘区，分瑞衡服，竟无贾琮交部之廉，终乏郭□并壤之信。固以杂沓民明，湫隘身讽。不悟皇灵再辉，河海重渥，遂逾恒采，妄赉异等，荆门务要，方城任积。水交沅沣，山通岷峨；襟带百县，萦抱七州。上德懋勋，题居斯地；宁臣胶固，所宜膺荷。是以焦薄魂色，惊迫心影。谨刷睿情，置露弱志。伏愿陛下，停旒弛琪，暂昭琐曲。则铸才式弘，练物惟远；王度既清，蒙识以泰。不胜惭据屏营之情。（《本集》）



◇　建平王庆明帝疾和礼上表

臣闻庆动至玄，则昌衢敦序；教孚上云，则紫寓交泰。故祈寒溽暑，无以变其和。□火凝阴，不能徙其气。伏惟陛下，至德遐穆，实天纵圣，仁铸苍岳，道括寰海。故丹陵之君，款金泥而谢贤；妫墟之后，眷龙图而惭德。颂声蔽逵，歌思币道。而望景暂亏，轮光少暧；玉棂违和，金幌辍念。百祠未遑，四岳匪处；吉蠲为庆，神御方休。瑞广文龄，祚深武日。具为涵教，倡愉兼荐。臣班戚奉慈，实自庆舞。不胜悦豫之情。（《本集》）



◇　建平王庆安城王拜对表

丽采绳河，映萼睿圃，淑问夙孚，令仪早晰，撰告侯辰，昭膺耀序，国维富礼，皇涂凝卫，具生属庆，怀识戴跃，臣涵悦楚边，魂驰阙阙，不任下情。（《本集》）



◇　建平王之南徐州刺史辞阙表

臣闻承宠灵，闵默假日，徒抱皇慈，无充横草。而品第乃崇，轩服逾峻；顾兹□躬，弥觏荒昧。今便奉官外甸，卷迹徐山，托慕宸严，载维感恋。哀疾不获诣阙，不任穷鲠之情。（《本集》）



◇　萧骠骑让封第二表（《艺文类聚》作为齐高帝让司空表）

臣某言：写沥愚丹，己续前表。猥降前诏，未垂镜恕。一省惊惭，再悸魂府。静躬自察，启居匪地。臣闻日薄星迥，昊天无以爽其节；山盈川冲，厚地不能亏其度。岂不灵铸言限，神极无失！况世道恒沦，人彝剽夺。数满必洽虚，饰小故乱大。臣才非右贤，任钧左戚，祚开山河，兼金叠组，爵侈常班，宠溢前达，以荣以渥，且惭且□。虽嘉铭丰收之恭，更惧循墙之速，矧乃三司业贵。上将地崇总录务广；河汾寄深，□寓方启。剑卫增肃，既惊朝野，足震城邑。殷、周富士，犹难其人；汉、魏多才，亦罕兼职。且麟阁之臣，尚有位不及铉；全器之侯，犹或任不并台。名爵无假，前世之雄规；车旗勿滥，中叶之英轨。况鸿诰郁集，懋册顿萃，谅非虚薄，轻所膺符。今殷、夏既声，封国式固，故天地□单耀，日月更辉。陛下停若镜之明，流如云之爱。（《艺文类聚》作「暧」。）方求士於版岩，宜思贤於屠肆。而私臣以闱庙，宠臣以帷鼎，位兼文武，职总内外，非所以发梦渭滨，储精河上。镌金刻石，既不可诠；舆歌里诵，其谓臣何！仰绿大道方行，苍祗宅气；威灵所烛，九功咸咏。宁於庸臣，独隔恩耀！誓守愚衷，重扣云日。如蒙恩宥，实生之幸。不任慊款之至。（《本集》，《艺文类聚》四十七。）





◇　第三表

臣某言：臣再抽慊请，辞伪理屈，侧守圭漏，伏望衷鉴。而宸纬严秘，愫宗徒悬。优奖之降，非复常旨；肃奉惊据，曛晓如失。臣昭册访古，诵史稽昔，以为敷道之寄，管物成务；总录之重，匡绩毗风。莫不下协河岳，上踵光纬。先王所以长世，後睿所以字氓，缵金图之要，辅枢历之机者也。臣本琐姿，不慕闻达。昔值英世，频遘时来，感激光私，未能自返。乌可超乘厚任，妄据高图？天道既平，鬼神好谦。臣亦何人，而独斯处！所以不恤色忤，频犯鸿威者，正以方圆之景已满，丹彩之色难加。政能纬俗，匪务旁职；坐而变道，必在其人。若臣武未属囊□之分，文不蔼樽俎之间，德非时秀，道乖物宗，虚饰疲伍，空贻上位，则天变彰於飞流，地眚见于震压，惊荡民听，芜沮物议。纶言之出不追，金石之谬已远。岂唯败锦伤经，毁鼎覆饣束而已哉！自非西京上绩，东都名勋，河右群贤，江左诸彦，有诬叨天爵，以为已功者也！昔南楚偏君，鄢郢小政，执□柱国，尚不轻授；况车轨其文，四溟同宅，而以鄙蔽，超居金铉，殊任郁起！臣心忧魄悚，视丹如绿。伏愿陛下暂停冕纩，少察愚贤，鉴臣□情，愍臣孤志，广天下之惠，可匹夫之谅。则国步永清，陛下永无谬误！不任忧骇之情。（《本集》）



◇　萧骠骑录尚书事到省表

臣某言：臣自妄蒙异宠，轻荷殊爵；昼昃独耸，夜艾方惊。诚以设器瑶陛，取监冲满，悬魄金波，徵验亏阙。兹乃天数去盈，人经好退，后所以裁成万品，下所以各慎百司，未有违才易贯，克负永业者也。且量力之诰，实炯前书；辞科之诲，且昭昔牒。况臣徒竭弱质，忠贞未对，犹叨今恩，山岳非重。故暂属交丧，频烦表疏。必谓巡崖之慊不忽，气亮之请可期。不悟皇明神邈，鸿奖弥深，虽守丹愚，竞绝蠲恕。今辄耀缨上序，锵□中轩；德轻施重，左右生华。志尽输谢，终愧报效。不任下情。（《本集》）





◇　萧骠骑谢甲仗入殿表

臣某言：臣即日被敕，赐给甲仗五十人入禁仪武殿，饰冠畴典，局此盛恩，五情铭载。臣闻国之利器，在祀与戎兰之设，实允储方。故官骑宸居，羽林天部瞰城龙塞。言伏鬼言臣股肱之力，不足以染丹青；横草之勤，宁可以镂金石！而鱼服象弭，一旦虚授；诞锡金□，方兹为绚。黄河如带，比今非赏。故异宠之袭，心魄其惊；不世之服，苍祗同辉。虽攀灵河汉，骏奔明哲，惭迹骇衷，无情以处。（《本集》）





◇　萧骠骑让豫司二州表

臣某言：臣倾心驻气，不蒙睿感；忧□交镜，中寐再惊。臣闻国历惟耀，则藩伯缉其才；朝纬伊序，则方牧司其度。用能睿纽弗亏，民教可变者也。臣自少器业，无闻弘大；误变燕鼎，超凭吴舟；托翰负组，假翼要琼；质图玄素，文写青□。爵富诸公，任高群彦；铨梁既失，辐诮所凑。虽仄影毗道，徇身赞德，朝徽不昭，民听具溢。岂非性力知限，鉴度有崖。乘兹而处，犹惧率辱之耻；况此以任，何堪涌溢之赐。且董督条兴，盖非盛古。至乃河襄初授，或体兼上才；江表广任，或功为物首。臣绩陋於国，不勤睿朝；宠集若是，非所克取。终抱寸襟，重露愚见。伏愿天铸广裁，地灵厚载。特垂蠲渥，使不矜盈。则藿质蓬性，庶无矫夺。不任匪晏之情。（《本集》）





◇　萧骠骑上顿表

臣某言：伏见明诏，銮舆便亲御六师，臣又谬总群帅。窃闻金火告耀，昏明代卷；云电溉凑，经纶相袭。所以草昧县寓，昭晰区宙。况乃逆徒阻兵，器掩西服，虽蚁众鼠窃，势必褫散。然寻仞难贷，原烟易灭。臣受算内楹，棱威外阃，按甲视夕，沽襟待旦，翦此凶渠，庶匪旷旬。但玉辂躬临，云跸亲驾；悚慨交心，实百常愤。今便严率所统，克此月二十六日出次戎郊，故已望江源以轸叹，想荆山而增厉矣。进止之宜，更听敕旨。不任悚企匪宁之心。（《本集》）



◇　萧骠骑谢被侍中慰劳表

臣某言，即日侍中秘书监臣戢至，奉宣诏旨慰劳，便受毂中帷，练甲外垒，旌麾蔽景，舆徒竞气，人怀秋严，士蓄霜断，晦魂已掩氛竖未悬，稽钺伫威，寝兴震慨，今王人临郊，皇华降庭，辉辉望实将激威武，戴□之夫，迎光蹀恩，投石之师，攀昭竦惠，楚缤越醪，方兹惭润，臣忝属阃私，弥抱渥洽，不任下情。（《本集》）



◇　萧骠骑庆平贼表

臣某言：狂贼沈攸之，弃天犯纪，毁礼灭纬，外陵南畿，内□西夏。禀血涵气，咸百雠愤。赖皇威遐制，睿图广驭，四海竞顺，其会如林。仰缀宗稷之灵，俯辑士民之效，故严敕裁交，妖锋折首，凯期既届，饮至在晨。斯乃紫历方永，苍氓同庆。臣备符宠私，时深□舞，不任踊跃之情。（《本集》）



◇　萧骠骑解严轮黄钺表

臣某言：逆□电炽凶妖雾舒；志未□天，情已类社。故乃驰羽江郊，骛燧山甸。虽藏智审其黥戮，涵识判其奔沮。然兵扈难轻，义险宜备。故膺宠无辞，奉钺不谦。今元凶既殪，丑徒自紊。□霭方卷，郢氛已廓。乐官登肆，礼衣曳朝。不宜复假殊服，取缺彝则。辄上还王府，永戢秘馆。（《本集》）



◇　萧骠骑让太尉增封第二表

臣某言：以铉司崇贵，衮位渊严，非德非功，无忝无滥。故誓魂肆请，舒衷仰谒，不能曲流慈昭，遂乃徒洽恩奖。周览未交，灵爽以惧。臣历古洽图，循远访绘，未尝不丽选台衡，妙简槐采者也。鲁郑之贤戚，曹、萧之动彦，吴、邓之盛功，王锺之表业，孔明之居蜀，茂弘之在晋，佥曰伊人，是以处无懦色。臣官逢昌世，运渐时明，频烦紫渥，绸缪睿命，身薄施厚，感厉愈深。遂负机绳之托，猥集衡梁之任，风轨不树，徽猷罕宣。无以式翦寇兆，载弭奸义。虹致虹□阻於上京，□妖扇於下国。实赖藩伯鞠旅，侯甸入守，□枪旬始，烟祛雾卷。故皇道威棱之由，神纬昭昌之效。臣岂有探尤察幽之智，攻城野战之力哉！今迹无小功，事贻大赏，愧寤终朝，惭梦流夜。咨此庸弱，何以任忝！伏惟淮、泗犹梗，赵、魏未宾，中原久芜，神州方翳，思乐盛猷，原厉声颂。将陪云骖以比狩，扈朝服以济师。乃为少雪庸诚，微谢天眷耳。宁容遽窃茂爵，轻颂鸿名者乎！伏愿圣渥遐覃，赐以矜宥，霈焉垂仁，穆然惠德。血祈旦亮，慊志夕满。虽蹈疵戾，犹深忭跃。（《本集》）



◇　萧骠骑让太尉增封第三表

臣某言：撰心求私，精衷请亮。情不感神，理无动天。诏饰既降，辞表是绝。朱绂方臻，金铉未宥。魄虑再驰，诜然改席。臣局志久战，浅概已领，具烦寸管，备黩尺史。旷旬浃景，祈指遂宣。犹谓设品分职，实以仰铨璧纬，列宠县荣。故乃俯酌瑶陛。迹联盈缺，道协兴降。能，。上睿所以佥举，前英所以详能，今若第随私贵，爵与私富；紊荡邦经，断折民纪。岂可还风中叶，逖听遐代者也。臣才乏往贤，绩谢古烈。妖锋击火，将炎天地。幸郊甸或静，江山以□。文轩华剑，既荣既峻。侯封桂食，又盈又满。禄高诮厚，任重丽深。弱节兼诚，誓思不浅。伏愿降慈，特垂明愍。臣奉国犹家，虑公若私秉轴之钓，心希在冶。不任恳恳之情。（《本集》）



◇　萧骠骑让油幢表

臣某言：奉诏赐车一乘。窃以国容方穆，旗章式序；朝礼永清，仪服咸贯。故象革□镳，尚炯明图；朱箱玄盖，犹昭汉篆。皆旌羽勿差，功庸匪滥。臣忝爵山重，蒙荣海深，袭恩祗册，已惭初筮。浮禄素位，方疚心路。鉴古以惕，巡世罔然。不宜假文丹□，空饰皂□啬。仰思至道，俯恤物僭。伏愿圣远，特停华渥。书愚上请，追深累惧。不任下情。（《本集》）





◇　萧太尉上便宜表

臣公言：臣闻经邦纬治，去华为急；体国治民，循素乃安。圣诰遗风，具腾丹册；贤言流沫，备宣青史。何尝不翦削浮奢，销遗文绘然後颂音载兴，泽洽式广。楚驾百马，民杂国凋；秦修万骑，教凶业坠。刻桷丹楹，礼有常序；朱︶皂盖，古无滥秩。缥衣纶绶，汉置前制；奇服怪物，周设常刑。皆节俗约训，反朴还风；肃政黎心，厘一民志。故礼奢宁俭，宣尼之高风；以义止利，孟轲之宏规。若乃文彩利剑，道鉴其元；雕虫篆刻，世昭其浅。虽儒、墨异学，名、法各治，至於尊本舍末，其概一也。故申、韩之立典，管、晏之制书，贾、陆之鸿笔，严、徐之博辞，《食货》兴志，《盐铁》生论，莫不异说而同俭，乖议而共治。然世沦物起，道缺事迁，盖源起西秦，波被东汉，一魏不变，二晋未革，所从来者远矣。洎高祖武皇帝业高县寓，化格区宙，匪躬谦度，方追重华，纳簏之勤，约情□操。乃取文命卑宫之义，去金锦之巧，无帷帐之饰。唯修远图绥国之术，祈劝力耕济世之规。是以政平刑偃，紫阶斯廓。太祖文皇帝恭己明台之上，听政衢室之下，九官咸静，万绩惟凝。亦复务抑华诩，思裁□太。舆马翠翟之丽，登乎外禁，瑶碧绮组之玩罕设於内宫，政大德立而五路谧，鸿名建而四民宁者也，自顷政教日替，敦庞月亏，谁惟历稔，亦曰淹纪。至乃帝倾海外之宝，王城尽天下之秘。象席珠履，一蹑而即收；镂琴彩瑟，再抚而已损。□衣随尘而罢，罗袂从风而弃，百民染其声奢，万姓被其驰荡故圜□之里，富者窃梁、楚之乘，伎巧之家，豪者袭王公之服。於是有文靡虚丽，骄邪不典之器；精纤空饰，妙虫非常之玩。农夫勤耨，不充浮伎之资；蚕女务，无给点刻之费。将恐去实就华，未之所届；背源从流，不识其止。求国富兵强，宁可得乎？今江南所宅，正汉、魏两州之地；户口所检，裁文、景三郡之民。旧齐故鲁鞠为茂草，全赵盛魏，豺狼所嗥陛下方欲鸣銮中土，朝服济河，不改斯术，则未见其可也，臣谬属大任，窃同忧泰，日晏宵分，实忘饥寝，苗治其莠，职此为先。辄具条便宜，可以安邦利民者，事事如右。率以闻见，谨简圣听。若其咸允，谨请敕付外施行。（《本集》）



◇　让太傅扬州牧表

崇绝之宠，降自白日；殊甚之礼，坠於青云。祗畏验盛，若夺魂鉴；巡席无容，当轩改色。臣闻天地之大德曰生，圣人之大宝曰位。将以启廓灵纬，崇树神纪。百司备列，贵贱之分既炳；九官咸赞，升降之际可明。故皇极不爽，国步斯泰。虽金妫各政，姬华异治，未有革序变伦，而能流英发耀者也。臣才惭右贤，功愧上烈。平赵、夷魏之气，无宣於国书；济河登山之威，未亮於左史。既罕龙韬、金匮之效，又乏楹音帷中之绩。卫主宁谓提横流，匡危不足生细民。故小节时显於艰难，大勋无纪乎廊庙。而乘轺、服冕，荷萧、张之赏；开城裂域，受冯、邓之爵。不能翊教缉政，厘济氓隐，赞邦弘化，饰整朝辉。是以德少宠多，舆人立规；才薄位厚，处士兴议。故玉烛未调，道治犹郁者，臣之为愧也！不悟陛下复停日月之华，凝烟露之润，擢臣琐姿，鉴臣陋诚。前恩未旷，後宠已袭；上公秘钺，声振都鄙。文剑雕舄，礼殊轩殿深裒之逮，方今为绝。大□之降，比古为超。臣亦何功，当处斯忝！伏愿道邈先帝，理镜众寂，被气顺方，涵生获庆。特辍策书，时停鸿册。则人歌佥平，物抱至欢。（《本集》）





◇　萧重让扬州表

臣公言：臣以功狭赏峻，世诰所□；才弱宠隆，道经所讲。故写魂誓赡，庶留天瞩；图骄虑满获守私吝。不能青萍引风，阳燧要景。复降纶册，徽采兼明。影迹交战，水烟相薄。窃闻周、夏异章，玄、素各礼；儒、道二宗，名、墨两教，咸以驭俗为急，佥以得人为宝。於是尊官上品，乃贻玉振之贤；鸿等懋烈，为取金声之彦。或有济世夷难之略，辉耀内眠；导江疏山之勤，缠结中寓。深德衍溢，大功振惊，然後超居国右，郁处朝端。故九职惟宣，六典式序。丹青所以传其蔼，磬官所以扬其音也。臣才蔽识浅，非集誉於乡曲；荣降宠臻，乃假翼於皇极。遂事等话言之寄，任钧符负图之重。职总表里，地识机务。位班昔良，知阙前修。居官不闻其风，处秩焉见其政。寰域之治未缉，街县之讼方兴。缯贩之士无荐，管库之家寂寞。四维不阐，五教罕敷。安可以底慎财赋，交正庶士者也？今辍和毗道，仄身赞业，尚据晦晓，获蔽璇图。况异礼更饰，褒命复崇；名超列辟，爵拟群后。上仁居之，犹涵惭德；臣实空儒，伊何以胜？既诬人文，将黩玄纬。凌历飞流之眚，惧失正和；晦裂□雾之灾，且滥庶物。臣是以寤寐永叹，忧国虑私者也！伏闻陛下，裁天赋品，制地平施。使旷世之典，不遂臻於末。躬；迥代之轨，无顿被於兹日。素心丹魄，□然靡疚矣。不任忧迫之情。（《本集》）





◇　後让太傅扬州牧表

臣公言：臣再辞非谦，重让靡饰。实以爵高中世，历古所难；宠冠上台，绵代谁易！诈图辨箴，如镜如水；检崖览志，匪雕匪文，魂祈梦请，驻心挂气。陛下犹降以玺书之荣，被以丹碧之采，顿然变容，一虑九逝。臣以为寒暑繇乎平分，晦明验乎天道，咎誉起於微薄，得吝生於小疵。故铨衡既陈，锴发之异必县；铜墨咸设，分撮之殊已倾。圣哲不能爽，鬼神由避。况臣鄙概早盈，陋才久溢，第超庶后，神绝群班，仰赞东序之宾，平参南宫之政，穷盈极满，於斯为甚！鉴兹隆替，渊冰非譬，所以坐洞房而不悟，下轻帷而叹息也。古之驭教，当有道焉。量能而受赏，撰智而锡位，深乃裂组，远故分□。前人以为称首，昔贤以为美咏。自非上德横乎天地，高绩格于区宇，烈誉馥於一时，茂名郁乎当世者，岂有降今日而莫先哉！臣爰蒙殊寄，六稔遂交；及荷总任，二耀忽周。未能塞谤生民，获免僮讼；何盛勋之足题，讵深烈之可铭乎！而因委忝滥，逾溢伦等。朱轩跃马，光出电入；貂冠紫绶，宠蔼霞昭。臣闻阃宗奉国，犹非报殉。方将身侍銮盖，雪齐、鲁之侵地；手执羁鞫，骛燕、赵之远郊。然後追迹范、张，濯缨汾射臣之志也。华爵盛典，非所敢宁；伏昭古巡，将流圣察。无使匹概血诚，不谅於睿衣；宠芬英猷，遂芜於里听。岂伊庸臣独蒙其疵，亦曰海隅咸被其利焉。（《本集》）





卷三十七




◎　江淹（五）



◇　萧被侍中敦劝表

臣公言，即日侍中臣惠基给事黄门侍郎臣僧珍至，朱盖乘云，玄轩肃雾，坠高天之旨，集微臣之躯，神爽矍然，敛影无地，臣初长血心，未启素概，辞从意空，言随事尽，不能降陛下一时之恩，借俄顷之□，遂枉近侍，貂簪轼庭。臣自亮无庸，何以集此？退咎慊诚，悲枉垂光，进戒朝训，亏兹盛序，感虑踯躅，萦结梦寐。臣检古少例，巡今逾疑，岂有妄叨天功，虚窃上赏，近谬国华，坐取隆贵？人见其过，外惜皇猷，内畏私眚。昔西京鼎秩，汉世权家，丹墀网户，击钟连骑，何尝不以骄满贻戾，谦冲要福者哉？臣不能遵烟洲而谢支伯，迎云山而捐许由，激昂荣华之间，沈潜印组之内，光饰既超，宠灵亦远，江左已来，罕见其伦。今位冠朝端，通侯万户，结象弭於前衡，奏金管於後阵，都野宗其荣盛，视听敬其炎贵，臣一旦居之，谁以为不忝者乎？而陛下犹崇以异礼者，是增臣之戾也。况复肃延华劝，实深窘迫，伏愿俯矜单志，赐遂前请，则世寝横议，臣蒙缓责。（《本集》。）



◇　萧被尚书敦劝重让表

臣公言，臣五写丹翘宜蒙凝□，一降王人，遂无蠲察。复遣尚书臣岱、兼侍中臣奂等奉宣慈灵，重赐勉诲，镜伏回环，悯然失图，心魄交忄□，渊谷匪譬。臣自初被诏，迄于今时，载惭载疑，以悚以厉，岂非深惧鸿典，永忧末躬？故琴瑟徒鸣，不传广乐之响，灯烬空举，焉续景星之耀。何则？卓乎小者，不足以任大，守於蔽者，不可以语通。臣器乏渊源，识暗机务，伦济夷险，每凭璇历之远，戡折氛□，辄资群才之效，臣宁有采奇鉴隐之能，纲国提民之功乎？不谓过延渥洽，谬攀河汉，荣宗□□，宠华□映，籍声探议，共知其幸。况傅保之崇，殷周特贵，牧司之寄，魏晋称重，上昭妙德，次凝英勋，有逾兹序，鲜不紊裂。今陛下方避金门之听，调绣□之政，何得去礼废雅，近於臣始？既无前章，孰表後世？臣才孤位峻，待罪无日矣。情哀理感，事尽於斯，伏愿一运天景，微见藿心，则物不逃形，臣何恨焉，不胜憔忧狼狈之至。（《本集》。）



◇　萧让剑履殊礼表

臣公言，近仰□威灵，辞移理夺，故欲冒忝传识，必避殊礼；不悟复凝令诏，雕饰非常，镜睇未周，金火交虑。臣闻宠以昭贤，不滥才外之华，荣以丽身，岂谋分表之渥，哲后所以佥授，贞臣所以慎荷，故行□行玉，尚无轻颁，一爵一号，犹宜详品；况剑舄升陛，赞唱异仪，殆为对越神体，抗礼天极。汉魏旧载，唯斯称重，虽英衮□朝，贤武满世，蒙此典者，乃旷古时降耳。谅由功饶赏结，名高器深，金蝉绿绶，未能蔼其采，琼□朱绂，不足宣其荣，方加以履殿，优以勿趋，虽至第为上公，贵为皇王，伫望兹礼，犹邈如也。臣何□单业，得兼昔人，且今所虑，受以惧覆，悔岂有及，复闻殊旨，增其忧迮，抱此愚款，以宾为请。伏愿天鉴，顺臣所守，则虽没九幽，传荣万叶。（《本集》。）



◇　萧拜太尉杨州牧表

玄文既降，雕牒增辉，礼蔼前英，宠华昔典，仰震威容，俯惭陋识，心魂战栗，若殒若殡，臣景能验才，无假外镜，撰己练志，久测内涯，故让不饰迹，辞非谦距，寸亮尺素，频触瑶纩，丹情实理，备尘珠冕。而宸居寂阻，九重严绝，徒怀汉臣伏阙之诚，竞无鲁人回日之感，所以迥惧鸿威，後奔殊令者也。既而永鉴隆魏，缅思宏晋，国之大政，在功与位，故治民纽乱，不处舆台之下，去勋舍德，宁班衮司之上，咸以休对性业，裁成器灵，讵有移风变范，克耀伦序者乎？臣绩不□朝，忠岂宣国，名爵赫曦，黾勉优忝。陛下久超以异礼之荣，越次殊常之秩，虽寝寐矜战，曲垂哀亮，而玺册冲正，愈赐砥砺。今便肃顺天诰，恭闻睿典，审躬酌私，必跋危挠，将恐氓俗由此方扰，轨训以之交芜，臣岂不勉智罄忠，末知所以报奉渊圣，输感霄极，取诸微躬，长为惭荷。（《本集》。）



◇　萧太傅谢追赠父祖表

臣公言，即日兼谒者仆射姓名奉宣诏书，追赠臣亡祖某太常卿，亡父某为散骑常侍、特进左光禄大夫。宠辉泉扃，恩凝松石，奉渥铭心，祗光恸虑。臣行阻□玄，躬早荼棘，如创之痛，昃日不追，终身之恤，霜露弥感，虽惭曾舆乔木之敬，实抱仲路华毂之哀，自谬籍□金，空贻组绂，爵侈於公，禄盈於私，何尝不静欷共结，默慕交深？不悟睿孝动天，昭性旷古，惠被远纪，泽演庆世，丹情靡谅，峻册愈凝，大荣集身，尚惊异施，况宠洽山柏，特振殊造，销骨沥命，犹不胜谢，不任鲠泗荷□之诚。（《本集》。）



◇　萧太傅辞舆驾亲幸表

臣公言，近以神舆将降，昌启丹辞，重被还旨，未垂□允，让尊弥光，褒优愈临，惭疚既积，敢忘谦请。臣乘幸藉私，岂曰无潜，攀霞镜月，非复常所，此必让德，信在於兹。但恩严交泊，固守莫从，免默恭典，伊荣加戚，宁容爰枉鸾驾，式惊臣府，访心验己，谅以不夷，求物校迹，誓无此义。且古今异饰，紫青变礼，取诸臣躬，未觌其安。伏愿陛下赐止冕辂，时停云驾，则俗践知方，臣蹈厚泰。（《本集》）



◇　萧让前部羽葆鼓吹表

臣闻国容军礼，旌羽昭其华，品骑第乘。（《艺文类聚》作车骑品第。）鸾蕤蔼其饰，所以炎耀仙都，崇丽神境，世教以之垂彩，民听以之流文。故勒岫铭海之功，□革写其咏，龛难夷邦之业，箫管凝其声，朱鹭玄云，既锡上德，华山芳树，以颁奇勋。（《艺文类聚》作巫山芳树，以被奇动。）爰及台贤，位高藩戚，名沿恩□，宠垂私赏，皆为发吹後阵，岂曰兼奏前轩，兹典罕行，此礼实旷。臣窃服已弘，叨光无限，才局秩远，常衔炯惧，安可二葆同整，双弄顿惊？览躬惕然，特贻厚谬。伏愿明烁日月，靡忘情鉴，将停盛饰，遂臣慊心，则涵惠既饶，恭锡多矣。（本集，《艺文类聚》六十八。）



◇　谢开府辟召表

臣公言，近被诏旨，赐令臣府自辟僚贤，窃闻治以才为宝，教以人为贵，激风扬蕤，实资山东之英，凝华重馥，良在关西之彦，近以阐耀世经，发丽朝序，今州策郡聘，兹礼尚堙，台召铉辟，斯文亟暧，岂非盛美难嗣，故旷寂先芬者哉？臣谬赞国机，职宜冰鉴，未能澄形□艺，荐品任官，既乖覆业，弥蹙深寄；仰属皇心遥覃，察政洞俗，弘此懿典，崇臣远宠，辄祗睿恩，谨宣岩壑，庶幽居之士，萝薜可卷，奇武异文，无绝於古。（《本集》。）



◇　萧上铜锺芝草众瑞表

臣公言，臣闻象际悬通，岂以明昧□运，幽崖遥镜，不以人灵异谋。威书璧诰，既信其彩，绿鳞丹字，弥验其文。是以业蔼鸿经，则烟霞呈□，精昭景纬，则川岳发华，故宝鼎白云，瑞集轩世，芝房赤雁，祥委汉年，玄石鸿钟，远炳晋室，玉璧彝器，近耀皇宗。自大明乘规，泰始叠矩，朱□素毳之至，史不绝书，奇叶珍柯之献，府无虚月。今懋历启图，灵基再固，顷岁以来，祯应四塞，近获豫州刺史刘怀珍解称，所统建宁郡建宁县昌村民，於万山中采药，忽闻异响，从石上得铜钟一枚，长二尺一寸，远象古铸，近乖今制。又州界之内，树生连理，二水隔涧，滕枝相通，越壑跨水，合为一□，方之旧说，弥复为贵。宣城所统临城县山中，获草一株，交柯攒茎，紫盖黄衷，贞润□晔，自然天华，采掇历时，质色不变，柄据有徵。近获吴兴太守臣王奂云十一月二十九日解所统长城县令臣张□解称，其月二十五日，甘露降县东界下山之阴。又东太守臣脑所解统武进令臣纪法宗云，十一月十日解称，其月二十四日，甘露降於彭山松树，至九日又降如初。臣以祥纬杂沓，星烛波连，斯乃灵迹深覃，睿衷□感，理应写顺，□无涵秘，稽往徵古，佥欣升泰，瑶光日阐，玉绳永休，谨拜表遣兼长史参军臣姓名奉铜钟芝草以闻。（《本集》。）



◇　萧让太傅相国齐公十郡九锡表

备九锡之礼，非常之册，分天而降，冠古之典，开河而出，遥然以惭，魂交象魏。臣闻日月权舆，二仪所以克灵，君臣设极，三统所以式固，惟生与位，谓之大宝，辨诸文而尊卑既炳，观群龙而贵贱可正，虽复殷因於夏，王资於帝，至乎建侯分职，体国经野，其揆一焉。是以二周之始，山河愈广，两汉之初，封赏弥盛。然表东海者，实牧野之日，瞻鲁邦者，乃负图之辰，西都英相，信命世之功，关中上宰，亦龛乱之力，□鬯彤弓，本西伯之赏，虎贲戎路，又晋公之典。若乃衣裳盟会，九合一匡，犹惭其德，斯礼也。（《艺文类聚》作犹暂於斯礼也）臣实鄙才，靡识大体，徒以忠贞为概，而劳不足铭，虽以丹素为诚，而功无可勒，岂有经天纬地之略，探隐□寂之智哉？抑亦何术以堪盛休，是以鉴云际而怀古，凭轩幌而未宁也。伏惟陛下，神华驭世，理无不镜，赐臣待谤今职，守其私满，则天下有道，庶人不疑矣。（《本集》，《艺文类聚》五十三。）



◇　第二表

臣公言，臣近厉心罄辞，写情毕议，眇望神藻，鉴见丹襟；而帝阍以秘，纶诰方明，中庶卷容，左右轸虑。臣以为丽天秉经，君上之彝宪，仪地执纬，臣下之恒轨。故皇极载凝，庶士交慎。昔者重黎勤官，裁居炎冥之职，羲叔能任，方掌日月之序。至乎御龙勤夏，未闻冠俗之爵，大彭翼商，岂见超世之典，以古先哲后，如兹之慎赏也。臣乃谬贻国寄，志在靖难，若夫野战虹□，伏顺者易为威，城攻鲸虺，奉国者理必全，云气薄蚀，下民咸贵其明，恃险与马，舟中皆可异议。故昌邑有归邸，吴楚无旋师，斯激芬扬蕤，物同其幸，焚恶去丑，世共其庇，实为仰凭俯顺之效，臣亦何力之有焉。窃谓禄为十郡，必俟禹迹之勤，锡以九命，乃须周公之美；况吕梁不凿，而器重玄□，越裳未献，而赋拟千乘，京关识其崇贵，畿服知其忝冒，镜前修而惭形，觌往德而耸虑，畏崖之请，取譬深水，审量之祈，呈□□景。伏愿陛下远牵雄范，近鉴英规，凭霞停诏，临风辍恩，岂伊愚臣，方被昌化，具日遗氓，咸蒙其赖矣。（《本集》，《艺文类聚》五十三。）



◇　被百僚敦劝受表

臣公言，臣疑诚素履，频载缣翰，天饰高奖，累降史笔，即日尚书臣某等至，重宣诏旨，猥辱百僚，省睇未交，心灵已悸。臣闻良宰谋朝，不必借威，贞臣卫主，修己则足，故骄满之失，取镜函关，谦侧之美，见□伊阙。臣本庸人，识无远度，藉开辟之辰，遭□枪之运，奸回内□，则戮力琼都，诸侯放命，则抗节瑶祀，秉号仗义，幸不辱威，皆为冕旒遥鉴之命，群士画图之助。臣宁望伊挚叔旦之爵，吕牙申伯之赏哉？方欲谢簪东都，濯冠汾阳，不悟盛礼华典，复臻於兹，静默回环，祗畏踯躅，犹谓遇聪明之朝，当时雍之世，陛下咏尧风之化，歌卿云之诗，日月华采，万方获性，叠虑仰祈，必蒙题品；而威灵窈绝，斯冀遂阻，銮舆玉驾，复许敦幸，重臣愆悔，无地自安，便当谨恭鸿命，竭身为限。（《本集》）



◇　萧相国让进爵为王第二表

臣结虑归请，三辰未镜，倾魂仰视，九天弥阻，重炳徽策，再晰光诰，理晦情震，若涉严渊。臣业不出世，绩未逮古，谬藉明政，陈力就列，艰多智寡，翊赞罔树。若乃洪范不修，锺缀旒之日，九黎乱政，当摧轴之辰，虽沥命奉时，祸提下亟，防明之陋，贻惭昔人，杜险之蔽，取愧前英。故十万之师，无集槁街之邸，千金之贵，恒单白藏之府，戈船发於江湖，戎车出於石城，然後云彻席卷，虔刘巨祸，臣实恧焉，不悟上赏亟降，华爵必集，虽延首紫扃，翘意宸居，执为守约之志，既谢简鉴，避贤辞智之请，终无开允；故受任专征，远迩知宠，肇封四履，侯甸推礼。昔虞思勤夏，不列殊物之锡，晋叔匡周，岂颁上公之典，燕藩懿亲，裁蒙衮舄之荣，梁国戚属，方忝旌旗之贵；而臣包括庶揆，总纳仪刑，盖出近古，非三代之远体也。今复乃逾九命，爰超五等，域中之称，丽天作则，探情顾抱，岂所允安者哉？伏愿陛下一检丹崖，遂臣慊心，无使怵迫，深贻疵戾。（《本集》，《艺文类聚》五十一。）



◇　萧相国拜齐王表

臣无佐夏匡殷之功，威晋服楚之绩，业不题於宗器，声靡记於彝典，而超居上礼，邈乘峻爵，静念隆替，焦原非譬。臣以为众官咸事，帝谟所以式序，群后克让，王猷所以载穆。况臣访德语勤，未洎伊稷之能，藉灵怀宠，仍滥周邵之秩，故驻魂仰请，沥意归闻，理竭素牒，事罄丹史，具徽太微，备简玉绳，而才□志浅，隔景绝□，朱轮之使，日月亟纺，金銮之尊，旦夕将拂，巡情鉴识，岂伊宁处？今便肃典内轩，恭服外屏，大夫有命，古或无违，王假有庙，今臣为叨，三省空懦，震忄□於心。（《本集》。）





◇　齐王谢冕旒诸法物表

臣王言，以轩冕云跸，既非常之饰，宫悬玉戚，乃配天之礼，故呈襟效虑，必期蠲亮，重被远旨，芳讯愈越，镜休殊私，情影远震。昔大启营丘，未备树羽之赏，光它曲阜，始兼龙□之贵；况臣道狭庆隆，身薄器尊，粉玺争辉，□火竞耀。夫太常图列星之采，华盖观古人之情，所以耸绝百县，崇隔万寓，凤阁因此而神，琼都由兹而丽，故愧功惭德，违仪避荣，诚不遥孚，理无□达，遂贻严诰，爰断辞表，惊栗迟回，祈鉴何地，便当肃对王休，敬昭异宠，佩服盛文，以愧以惧。（《本集》，《艺文类聚》六十七。）





◇　齐王让禅表

陛下远规唐虞永揖之典，近谟汉魏高树之礼，既览（《艺文类聚》作鉴。）金水昏明之数，又协云电隆替之徵，激风太上，扇采至公，闻命惊爽，心灵殒越。臣闻天地草昧，而树之君，所以平对二仪，显临万国，膺符受历，总明司幽，轩辕陟祚，首出庶物，颛顼登庸，作为民纪，虽五德迭兴，十代继运，非贤非睿，莫预斯位。若乃与能之交，禅锡之会，岂伊虚薄，所可遵拟。昔傅岩佐商，秩终上公，□溪翼周，名极列伯；臣才非半古，功愧逮圣，狱讼不往，讵歌宁归，河乏马图之宝，天无乘龙之锡，元首股肱，誓不可异，而旷乘之轨，忽臻於兹，惭慨忧灼，罔识其际。伏愿陛下遗舜禹之心，俾臣守巢由之节，则道耀日月，泽浸飞泳，声振开辟，仁动今古，四三王而六五帝，不亦休哉。（《本集》，《艺文类聚》十四。）



◇　拜正员外郎表

臣迈乡远迹，由学末徒，不莹雕龙之采，宁照玄豹之饰，自过被光私，滥蒙恩幸，屡度经冬，亟移春序，皇纬如纽，惭飞尘之效，睿基方峻，谢寒露之勤，故宜伏影轩间，卷气衡下，犹蒙供事紫楹，奉役丹殿，巡魄擎概，荣渥不悟，震离彻邃，阿景洞幽，复升官清闺，列版严闼，[B13I]识何算，爰忝叔则之仕，菲质焉树，乃谬仲容之职，猥枉青□，增光空质，心忄□末尘，情惭洞户，伫首矫迹，以铭以奏。（《本集》。）





◇　拜中书郎表

荣郁两临，恩儆交镜，悄然揽魂，乃惧乃逝。臣闻汝颍之金，或扬采於四豪，江淮之珠，已驰光於七贵，皆声不妄美，第岂虚立？未有伎惭美舆，蒙送目之赏，工谢彩轮，窃归风之价。臣幼乏篆刻，长睽图史，智罕效官，志阕从政，方遽求振风，长忧凌雨，不悟遭社鸣之世，属河清之会，玄云素霞，必驾蓬莱，白毳□麟，或蒙解遂，仕通物任，官登郎掾，此实曜灵之私照，而微臣之厚幸也。仰惟皇衢大融，气品呈观，西倾栈山，东□是航海，故奇士端威，异人罄折，皆相望北阙，待诏南宫。而臣学无利博，文有忮害，乃票彡裙顿屣，伏黄扉之右，曳缨转笏，居青琐之前，访德於姑射，闻道於崆峒，臣之愿，过为信矣。昔望都才丽，爵乏上班，长岑闻靡，身终下秩；愚臣方古，悠然已泰，内烛徘徊，眇不识届。（《本集》。）



◇　南郊明堂异日议

郊旅上天，堂祀五帝，非为一日再黩之谓，无俟厘革。（《南齐书·礼志》上，永明二年，骁骑将军江淹议。）





卷三十八




◎　江淹（六）





◇　诣建平王上书

昔者，贱臣叩心，飞霜击於燕地，庶女告天，振风袭於齐台，下官每读其书，未尝不废卷流涕，何者？士有一定之论，女有不易之行，信而见疑，贞而为戮，是以壮夫义士，伏死而不顾者以此也。下官闻仁不可恃，善不可依，谓徒虚语，乃今知之。伏愿大王暂停左右，少加怜察。下官本蓬户桑枢之人，布衣韦带之士，退不饰诗书以惊愚，进不买名声於天下。日者，谬得升降承明之阙，出入金华之殿，何尝不局影凝严，侧身扃禁者乎？窃慕大王之义，复为门下之宾，备鸣盗浅术之馀，豫三五贱伎之末；大王惠以恩光，顾以颜色，实佩荆卿黄金之赐，窃感豫让国士之分矣。常欲结缨伏剑，少谢万一，剖心摩踵，以报所天；不图小人固陋，坐贻谤缺，迹坠昭宪，身限幽圄，履影吊心，酸鼻痛骨。下官闻亏名为辱，亏形次之，是以每一念来，忽若有遗，加以涉旬月，迫季秋，天光沈阴，左右无色，身非木石，与狱吏为伍，此少卿所以仰天槌心，泣尽而继之以血者也。下官虽乏乡曲之誉，然尝闻君子之行矣：其上则隐於帘肆之间，卧於岩石之下；次则结绶金马之庭，高议云台之上，退则虏南越之君，系单于之颈，俱启丹册，并图青史，宁当争分寸之末，竞锥刀之利哉？下官闻积毁销金，积谗磨骨，远则直生取疑於盗金，近则伯鱼被名於不义，彼之二子，犹或如是，况在下官，焉能自免？昔上将之耻，绛侯幽狱，名臣之羞，史迁下室。至如下官，当何言哉？夫鲁连之智，辞禄而不返，接舆之贤，行歌而忘归，子陵闭关於东越，仲蔚杜门於西泰，亦良可知也。若使下官事非其虚，罪得其实，亦当钳口吞舌，伏匕首以殒身，何以见齐鲁奇节之人，燕赵悲歌之士乎？方今圣历钦明，天下乐业，青云浮雒，荣光塞河，西洎临洮狄道，北距飞狐阳原，莫不浸仁沐义，照景饮醴而已。而下官抱痛圜门，舍愤狱户，一物之微，有足悲者。仰惟大王少垂明白，则梧丘之魂，不愧於沈首，鹄亭之鬼，无恨於灰骨，不任肝胆之切，敬因执事以闻，此心既照，死且不朽。（《文选》，《梁书·江淹传》多末二语，又《南史》五十九，《艺文类聚》五十八。）



◇　建平王谢赐石砚等启

臣言，奉敕赐石砚及法书五卷，天旨又以臣书小进，更使勤习，敬阅籀篆，侧观砚功，张卫惭奇，金琼羞丽。臣夙乏翰能，素谢篇伎，空贲恩辉，徒隆慈饰，方停烟墨，永砥学玩，仰结圣造，伏铭私荷，不任下情。（《本集》。）





◇　建平王谢玉环刀等启

奉敕赐玉环刀等五种珍器赆，伏蒙猥降饰轶采朱，跨影悬魄，昆冈归琛，关山渐宝，谨袭缇素，以充握睇，垂光既深，铭佩更积，不任下情。（《本集》。）





◇　建平王庆改号启

窃以皇衢永谧，则玉历惟祯，国庆方夷，则渑泽式茂，故五凤协年，甘露应号。况今道润衍溢，颂祉载繁，嘉生蠲庆，风云瑞节，既觏昭晨，方铸昌化，延守一隅，无以自届，不胜荒情。（《本集》。）



◇　建平王让镇南徐州刺史启

臣言，臣誓惟殃衅，频写曲折，慊慊狂愚，冀蒙哀吊，而圣旨悬严，便赐断表，神乖意失，音影何地，吞悲茹号，情胆载绝。臣荒昧神气，爰自幼禀，分逾鼎贵，秩高外州，臣乏素能，或所不任，况在忧年，必取黜辱，特为开非常之恩，借权制之义，紊礼灭经，实翦治本。臣又能身祈命请，一感天地，踯躅表启，心容已□，犹疑大道之行，墨□不兴，孝治天下，通丧获遂。陛下覆被仁明，品物无漏，岂於微臣，独不蠲鉴？憔鲠在躬，辄复尘触。伏愿暂辍听览，少怜苫草，则臣死之日，犹生之年，临启恍惚，魂识无主，不胜殒越怵息之心。（《本集》。）



◇　萧领军让司空并敦劝启

臣某言，臣沿心之请，丹识以倾，诏旨冲挹，便赐断表。伏闻当遣王人，猥垂奖劝，仰天光休，俯增惊厉。臣以为槐铉之任，百王攸先，具司是属，冠冕式瞻，化曜昌辉，连基政务，事深崇替，迹豫兴衰，故道富一时，则风行明令，才乏适权，则山摧河泣，既浇汨苍□，将紊毁身国。臣进退惟疑，再三自顾，实以陋情，非忘宠极；但畏轶超豪伍，乃参鼎轴，无德而贵，岂敢偷存，才怯任重，物所不恕，故弱识褊概，频布前辞，枯木朽株，永隔蠲恕，岂特大车方尘，小雅有废而已哉？将据致寇之悔，取鉴於兹矣。且皇华之命，居上之鸿私，凤举之招，为下之殊荣，国勋必书，史不谬牍；况臣连牧圉岳，董率职方，既铄近古，垂耀中叶，揆望揣实，为泰已甚。而乃复降朱轮之使，方枉青册之劝，寤寐□灼，谅无以任，辄重素诚，冒觊神□，伏愿皇灵，特垂开愍，赐停正台之职，并免敦劝之使，馀所荣忝，誓不敢辞，肃恭外屏祈回恩授，则於臣慊款，复为惠造，不任忧戴匪惶之情。（《本集》。）



◇　萧太尉子侄为领军江州兖州豫州淮南黄门谢启

臣公言，臣频结崇宠，亟延上爵，休恩动俗，烈荣振古，鸿品清饰，已蔼金图，秀鼎号铭，共茂瑶篆，永言戚虑，鉴寐殷心。况乃秩洽朝门，庆沾国□，弱息臣讳嶷映晃等，文不昭典，武不定功，出内帷阃，升降貂绶，或振迹领侯，职赞禁□，或腾光江甸，任钧屏翼，河兖冲要，既滥北门之管，淮豫险捍，又谬西偏之寄。兄子臣鸾，忝守近畿。嫡孙臣某，载华省闼。皆倏忽晷景，频频升荷，虽咸罄愚识，恪居匪替，岂足以少塞神渥，裁酬皇眷？嚣黩一盈，惭厉弥积，谈天之辨，不能为臣陈辞，雕龙之文，无以为臣饰愧，静然肃念，徘徊交集，不任忧感沐浴之情。（《本集》。）



◇　被黜为吴兴令辞笺诣建平王

淹本迁徙之徒，非有儒墨之能，亦以转命沟间，待殡岩下，误得步修□晃，循高轩，伏层槛，坐曲池，承翠河之润，降璇日之光，载笔奉后，盛饰立朝，於山东百姓，亦已殊甚。虽蓐蝼蚁，抵黄泉，不足以塞惠，而小人狼狈，为鬼为蜮，山渊所容，衣剑不贷，黜赭幽圄，皆非报责。仰遭大道之行，草木勿践，辍镬剑火，吹魂拾骨，濯以河汉之流，曝以秋阳之景，丛然黔首，岂不戴天。窃思伏早九载，齿录八年，以春以秋，且思且顾，竟不能抑黑质，扬赤文，抽精胆，服慈光，而自为拥肿之异木，卒成踊跃之妖金，所谓孽由己作，匪降自天；犹沐造化馀灵，宥以遐邑，方蒙被霜露，裹粮洲岛，凿山楹为室，永与鼋鼍为群，犹蹶者不忘起，盲者不忘视；况罪溢朔方，尚驻一等之刑，咎过朱崖，犹缓再重之施，金石无知，何以识答。昔河济荆吴，必获陪从，京辅关毂，长奉帷席，德音在耳，话言如昨，淹乃梁昌，自投东极，晨鸟不飞，迁骨何日，一辞城濠，旦夕就远，白云在天，山川间之，眷然西顾，涕下若屑。（《本集》。）



◇　到功曹参军笺诣骠骑竟陵王

窃惟明使君钺下，道耀神源，德铸灵极，诞涵天听，资河□圣，誉拂弦外，芳激寰中，故衡梁孕秀，璇玑流品，变瑶光之晖，赞玉烛之色，功迈翊殷，绩起匡汉；是以赤瑕琼宝之文，睇影而□集，青龙遗风之乘，希光而远至。如民者盖不足算，所志不出缯贩，所学不遗祝筮，业异儒墨，行乖曾史，既乏修短之术，又惭启塞之辨，不能伏轼蹲衡，惊燕赵之郊，黄金横带，驰淄渑之币，语默罕绪，圆方靡树，谬以一气之微，徼百载之会，躬奉英睿，身蒙青□，故以润厚累璧，恩竽兼金；不悟悬黎降景，灵河泻润，复获执羁兰陈，迎笏桂序，漏越之琴，窃庄文之价，缺□之剑，盗顷襄之名，心羞秦媵，志虑楚犊，抱魄踊跃，忧集如熏，镌感何日，铭报焉期。（《本集》。）



◇　奏记诣南徐州新安王

伏惟明公殿下，列誉椒壁，蜚声冲汉，爰求儒雅，傍招异人，削赤野之玉，翦燕山之金。至如淹者，东国之徒步耳，方敛影逃形，匡坐编蓬之下，遂遭烟露馀彩，日月末光，惟恩知泰，变色薰心。淹闻齐右既抚，无待巴人之唱，柏台已构，宁俟不才之木。淹幼乏乡曲之誉，长匮芹藻之德，岂宜炫璞郑氏，献凤楚门哉？愿避职吏，缓其召书。（《本集》。）



◇　到主簿日笺诣右军建平王

淹乃庸人，素非奇士，既惭邹鲁儒生之德，又谢燕赵侠客之节，徒以结发卫次，暂闻仁义，常欲永辞冠剑，弋钓亩壑，而身轻恩重，猥奉末光，枉白璧之惠，降黑貂之私，恩兹感激，未能自反，负金羁於淮吴，从後车於河楚，竟不能曜丹□，腾英声，绝白云，负苍梧，至可知矣。不谓咸池再晖，瑶光重照，开高天之慈，布厚地之施，承命以惊，巡走且失。淹闻古人为报，常有意焉，至乃一说之效，齐王动色，一剑之感，赵王解衣，孤心回概，有殒自天。（《本集》）



◇　敕为朝贤答刘休范书

昔妫道鼎昌，干羽未能戢，姬德昭宣，长旌犹卷舒，焚衣毁冕，有自来矣。皇宋灵武诞命，圣道郁宏，三后连光，四圣沓轨，或经天纬地，扌勾紫灵之符，调风偃海，隆黄旗之祚，莫不颂满金石，声飘宇宙者也。暨我太宗明皇帝，惟岳降圣，重耀函夏，延礼璧台，访道衢室，平阳之后，卷迹惭灵，崆峒之君，敛功谢德。是以彩云祥风之瑞，布□区中，梯山栈火之俗，款徼请吏，跨商轶夏，洗周涤汉，道泽优衍，犹不封禅，遐灵在天，馀惠无泯。主上文明金相，穆然玉色，履璧之祯，获圭之应，著在纪岁，仁浸污河，惠爱秋草，想亦君之这所闻也。重以先帝灵略潜通，英辔远驭，受话言必忠贞方肃之臣，奉风声必虔恭匪懈之士，明时琴瑟鼎铉之盛，且被於宁世，而忽觌来书，以惋以慨，君为齐梁楚越之主，鼎贵一时，金玉满堂，文马千驷，爵授汤沐，冠盖於道，惟名尊崇，谁与为雄，而出言效尤，吐音入戾，举旗类社，志窃神禁，称兵敛众，遂窥外关；今朝无阙政，顿扌勾凌上之节，室无嬖竖，坐生莫大之衅，鸱枭赭衣，号兴徒党，主萃渊薮，宁滋之甚，不臧不轨，不忠不义，未有苦斯者也。宗枝之畔，远则吴楚见禽於一壁，盘石之嬖，近则江荆面缚於小将，此成败兰艾之鉴，又亦君之所知也。闻彼虫饮鼠舞之异，早见物徵，河北陇上之谣，已露童咏，所谓妖由人作，孽不可逃。然桓侯之患，良助寒心，今羽林黄头，络绎争引，熊渠□飞，首尾电发，伏波楼船，掩江蔽汜，渡辽甲卒，充野布隰，加以先天盖世之略，荡海拔山之威，任辅沛陈，羽林□舟，露动龙骧，精骑风驱，然後六师云起，九军星连，□旌外江，虹□益中水，金甲映平陆，铁马□长原，蹴南岳而永慨，瞰九孤而怀恐，伐罪吊民，复验於兹，甫刑三千，唯此为大。仆才等不羁，志沥丹款，故奏祸福，行矣怅然，袁楷刘萧等疏。（《本集》。）





◇　报袁叔明书

仆知之矣，高皋为别，执手未期，浮云色晓，怅然魂飞，前辱赠书，知命仆息心越地，采药稽山，友人幸甚，去岁迫名茂才，冬尽不获有报，引领於邑，情讵可及足下推仆者，不一二谈也。仆闻狂士之行有三，窃尝志之，其奇者则以紫天为宇，环海为池，倮身大笑，被发行歌；其次则坚坐崩岸，僵卧深窟，朝氵食松屑，夜诵仙经；其下则辞荣城市，退耕岩谷，塞迳绝宾，杜墙不出。然者皆羞为西山之饿夫，东国之黜臣，而况其乡党乎？或有社稷之士，入而忘归，则争论南宫之前，卫主於邪，伏身北阙之下，纳君於治；至乃一说之奇，惊畏左右，一剑之功，震栗邻国。夫能者唯横议汉庭，怒发燕路，且犹不数，而况於邻里乎？若仆之行止，已无可言矣，材不肖文，质无所直，徒以结发游学，备闻士大夫言曰：「在国忠，处家孝，取与廉，交友义。」故拂衣於梁齐之馆，抗手於楚赵之门，且十年矣，容貌不能动人，智谋不足自远，竟惭君子之恩，卒离饥寒之祸，近亲不言，左右莫教，凉秋阴阴，独立闲馆，轻尘入户，飞鸟无迹，命保琴书，而守妻子，其可得哉？故国史小官也，而子长为之，执戟下位也，而子云居之。仆非有轻车骠骑之略，交河云险之功，幸以盗窃文史之末，因循卜祝之闲，故免首求衣，敛眉寄食耳。若十口之隶，去於饥寒，从疾旧里，斥归故乡，箕坐高视，举酒极望，虽五侯交书，群公走币，仆亦在南山之南矣。此可为智者道，难与俗士言也。方今仲秋风飞，平原票彡色，水鸟立於孤洲，苍葭变於河曲，寂然渊视，忧心辞矣。独念贤明蚤世，英华殂落，仆亦何人，以堪久长，一旦松柏被地，坟垄刺天，何时复能衔杯酒者乎？忽忽若狂，愿足下自爱也。（《本集》。）



◇　与交友论隐书

淹者海滨窟穴，弋钓为伍，自度非奇力异才，不足闻见於诸侯，每承梁伯鸾卧於会稽之墅，高伯达坐於华阴之山，心尝慕之，而未能及也。尝感子路之言，不拜官而仕，无青组紫绂龟纽虎符之志，但欲史历巫卜，为世俗贱事耳。而票彡然十载，竟不免衣食之败，何则？性有所短，不可韦弦者有五：一则体本疲缓，卧不肯起；二则人间应修，酷懒作书；三则宾客相对，口不能言；四则性甚畏动，事绝不行；五则愚□幸妄发，辄被口语。有五短而无一长，岂可处人间耶？知短而不可易者，所谓轮椎分定也。犹如鸡鹜之有毛，不能得鸾凤之光采矣。况今年己三十，白发杂生，长夜辗转，乱忧非一，以溘至之命，如星殒天，保光半路，不攀长意，徒自欺取，筋驽髓冷，殊多灾恙，心顽质坚，偏好冥默，既信神农服食之言，久固天竺道士之说，守清净，炼神丹，心甚爱之，行善业，度一世，意甚美之；今但愿拾薇藿，诵诗书，乐天理性，敛骨折步，不践过失之地耳。犹以妻孥未夺，桃李须阴，望在五亩之宅，半顷之田，鸟赴檐上，水币阶下，则请从此隐，长谢故人。若乃登峨眉，度流沙，餐金石读仙经，尝闻其验，非今日之所言也。谁谓难知，青鸟明之，贵布笔墨，然亦焉足道哉？（《本集》。）



◇　杂体诗序

夫楚谣汉风，既非一骨，魏制晋造，固亦二体，譬犹蓝朱成采，杂错之变无穷，宫商为音，靡曼之态不极。故蛾眉讵同貌，而俱动於魄，芳草宁其气，而皆悦於魂，不其然与？至于世之诸贤，各滞所迷，莫不论甘则忌辛，好丹则非素，岂所谓通方广恕，好远兼爱者哉？乃及公□仲宣之论，家有曲直，安仁士衡之评，人立矫抗，况复殊於此者乎？又贵远贱近，人之常情，重耳轻目，俗之恒蔽；是以邯郸托曲於李奇，士季假论於嗣宗，此其效也。然五言之兴，谅非□古，但关西邺下，既已罕同，河外江南，颇为异法；故玄黄经纬之辨，金璧浮沈之殊，仆以为亦各具美兼善而已。（《初学记》二十一。）今作三十首诗，学攵其文体，虽不足品藻渊流，庶亦无乖商摧云尔。（《文选杂体诗》注。）



◇　草木颂十五首（并序）

仆一命之微，遭万代之幸，不能镌砺骨，以报所事，擢翼骧首，自至丹梯，爰乃恭承嘉惠，守职闽中；且仆生人之乐，久己尽矣，所受两株树十茎草之间耳。今所凿处，前峻山以蔽日，後幽晦以多阻，饥犭爰搜索，石濑戋戋，庭中有故池，水常决，虽无鱼梁钓台，处处可坐，而叶饶冬荣，花有夏色，兹赤县之东南乎？何其奇异也。结茎吐秀，数千馀类，心所怜者，十有五族焉，各为一颂，以写劳魂。（《本集》。）



◇　全荆

江南之山，叠障连天。既抱紫霞，亦漱绛烟。金荆嘉树，涵露（《艺文类聚》作云。）宅仙，□节讵及，幽意谁传。（《本集》，《艺文类聚》八十九。）



◇　相思

竦枝碧涧，卧根石林。日月断色，雾雨恒阴。绿秀八□，丹实四临。公子不至，山客徒寻。（《本集》。）



◇　豫章

伊南有材，匪桂匪椒。下贯金壤，上笼赤霄。盘薄广结，捎瑟曾乔。七年乃识，非曰终朝。（《本集》。）



◇　□并榈

异木之生，疑竹疑草。攒丛石迳，森苁山道。烟岫相珍，云壑共宝。不华。（《艺文类聚》作锦。）不缛，何避工巧。（《本集》，《艺文类聚》八十九）



◇　杉

桐梓旧丽，松栝称奇。焉如兹品，独秀青崖。群木敛望，杂卉不窥。长入烟氛，永参鸾螭。（《本集》，《艺文类聚》八十九。）



◇　柽

木贵冬荣，柽实寒色。停黛峰顶，插翠石侧。碧叶罨蔼，□柯翕□。方陋筠□贾，远笑荆棘。（《本集》，《艺文类聚》八十九。）



◇　杨梅

宝跨荔枝，芳帙木兰。怀蕊挺实，涵黄糅丹。镜日绣壑，□霞绮峦。为我羽翼，委君玉盘。（《本集》，《艺文类聚》八十七，《御览》九百七十二。）





◇　山桃

惟园有实，惟山有丛。丹花擎露，紫荣绕风。引雾如电，映烟成虹。伊春之秀，乃华之宗。（《本集》，《艺文类聚》八十六。）



◇　石榴

美木艳树，谁望谁待。缥叶翠萼，红华绛采。□烈泉石，芬披山海。奇丽不移，霜雪不改。（《本集》，《艺文类聚》八十六。）



◇　木莲

迸采泉壑，腾光渊丘。缃丽碧□，红艳桂洲。山人结侣，灵俗共游。时至不采，为子淹留。（《本集》。）



◇　石上菖蒲

药实灵品，爰乃辅性。却疴卫福，蠲邪养正。缥色外妍，金光内映。草经所珍，仙图是咏。（《本集》，《艺文类聚》八十一。）



◇　黄连

黄连上草，丹砂之次。御孽辟妖，长灵久视。骖龙行天，驯马币地。鸿飞以仪，顺道则利。（《本集》，《艺文类聚》八十九，《大观本草》七。）



◇　薯蓣

华不可炫，叶非足怜。微根傥饵，弃剑为仙。黄金其寿，青□争妍。（《艺文类聚》作年。）君谓无妄，我验衡山。（《本集》，《艺文类聚》八十一。）



◇　杜若

山中杜若，嘉尔翠质。不奇不俗，载华载实。同衔夕露，共炯朝日。夷险无二，沈冥如一。（《本集》，《艺文类聚》八十一。）





◇　藿香

桂以过烈，麝以太芬，摧阻（《艺文类聚》作沮。）天寿，夭折人文。讵及藿香，微馥微薰。摄灵百仞，养气青□。（《本集》，《艺文类聚》八十一作青云。）





卷三十九




◎　江淹（七）



◇　雪山赞四首（并序）

壁上有杂皆作山水好势，仙者五六，云气生焉，怅然会意，题为小赞云。



◇　王太子乔

子乔好轻举，不待炼银丹。控鹤去窈窕，学凤对□□。山无一春草，谷有千年兰。云衣不踯躅，龙驾何时还。



◇　阴长生

阴君惜灵骨，□璧讵为宝。日夜名山侧，果得金丹道。忧伤永不至，光颜如碧草。若度西海时，致意三青鸟。



◇　白云

紫烟世不觌，赤鳞庖所捐，白云亦海外，□{艹迢}起三山。萧瑟玉池上，容裔帝台前。欲知清都里，乘此乃登天。



◇　秦女

青琴既旷世，缘珠亦绝群。犹不及秦女，十五乘彩云。璧质人不见，琼光俗讵闻。愿使洛灵往。（《艺文类聚》作灵修往。）为我道奇芬。（并《本集》，《艺文类聚》七十八。）



◇　铜剑赞（并序）

永明初，始造旧官，凿东北之地，皆平网迤陇，尤多古冢墓，有人得铜剑，长尺五寸，余既借看，叹其古异。客有谓余曰：「古时乃以铜为兵乎？其可得而闻不？」余笑而应曰：「此证据甚多，殆不俟言。卿既欲知，辄具言之。余案《山海经》曰：「昆吾之山，其上多赤铜」。郭璞注曰：「此山出金如火，以之切玉，如割泥也。周穆王时，西戎献之，《尸子》所谓昆吾之剑也。」越绝书曰：「赤瑾之山，破而出锡，若邪之溪，涸而出铜，欧冶铸以为纯钩之剑。」又汲冢中得一铜剑，长三尺五，及今所记干将者，亦皆非铁，明古者以铜锡为兵器也。《周书》称，「穆王时征犬戎，得昆吾之之剑、火浣布，长尺有咫。又有练铜赤刀，割玉如泥焉。」又《左传》僖公十八年，「郑伯始朝於楚，楚赐之金，既而悔之，盟曰：无以铸兵。故以铸三钟。杜预注云，「楚金利故也。」古者以铜为兵，故《禹贡》云，「荆扬贡金三品。」余以为古者语质而难解，今者语文而易了，独诗云，「元龟象齿。」其实象牙也。书云，「厥包橘柚。」乃黄柑也。金品，上则黄，中则赤，下则黑，黑金是铁，赤金是铜，黄金是金，黄金可为宝，赤金可为兵，黑金可为器。《韩子》称：「昔智伯繇之伐赵襄子。初，晋阳襄子金将尽，问於张孟谈，孟谈对曰：『吾闻董安于治晋阳也，公室悉以铜为柱质，君可发而用之。』於是发之，有馀金矣。」谓此据盖可知焉。又昔夏后氏使九牧贡金，铸九鼎於荆山之下，于昆吾氏之墟，白若甘搀之地，图其山川奇怪，以形于鼎，使民知神奸，不逢其害，以定其祥，鼎成三足而方，不炊而自沸，不舁而自藏，不迁而自行，九鼎既成，定之国都。桀有昏德，鼎迁於商，殷纣暴虐，鼎迁於周。每人主休明，鼎虽小而重，其奸回昏乱，虽大而轻。及周显王三十二年，姬德大衰，乃沦入泗水。秦始皇之初，见於彭城。二十七年，始皇东游，大发徒出之，而不能得焉。後汉武帝宾礼百神于汾阴，得大鼎，时人以为九鼎，其详不可得而审也。且荆轲刺秦王之日，匕首击铜柱，铜柱火出，则古者非直以铜为匕首，亦以为殿柱也。且始皇之世，长狄十二，见於临洮，身长三丈，足迹六尺，於是始皇敛天下之兵，铸而象之。故西京赋云，「高门有□，列坐金狄」是也。又造阿房之宫，其门悉用磁石，磁石□翕铁，以防外兵之入焉。以此推之，明知春秋迄於战国，战国至於秦时，攻争纷乱，兵革互兴，铜既不充给，故以铁足之，铸铜既难，求铁甚易，是故铜兵转少，铁兵转多，年甚一年，岁甚一岁，渐染流迁，遂成风俗，所以铁工比肩，而铜工稍绝，二汉之世，逾见其微，及汉建安二十四年，魏文帝为太子时，铸三宝刀，二匕首，天下百炼之精利，而悉是铸铁，不能复铸铜矣。按张华《博物志》亦称，「铸铜之工，不复可得，唯蜀地羌中，时有解者。」由此言之，斯妙久绝。余谓不复能铸铜者，正当不能使利如霜雪，光如云霞，陆斩犀兕，水断蛟龙，岂复不能铸铜炉碗灯耶？然今太极殿前两大铜镜，即周景王铸也。制作精巧，独绝晚世，今之作必不及古，犹今镜不及古镜，今钟不及古钟矣。昔余为吴兴令，凿池，又获铜箭镝数十枚。时有人复於彼山中伐木，得铜斧一口。古铜铸为兵，岂为一据？故备言其详，以发子之蒙矣。古贵铜贱铁，非独此事，按《皇览·帝王冢墓记》，称吴王阖闾冢，铜椁三重，汞池六尺，玉凫之流，扁诸之剑三，盘郢鱼肠之剑在焉。秦始皇冢，亦以铜椁水银为江河，关东贼发之，至铜椁而取铜，深大不可多得，因此穴墓。汉思王冢，时奢侈，皆生葬，取爱幸奴婢，蓄谷，为铜窗，以通殉葬者气息，兼以水火，守冢给呼召，数十年乃不复闻声矣。晚世之葬，无复此例，然犹自大奢大富大盛，或倾一国之财，或竭一家之宝，或争为宏丽，或竞相高尚，前汉奢於後汉，魏时富於晋世，中原既夷，至於江左，时天下凋丧，制度日衰，富贵之家，犹或厚葬，然论古论曩，亦减损千万倍矣。世愈贫狭，哀礼愈薄。又往古之事，棺皆不用钉，悉用细腰，其细腰之法，长七寸，广三寸，厚二寸五分，状如木秤，两头大而中央小，仍凿棺际而安之，因普漆其外，一棺凡用细腰五十四枚，大略如此，亦可谓至巧矣。其法既绝，亦有铜钉，铜钉之体，皆如今柘钉形也。铜钉既滑，多被发掘，自义熙以来，乃以柘代铜，爰及明器之属，亦多减省，必不得已，乃用乌牙焉，相与皆用素棺，不得施漆，及自棺之外，一无所设，既由贫富之悬，兼以避患之及耳，故为此赞，以明古今铜铁之兵刃，葬送之事焉，乃成赞曰。

悠悠开辟，或圣或贤。蚩尤铸铜，为兵几年。天生五才，实此为先。既古既曩，谁测谁传。纷纶百代，事无不异。况乃金铁，国之利器。风胡专精，欧冶妙思。於昔则出，於今则秘。闻之释经，万物澹薄。在古必厚，在今必恶。徒侈徒异，徒铲徒削，聊举一概，以明鸿略。（《本集》。）





◇　袁友人传

友人袁炳，字叔明，陈郡阳夏人。其人天下之士，幼有异才，学无不览。文章ㄈ傥清澹出一时，任心观书，不为章句之学，其笃行，则信义惠和，意罄如也。常念荫松柏，咏诗书，志气跌荡，不与俗人交，俯眉暂仕，历国常侍、员外郎、府功曹、临湘令，粟之入者，悉散以赡亲，其为节也如此，数百年未有此人焉。至乃好妙赏文，独绝於世也。又撰晋史，奇功未遂，不幸卒官，春秋二十有八，与余有青云之交，非直衔杯酒而已。嗟乎！斯才也，斯命也，天之报施善人，何如哉？何如哉？（《本集》。）



◇　无为论（并序）

吾曾回向正觉，归依福田，友人劝吾仕，吾志不改，故著《无为论》焉。有奕叶公子者，联蝉七代，冠冕组望，多素纨黼裳，负长剑而耿耿，佩鸣玉而锵锵，时游稷下，或客於梁，闻英雄而豹变，听利害以龙骧，乃动朱履而驰宝马，振玉勒而曜金羁，之无为先生之门问曰：「先生智德光融，嵩华无得以方其峻，道义清远，溟海不足以喻其深，无学不窥，无事不达，容仪闲静，言笑温雅，至如释迦三藏之典，李君道德之书，宣尼六艺之文，百氏兼该之术，靡不详其津要，而采摭冲玄，焕乎若睹於镜中，炳乎若明於掌内，余闻天地之大德曰生，何以聚人曰财，是故老聃以为柱史，庄周以为园吏，东方持戟而不倦，尼父执鞭而不耻，实万古之师范，一时之高士；先生嘉遁卷迹，义德不仕，乃列子之所待，非通天下之至理，虽江海以为荣，实缙绅之所鄙。」先生倏尔笑而应之曰；富之与贵，谁不欲哉，乃运而不通也。夫忠孝者，国家之急务也。申生伍员，不得志也。怀道抱德，玄风之所尚，杨雄东方，其职未高也。其大学者，不过儒墨，亦栖栖遑遑，多有不遂也。子所引之士者，情虽欲之，志不行也。忧喜不移其情，故可为道者也。过此已往，焉足言哉？吾闻大人降迹，广树慈悲，破生死之樊笼，登涅盘之彼岸，阐三乘以诱物，去一相以归真，有智者不见其去来，有心者莫知其终始，使得湛然常住，永绝殊涂，无变无迁，长祛百虑，恬然养神，以安志为业，欲使自天□之，吉无不利，舒卷随取，进退自然，遁逸无闷，幽居永贞，亦何荣乎？亦何鄙乎？子其得之，吾何失之。尘内方外，於是乎著。公子恧然而有惭德，逡巡而退。（《本集》，《广宏明集》二十九下。）



◇　齐太祖高皇帝诔

日月郁华，风云黯色。伤动紫微，悲币璇极。呜呼哀哉。粤夏四月辛卯，将迁座於泰安陵，龙銮既整，羽卫以陈，深酸旧物，掩咽故臣。嗣皇帝永诀丹掖，叫号青墀。攀神光之一绝，恸远迩之何期。弓剑有慕，纂德写辞。佥曰：「若稽古圣，睿图灵镜。星枢发祚，电光启命。诞惟弱龄，惠志聪情。如金如璧，爰秀爰英。於铄冠岁，腾华流艺。允文允武，克明克睿。聿尚登学，严道尊师。宣敷五礼，优游六诗。上炫旧滞，旁镜前疑。才罄艳采，笔尽丽辞。在友斯悌，于亲伊孝。险泰其色，夷阻一貌。游情思矩，纵心蹈教。乡术式慕，州闾是效。业优登仕，先哲攸懋。矧乃寥廓，渊规邃构。官府天地，舟舆宇宙。龙静凤戢，敛奇掩秀。昔在帝刘，王室放命。狡焉伪诞，晦朔陵正。锋车北轶，□火南盛。太祖时乘，爰兹发迹。塞井灭勋，夷灶龛敌。赏镂王图，功蕤帝册。乃厉中叶，天未敛难。兵百袁曹，祸十楚汉。吴地前崩，越壤首乱。街号耀盛，火列金断。聚甲如陵，献俘为观。北楚倔强，曾未屈膝。云屯被野，鱼丽互日。庙勇既消，国图方匮。神册天开，雄略世出。凶剑鳞沈，丑戈羽逸。只骑不返，□轮无匹。厥庸戾止，杂佩委他。荣郁闾阖，宠重山河。皇彝有文，朝采方蔼。频烦金纽，左右缇盖。毗戎肃禁，参辇侍旆。誉馥区中，道□氓外。河济国险，淮泗邦尘。要藩重设，匪贤则亲。亦既推□□，拥土庇民。声棱绝俗，威赡殊邻。宋主陵遐，紫殿遏密。话言之诏，贻在英粹。寅亮大宝，敷纶妙秘。世识机鉴，物宗渊懿。无□匪练，靡奥不洎。三阶既驯，五精惟至。彭蠡九江，地尽襟制。亦有刘范，衣缨是绝。跃马山岫，泛舟河ㄛ。缟镝星流，红旗电结。鸩翼竞扇，豺牙争砺。祸缠紫禁，兵交丹卫。瑶祀若旌，金衣如缀。朝野倾仪，咸归上德。实赖至公，泻家提国。怀险实泰，襄危必克。机□朝旦，功定曛黑。妙物更配，具章重则。深居□外，遥栖绵默。高秩方臻，元礼有序。王曰念哉，辉宠是与。职褒宫ト，任卷文武。饰华丽貂，荣金叠组。宏猷溢俗，曾芬冠古。憬彼朱方，亦惟宗秩。阴图食昴，潜谋贯日。征轮未誓，偏旗御律。原燎既寂，世嚣伊谧。爰崇爰贵，以望以实。雁县告静，象郡无虞。杳郁远域，清丽琼都。国填氓负，朝委事虚。实翳哲相，岳曜神居。功美既损，道富去益。再纽契训，重匡禹迹。方同范张，濯缨汾射。散簪山郊，解□松石。□霞拂朝，苍烟懵夕。韵属玄经，恩流金液。灵厌霸德，少帝告衅。灭慈灭养，抵仁抵信。枉狱炎炉，淫刑霜刃。圭刂忠翦义，樊稚斫榇。忄□忄□万氓，日怨曰震。妖□将崩，灾裂昊苍。况乃鼎国，资涤资匡。临朝阐命，遏昏立纲。事绵毗汉，义缔翼商。既绥地职，亦懋天工。权舆典纬，俾作司空。黼黻□周戈，□宇升庸。徒赐先衮，爰永渥冲。实曰骠骑，卷迹辞功。寰寓睦政，畿甸纶风。沈氏滔天，勃逆旧楚。气蹂黄池，志轹柏举。裂礼紊度，毁经弃序。黑骑黟山，朱旗□渚。短兵相接，长锻为群。颢如海岸，矗似蒸云。合乃雾激，离则霰分。荆国既轶，郢县方焚。袁刘二戾，□翕炜发。联谋制外，储兵袭内。衅激琼殿，势崩金阙。志乘玄玺，图矫秘钺。鸿妖逝星，高□弃月。惟时诸侯，上脱上竞。图服淆荡，实缀仁圣。辉耀国灵，导扬主命。曾规近晰，深谟远镜，左轮朱□，表里斯定。七德饰歌，九功纟卒咏。乃陟上铉，宠文方辉。诞锡有秩，彩吹旌旗。赞政瑶光，翊教太微。实曰太傅，爰登相国。缉氓以礼，综祗以德。景福咸凑，芳猷允塞。羽泳式造，弦县是则。金汤无险，轨书攸同。迥迥宠迹，窈窈睿功。宝圭黛壤，俾王于东。绚册是敷，懋物既崇。设业设□，丹悬碧镛。於穆显相，黎元时邕。冰州炎徼，来献其□。雁海龙关，亦柔好音。梁鼋栈鼍，越险浮深。远戎皆觐，上灵必临。山吐石青，野降密露。瑞芝丽草，珍柯烂树。人崩俗缔，玄纬幽数。卷此妙德，□我王度。□滞炎□，既变至公。萎蕤妫华，文祖受终。大宋有顺，高□万邦。容豫庆云，游衍南风。正服宝位，圆光玉绳。御绣怀古，负黼夙兴。丘凝必静，渊漪咸澄。勋□有作，黔牖其义。矜卑广慈，合贱兼爱。缀机□刂贼，轻章削罚。迹去繁□，情归素一。轩靡龙刻，楹无丹密。越贱申椒，楚辍灵橘。陵寝起邑，池藻谁县。遥馆罕御，离房空荐。□教路宫，淹神正殿。斟酌信义，左右律礼。莹彼皇维，烨兹国体。胄业既树，璧流方启。汉求金岫，吴宝铜堑。宁若睿德，骧驷却剑。实才为贵，唯功是念。火职咸允，云官亦熙。既皋乃益，匪稷伊夔。无□央巡风，宁俟辨诗。玉烛调文，玄英最节。乘山呈瑞，航海归阙。不旷景册，靡空岁月。受纬机衡，兼甄书史。孙韩各辩，庄墨异理。昭政往蔼，洗铄前轨。逍遥星斗，徙倚凉云。春飙方舞，秋鸿初分。式谣式咏，载绩载文。邈哉我后，沦泳贤圣。罄品作号，尽物归政。苍黎汰欢，玄灵刷庆。永戬嘉祉，方寅景命。缔详有文，扬沛将掩。理昧人讠皮，道悬世险。□略遗图，忌华徇俭。文暗陈几，翌明告渐。蚬鹬斗食，日月□精。矧在乘舆，宇拆宙倾。□缠鸾掖，悲赴紫扃。去璇台之照，袭珠殡之冥。呜呼哀哉！帷宫低景，辇路险□光。恻柏门之黯黯，泣松帐之茫茫。上宫擗而诏御咽，群后慕而侍卫伤。攒灵既俨，远日以筮，郁鬯既奠，龙酹已撤。素月夜横，翠烟晓结。□虚金而下欷，吟空箫而增绝。呜呼哀哉！於是飒天驾而从绮舆，涩神行而抚文辇。傍建春而南跸，径宣阳而东践。尚□{髟沙}而未散，乍眇默而不转。睇千乘之共啜，盼万骑之相泫。嗟魏后之恋谯，恻汉主之怀沛。辞金陵之匪义，降云阳之杳蔼。风奇响而驻轩，烟异色而低旆。怨街邑之彩骖，吊原野之缟盖。挽夫怆而征马凝，痛萦盈其如带。呜呼哀哉！复林油云，重山减日。御房清凄，神路冥谧。昭徒肃纛，幽□竦跸。攀光洒恸，临泉澍泗。□座长严，雕宫永□。寂帐寂兮寂已远，夜□夜兮夜何邃。呜呼哀哉。（《本集》）



◇　宋故尚书左丞孙缅墓铭

光灵维周，肇祀伊卫。□芬上代，镜华中世。睿诞降明，秀芳嗣烈。学惟物范，行实士节。容与书林，优游史艺。素巾峨冠，朱绒累辙。采访诗逸，人绚礼缺。丽名文质，齐影儒□。庆履匪舒，□气遽结。殡帷兮既晦，泉火兮已闭。暧遗波於遥绪，飒流馨於远岁。（《本集》。）



◇　宋故安成王右常侍刘乔墓铭

丹阳韫圣，丰乡降贤。玉叶既积，金徽方传。乃毓伊人，克广克宣。腾芬中属，飞藻上年。杳杳虚素，永永冲关。云意霜拍，琼立冰坚。家宝以莹，国才未甄。参错报善，茫昧昧云玄。敛魂幽石，委气空山。肤若流波，身如绝烟。芳菲一逝，美懋徒镌。（《本集》。）



◇　宋故银青光禄大夫孙□墓铭

川□效镜，岳祥献明。碧叶独秀，瑶源自清。幼炳器誉，夙耀才名。体兼迁云，学备儒史。紫阁咸趋，朱轩既履。贵交慕尘，素游企轨。腾藻上京，振彩下国。如彼绿兰，秉芬四塞。欷人迳之不平，叹天路之冥默。贵夫君之为美，播灵均与正则。（《本集》。）



◇　齐故御史中丞孙诜墓铭

筠以霜蔼，兰以风薰，深哉若人，实好斯文，系绪承胄，激花惊芬，才基魏粲，学参汉云，览志上载，洽镜前闻，腾名冠俗，扬采绝群，方勰明世，式赞睿君，如何不淑，天道难分，敢雕窆石，永晰幽坟。（本集。）



◇　齐故司徒右长史檀超墓铭

惟金有铣，惟玉有瑶。君实渊哉，行为世标。高志洒落，逸气寂寥。奥学内溢，深文外昭。嘉采籍誉，登国振朝。亦既有美，筠伤蕙凋。人迩运旷，世促道辽。永矣仁矣，流芳无浇。（《本集》。）





◇　宋建平王太妃周氏行状

窃闻侯服之誉，非黄冠能敷，玉食之门，宁皂衣所述，谅畏褒虚美於君后，被空名於鼎贵。然昔有汉臣诔行，晋史书德者，亦云实而已焉。伏见国太妃禀灵惟岳，集庆自远，世擅淮汝，族冠畴代，故以戴曜声书，式炳牒矣，太妃诞巽离之正和，涵云露之中气，凝采龆岁，贲章笄年，若乃彤管女图之学，纂组绮缟之工，升降虔谦之仪，柔静嘉顺之节，莫不中道若性，不严而成，故誉满闱阃，声闻轩殿。以元嘉某年，归于故司徒宣简王，既而第高恒伦，秩逾外品，青轩华毂，用光国辉，素壁丹墀，实隆家贵，具惟姻娣，靡不式瞻。而居尊以简，训卑以弘，躬谨兰闺，身□椒第，若卫娥之炯行，樊嬴之英操，方之蔑如也。大明二年，宣简王死，太妃藉悲用礼，抚孤用慈，柔懿之德愈彰，肃敬之问日被，虽文伯之母，言不逾阈，莒相之主，行存乎勤，无以过也。大明某年，拜建平王太妃，是时今王春秋方富，德业未隆，藉兹金响，终能玉播，故绮襦出宰，弱冠升朝者，亦太妃劬劳之训也。谓天盖高，降年不永，以太豫元年二月三日薨于荆州之内寝，凡厥远迩，以哀以叹。今祖行有期，泉穸无远，素□望路，深旌思归，所以垂宣徽容，仿佛金石者，谨详牒行状，具以申言。（《本集》，《艺文类聚》十五。）



◇　萧骠骑祭石头战亡文

咸告忠贞之魂曰：义惟行首，雄实士节。嗟尔骁惊，禀才蹈烈。守玉不渝，怀冰可折。气彰靡旗，情激乱辙。高墉摧坚，巨丑挫锐。深痛克矜，冤灵及雪。隆思殊悼，临尔以欷。千秋同尽，百龄一世。魂而有知，咸无远迩。鸣呼哀哉。（《本集》。）



◇　萧太传东耕咒文

敬咒先穑曰：摄提方春，黍稷未华。灼烁发云，昭曜开霞。地煦景暧，山艳水波。侧闻农政，实惟民天。竞□献岁，务亩上年。有氵□疏润，兴雨导泉。崇耕巡索，均逸共劳。命彼倌人，税于青皋。羽旗衔蕤，雄戟耀毫。呈典缁耦，献礼翠坛。宜民宜稼，克降祈年。愿灵之降，解佩停銮。神之行兮气为□□，神之坐兮烟为盖。使嘉谷与玄鬯，永争光而无沫哉。（《本集》。）





◇　自序传

淹字文通，济阳考城人。幼传家业，六岁能属诗，十三而孤，邈过庭之训，长遂博览群书，不事章句之学，颇留精於文章，所诵咏者，盖二十万言，而爱奇尚异，深沈有远识，常慕司马长卿、梁伯鸾之徒，然未能悉行也。所与神游者，唯陈留袁叔明而已。弱冠以五经授宋始安王刘子真，略传大义。为南徐州新安王从事，奉朝请。始安之薨也，建平王刘景素闻风而悦，待以布衣之礼。然少年尝倜傥不俗，或为世士所嫉，遂诬淹以受金者，将及抵罪，乃上书见意而免焉。寻举南徐州桂阳王秀才，对策上第，转巴陵王左常侍右军，建平王主簿，宾待累年，雅以文章见遇。而宋末多阻，示室有忧生之难，王初欲羽檄征天下兵，以求一旦之幸；淹尝从容晓谏，言人事之成败，每曰：「殿下不求宗庙之安，如信左右之计，则复见麋鹿霜栖露宿於姑苏之台矣。」终不以纳，而更疑焉。及王移镇朱方也，又为镇军参军事，领东海郡丞。於是王与不逞之徒，日夜扌勾议，淹知祸机之将发，又赋诗十五首，略明性命之理，因以为讽。王遂不悟，乃凭怒而黜之，为建吴兴令，地在东南峤外，闽越这旧境也，爰有碧水丹山，珍木灵草，皆淹平生所至爱，不觉行路之远矣。山中无事，专与道书为偶，乃悠然独往，或日夕忘归，放浪之际，颇著文章自娱。在邑三载，朱方竟败焉。复还京师，值世道已昏，守志闲居，不交当轴之上。俄皇帝始有大功於四海，闻而访召之，为尚书驾部郎、骠骑竟陵公参军事。当沈攸之起兵西楚也，人怀危惧，高帝尝顾而问之，曰：「天下纷纷若是，君谓如何？」淹对曰：「昔项强而刘弱，袁众而曹寡，羽号令诸侯，竟受一剑之辱，绍跨蹑四州，终为奔北之虏，此所谓在德不在鼎，公何疑焉。」帝曰：「闻此言者多矣，其试为我言之。」淹曰：「公雄武有奇略，一胜也。宽容而仁恕，二胜也。贤能毕力，三胜也。民望所归，四胜也。奉天子而伐逆叛，五胜也。攸之志锐而器小，一败也。有威而无恩，二败也。士卒解体，三败也。□绅不怀，四败也。悬兵数千里，而无同恶相济，五败也。故豺狼十万，而终为我获焉。」帝笑曰：「君谈过矣。」是时军书表记，皆为草具，逮东霸城府，犹掌笔翰，相府始置，仍为记室参军事，及让齐王九锡备物，凡诸文表，皆淹为之。受禅之後，又为骠骑豫章王记室参军、镇东武令，参掌诏册，并典国史，既非雅好，辞不获命。寻迁正员散骑侍郎、中书侍郎。淹尝云：「人生当适性为乐，安能精意苦力，求身後之名哉？」故自少及长，未尝著书，惟集十卷，谓如此足矣。重以学不为人，交不苟合，又深信天竺缘果之文，偏好老氏清净之术，仕所望不过诸卿二千石，有耕织伏腊之资，则隐矣，常愿幽居筑宇，绝弃人事，苑以丹林，池以绿水，左倚郊甸，右带瀛泽，青春爰谢，则接武平皋，素秋澄景，则独酌虚室，侍姬三四，赵女数人；不则逍遥经纪，弹琴咏诗，朝露几闲，忽忘老之将至云尔。淹之所学，尽此而已矣。（《本集》，又略见《艺文类聚》五十五。）





卷四十




◎　孙谦

谦字长逊，东莞莒人，宋元嘉中，豫州刺史赵伯符引为左军行参军，历江夏王义恭大司马太宰二府参军，出为句容令。泰始初，建安王休仁以为司徒参军，迁明威将军、巴东建平二郡太守，还为抚军中兵参军。元徽初，迁越骑校尉征北司马府主簿，进左军将军。齐初为宁朔将军、钱塘令。永明初，为冠军长史、江夏太守，免，为中散大夫。明帝将废立，出为南中郎司马。入梁，为辅国将军、零陵太守，徵拜光禄大夫，天监十五年卒，年九十二。



◇　诫外孙荀匠

主上以孝治天下，汝行过古人，故发明诏，擢汝此职，非唯君父之命难拒，故亦扬名後世，所显岂独汝身哉。（《梁书·荀匠传》。）



◇　临终遗命

吾少无人间意，故自不求闻达，而仕历三代，官成两朝，如我资名，或蒙赠谥，自公体耳。气绝即以幅巾就葬，每存俭率。比见□需车过精，非吾志也。士安束以蘧□，王孙倮入后地，虽是匹夫之节，取于人情未允。今使棺足周身，圹足容棺，□书爵里，无曰不然，旒表命数，差可停息，直僦□需床，装之以{□废}，以常所乘者为魂车，他无所用。（《南史·孙谦传》。）



◎　沈麟士

麟士（一作□士。）字云祯，吴兴武康人，宋侍中怀文族子。元嘉末，访举学士，县以应选，寻称疾归。终宋至齐，累徵不就。梁受禅，与何点同徵，又不就。天监二年卒，年八十五。（《齐书》作年八十六，今从《南史》。案，《祖德颂》云，天监癸未，盖碑文作于临卒之年也。）有集六卷。



◇　与沈约书辞表荐

名者实之宾，本所不庶。中央无心，空勤南北。为惠反凶，将在於斯。（《南史》七十六《沈麟士传》。）



◇　答张永使者辞功曹

明府德履冲素，留心山谷，民是以被褐负杖，忘其疲病。必欲饰混沌以蛾眉，冠越客以蝉冕，走虽不敏，请附高节，有蹈东海而死耳，未忍受此黥劓。（引《沈麟士别传》。）



◇　沈氏述祖德碑

沈莫盛于吴兴，始吾祖戎，建大勋，辞显秩，繇江北避地，居吴之馀不乡，其卒也，於永平元年，葬乡之金鳌山，时有金鹅飞集，三鸣而去，童谣曰：「金鹅鸣，沈氏兴，代代出公卿。」遂更名其山曰金鹅。夫天发物祥，人应歌咏，繇来之数，厥非偶然，盖由沈氏积善累行，肇基既远，而戎祖盛德大业，足以缵先绪，光祖宗，感天□，昌後嗣，故吉祥之事，动而先见耳。沈本姬姓，自帝喾之妃姜□原，践巨人迹而生后稷，树艺五谷，开粒食之源，贻万世之利，书曰：「后稷播种，蒸民而粒」是也。传[B12D]玺叔望裔不窟生鞠，鞠生公刘，复修后稷之业，百姓怀之。子庆节，国于幽，继皇仆、差弗、毁□俞、公非辟方、高圉侯牟、亚圉云都、组绀诸□、及古公□父，笃于仁义，避狄迁岐，民皆舍故土而归之。古公传王季文王，圣化普被，归命者四十国，孔子曰：「周之德，其可谓至德也已矣。」迨武王受命，其同母弟聃季载，乃文王十子也。有才德，为司空，封于汝南平舆之沈亭，为沈子国，沈氏得姓，实始诸此。聃季卒，子伯桓立，伯桓卒，子□立，□卒，子采立，采卒，子乙初立，乙初卒，子苏立，苏卒，无嗣，弟杼承统，杼之子庚向，壬局，而庚向入为周卿，勤于王事，仍封其子忽于沈，忽卒，子不离立，不离卒，子辛生立，辛生卒，子已济立，已济卒，子遇立，遇卒，子楫立，楫卒，子德胤立，德胤卒，子□甫立，□甫卒，子逞立，年尚幼，周敬王元年，吴伐之，奔楚，子嘉立，以不赴召陵之会，晋怒，使蔡人灭其国。自聃季至嘉，历世十八，国虽小弱，然率忠厚，鲜有兵革之警。嘉生尹丙、尹戌，才略杰出，精於兵机，入楚为令尹。戌生诸梁，字子高，有五虎之威，九牛之力，怒发强须，摧锋敢战，楚封为叶公，生茂春及尹射尹文。茂春袭叶爵，传叶氏族。尹射生尹赤尹未，隐华山，尹文生随，楚内史司户参军。随生永中乙奇，永中生犹行，受业於曾子之门，仕齐卫大夫。犹行生安仁，安仁生同，俱齐大夫，居武城。同生郢，有才名，秦始皇并天下，诏封丞封（《元和姓纂》作「相」），辞徙江南。郢生平，平生祖，祖生保，汉文帝以征蛮功封竹邑侯。保生遵，太子太传敷德侯，家九江之寿春。遵生达及逵，达为骠骑将军，生乾，拜尚书令，乾生南阳太守弘，弘生河南郡守昂及勖，昂生御史中丞奋，奋生将。作大匠子恪，恪生尚书关内侯谏及谦，谦生靖，济阴太守。谏生戎，《姓纂》云：「郢十二伐孙」。字威卿，初为光禄勋，以九江从事，迁济阳太守，时尹良逆命，戎不烦兵甲，往谕降之，光武锡茅海昏侯，辞不受，因居吴兴，子孙蕃衍，毓秀产灵。凡金鹅乡之沈，皆出于祖戎，德文并著，辉映後先。戎子酆，字圣通，零陵太守，有善政，芝草生，黄龙见。次曰礼，尚书令。酆子侍御史景，字孟高，安平相。浒字仲高，帝以景端鲠清直，迁相河间王，捕诸奸佞，导王以礼，帝赐衣一袭以嘉之。景子荆州刺史彦，彦子湘东守文涞，涞子海阳令夔，夔子澜，澜子充，充子劲，官扬威将军，死节不屈，朝廷嘉其忠，赠东阳太守。劲子大长秋赤鲸及吏部尚书嘉。赤黥长子膺期，晋大中大夫。中子叔任，益州刺史。少子说道，梓潼太守。嘉子发，散骑常侍。次子□，车骑将军。膺期生四子，长庆之，累建大功，加始兴公，赠司空。次虔之，为乐安令，居官清素，民皆德之。次岳，次峻，并文名冠世，峻为西台学士。其他支派咸昌，名人代有，照耀史策，统而举之，或远引高蹈，或致君泽民，或立言垂范，或折冲御侮，或孝友于家庭，或忠节殉国难，沈氏之兴，莫是过也。斯岂非戎祖盛德垂统之所致欤。宋元嘉三年，伯父叔兄辈侍中怀文贞公演之，襄公庆之、乐安令虔之、参军璞之、新宁男融之、吏部尚书昙庆，五兵尚书怀明、光禄大夫孟□、征西长史叔仁等，念祖德不忘，表请于朝，诏曰：「东汉故臣沈戎，沈国嫡系，世有善行，才智兼长，忠义自矢，遂敢身入虎穴，谕以至诚，一矢不加，逆子格面，茅社之锡，用以旌功；乃国难既夷，挂冠远遁，舍故宅为佛寺，弃封侯如脱履，进不为身，退不为名，忠上洁己，邦家之光，沈氏积善，唯戎述之，可追封为述善侯。」并敕其所舍寺曰怀德寺。鸣呼，戎祖之德，久而弥彰矣。夫人于利害之关，富贵之际，见不透，决不力，避难苟禄，死无得称，以视戎祖为何如邪，是知叶祥于天人，而昭显于嗣裔，赠爵于後王，皆繇德也。麟士自愧固陋，雅志林泉，缉古人之遗书，考先世之德业，窃恐前徽或湮，後昆罔继，故述其大凡，勒之墓侧，以志不忘云。时大梁天监癸未春三月吉旦。（《湖录，金石考》四。案：所列世系，多与《宋书·沈约》、《元和姓纂》不合。）



◇　终制遗令

气绝剔被，取三幅布以覆尸，及敛，仍移布於尸下，以为敛服，反被左右两际以周上，不复制覆被，不须沐浴，含珠以米，群衫先著礻军，凡二服，上加单衣、幅巾、履枕，棺中唯此。依土安用《孝经》，既殡，不复立灵座，四节及祥，权铺席於地，以设玄酒之奠。人家相承漆棺，今不复尔。亦不须□，成服後即葬，作冢令小，後□便作小冢於滨口。合葬非古也。冢不须聚土成坟，使上与地平，王祥终制亦尔，不须□需车灵舫□头也。不得朝夕下食。祭奠之法，至於葬，唯清水一杯。（《南史》七十六，沈麟士传》。）



◎　顾宪之

宪之字士思，吴郡吴人，宋镇军将军觊之孙。孝建初举秀才，历太子舍人、尚书比部郎、抚军主簿。元徽中，为建康令，迁车骑功曹、晋熙王友。齐高帝执政，以为骠骑录事参军、太尉西曹掾、齐台中书侍郎。及受禅，除衡阳内史。永明初，为太尉从事中郎，历随王东中郎长史，行会稽太守，迁巴陵王南中郎长史，行婺州事，历给事黄门侍郎，兼尚书吏部郎中，出行南兖州事。建武中，迁太子中庶子，出为晋陵太守。永元初，历豫章太守。中兴末，徵为扬州别驾从事，未拜，梁受禅，引疾归，天监二年就家授太中大夫，八年卒，年七十四。



◇　南郊明堂异日议

《春秋传》以正月上辛郊祀，《礼记》亦云郊之用辛，《尚书》独云丁巳用牲于郊。先儒以为先甲三日辛，後甲三日丁，可以接天神之日。後汉永平二年正月辛未，宗祀光武皇帝於明堂，辛既是常郊之日，郊又在明堂之前，无容不郊而堂，则理应郊堂。（《南齐书·礼志》上，永明二年。）





◇　牛埭税格议

寻始立牛埭之意，非苟逼僦以纳税也。当以风涛迅险，人力不捷，屡致胶溺，济急利物耳。既公私是乐，所以输直无怨。京师航渡，即其例也。而後之监领者，不达其本，各务己功，互生理外，或禁遏别道，或空税江行，或扑船倍价，或力周而犹责，凡如此类，不经埭烦牛者，上详被报，格外十条，并蒙停寝，从来宣诉，始得暂弭。案吴兴频岁失稔，今兹尢馑，去之从丰，良由饥棘，或徵货（《咸淳临安志》作□货。）贸粒，还拯亲累，或提携老弱，陈力糊口，埭司责税，依俗弗降，旧格新减，尚未议登，格外加倍，将以何术？皇慈恤隐，振廪蠲调，而元懿幸灾摧利，重增困瘼，人而不仁，古今共疾。且比见加格置市者，前後相属，非惟新加无赢，并皆旧格犹阙，愚恐元懿今启，亦当不殊；若事不副言，惧贻谴诘，便百方侵苦，为公贾怨。元懿禀性苛刻，已彰往效，任以物土，譬以狼将羊，其所欲举腹心，亦当虎而冠耳。书云，与其有聚敛之臣，宁有盗臣。此言盗公为损盖微，敛民所害乃大也。今雍熙在运，草木含泽，其非事宜，仰如圣旨。然掌斯任者，应简廉平，廉则不窃於公，平则无害於民矣。愚又以便宜者，盖谓便於公宜於民也。窃见顷之言便宜者，非能於民力之外，用天分地者也。率皆即日不宜於民，方来不便於公，名与实反，有乖政体，凡如此等，诚宜深察。山阴一县，课户二万，其民赀不满三千者，殆将居半，刻又刻之，犹且三分馀一。凡有赀者，多是士人复除，其贫极者，悉皆露户役民三五属官，盖惟分定，百端输调，又则常然。比众局检校，首尾寻续，横相质累者，亦复不少，一人被摄，十人相追，一绪裁萌，千孽互起，蚕事弛而农业废，贱取庸而贵举责，应公赡私，日不暇给，欲无为非，其可得乎？死且不惮，矧伊刑罚，身且不爱，何况妻子。是以前检未穷，後巧复滋，网辟徒峻，犹不能悛，窃寻民之多伪，实由宋季军旅繁兴，役赋殷重，不堪勤剧，倚巧祈优，积习生常，逐迷忘反。四海之大，黎庶之众，心用参差，难卒澄一，化宜以渐，不可疾责，诚存不扰，藏疾纳污，实增崇旷，务详宽简，则稍自归淳，又被简符，前後年月久远，其事不存，符旨既严，不敢暗信，县简送郡，郡简呈使，殊形诡状，千变万源，闻者忽不经怀，见者实足伤骇，兼亲属里伍，流离道路，时转寒涸，事方未已，其士人妇女，弥难历衷，不简则疑其有巧，欲简复未知所安。愚谓此条，宜委县简保，举其纲领，略其毛目，囊漏不出贮中，庶婴疾沈痼者，重荷生造之恩也。又永兴诸暨，离唐寓之寇扰，公私残烬，弥复特甚，傥值水旱，实不易思。俗谚云，会稽打鼓送血阝，吴兴步檐令史。会稽旧称沃壤，今犹若此，吴兴本是□脊士，事在可知，因循馀弊，诚宜改张，治元懿今启，敢陈管见。（《南齐书陆慧晓传》，永明六年，宪之为随王东中郎长史，行会稽郡太守，时西陵戍主杜元懿启牛埭税格，乞为官领摄，世祖敕示会稽郡，此讵是事宜，可访察即启，宪之方并从之。又见《南史》三十五，《咸淳临安志》八十九。）



◇　终制

夫出生入死，理均昼夜，生既不知所从来，死亦安识所往？延陵所云，精气上归於天，骨肉下归於地，魂气则无所不之，良有以也。虽复茫昧难徵，要若非妄。百年之期，迅若驰隙。吾今豫为终制，瞑目之後，念并遵行，勿违吾志也。庄周、澹台，达生者也。王孙、士安，矫俗者也。吾进不及达，退无所矫。常谓中都之制，允理惬情，衣周於身，示不违礼，棺周於衣，足以蔽臭，入棺之物，一无所须，载以□盾车，覆以粗布，为使人勿恶也。汉时帝天子之尊，犹祭以□于水脯糗，范史云烈士之高，亦奠以寒水乾饭，况吾卑庸之人，其可不节衷也？丧易宁戚，自是亲亲之情，礼奢宁俭，差可得由吾意，不须常施灵筵，可止设香灯，使致哀者有凭耳。朔望祥忌，可权安小床，暂设几席，唯下素馔，勿用牲牢。蒸尝之祠，贵贱罔替，备物难办，多致疏怠。祠先人自有旧典，不可有阙，自吾以下，祠止用蔬食时果，勿同於上世也。示令子孙，四时不忘其亲耳。孔子云，虽菜羹瓜祭，必齐如也。本贵诚敬，岂求备物哉。（《梁书·顾宪之传》，临终为制，以敕其子。）



◎　夏侯详

详字叔业，谯郡人。仕宋为郡主簿。太始中，除新汲令，转治中从事史，迁别驾，出为征虏长史义阳太守。齐建武末历游击将军南新蔡太守，迁西中郎司马、新兴太守。梁台建，以为中领军，加散骑常侍、南郡太守，迁侍中尚书右仆射。梁受禅，封宁都县侯，授右光禄大夫，改封丰城县公，加特进，迁车骑将军、湘州刺史，徵为侍中、尚书右仆射、金紫光禄大夫，未至，卒，年七十四，赠右光禄大夫、开府仪同三司，谥曰景。



◇　围郢城议

穷壁易守，攻取势难，顿甲坚城，兵家所忌，诚宜大弘经略，询纳群言，军主以下，至於匹夫，皆令献其所见，尽其所怀，择善而从，选能而用，不以人废言。不以多罔寡，又须量我众力，度贼樵粮，窃彼人情，权其形势。若使贼人众而食少，故宜计日而守之，食多而力寡，故宜悉众而攻之，若使粮力俱足，非攻守所屈，便宜散金宝，纵反闲。使彼智者不用，愚者怀猜，此魏武之所以定大业也。若三事未可，宜思变通，观於人情，计我粮谷，若德之所感，万里同符，仁之所怀，远迩归义，金帛素积，粮运又充，乃可以列围宽守，引以岁月，此王翦之所以克楚也。若围之不卒降，攻之未可下，间道不能行，金粟无人积，天下非一家，人情难可豫，此则宜更思变计矣。变计之道，实资英断，此之深要，难以纸宣，辄布言於席卫尉，特愿垂采。（《梁书·夏侯详传》。）



◎　伏曼容

曼容字公仪，平昌安丘人，晋著作郎滔曾孙。宋泰始中，为骠骑行参军，迁司徒参军，历江宁令，入拜尚书外兵郎。升明末，为辅国长史、南海太守。齐初，为通直散骑侍郎。永明初，为太子步兵校尉、率更令，迁中书侍郎、大司马谘议参军，出为武昌太守。建武中，拜中散大夫。梁台建，召拜司徒司马，出为临海太守。天监元年卒官，年八十二，有《周易注》八卷。



◇　车旗议

齐德尚青，五路五牛及五色幡旗，并宜以先青为次。军容戎事之所乘，牺牲茧握之所荐，并宜悉依尚色。三代服色，以姓音为尚，汉不识音，故还尚其行运之色。今既无善律，则大齐所尚，亦宜依汉道。若有善吹律者，便应还取姓尚。（《南齐书·舆服志》，永明初，太子步兵校尉伏曼容议。）

齐德尚青，车旗先青，次赤，次白，次黑，军容戎事，宜依汉道行运之色，因宋金根车而修玉辂，画轮，金涂，两箱上望板前优游，通绿金涂缕钅□，碧纹，箱凿镂金簿帖，两箱外织成衣，两箱里金涂镂回钉，玳瑁帖，望板箱上帖金，博山优游上和銮立花趺衔铪，银带，玳瑁筒，优游下隐漆里施金涂镂回花钉，织成文，优游横前施玳瑁帖金涂花钉，金涂倒龙，後损凿银玳瑁龟甲，金涂花沓，望板金涂受福，望龙诸校饰，轭及诸末皆螭龙首，龙形板在车前，银带花兽，金涂受福，缘里边镂钅□，玳瑁，织成衣，里金涂镂回花钉，外金涂博山，辟邪障，凤凰衔花，升盖，金涂镂钅□，二十八爪支子花，黄锦升（一本作外。）衣复碧绢漆布缘油顶绛丝织成颜{艹屯}赭舌孔雀毛，复绵缘纹，随阴悬诸珠□奉佩，金涂铃，云珠结彩绶杂色，真孔雀□毛，一辕漆画车衡，银花带，衡上金涂博山，四鸾鸟立花趺衔铃，龙首衔轭，插翟尾，上下花沓，绛线丝的望绳八丈。（一本作枚。）旗有十二游，画升龙，竿首金涂，龙衔大邹幡，真□毛，□戟，织成衣，金涂沓驻，织成衣。（此三字一本作及受福。）金涂雁镂钅□，漆安立床在车中，锦复黄纹为安立衣，锦复黄纹障泥八幅，长九尺，绿红锦{艹屯}带，织成花，五辂。江左丞相驾驷，左右《为非》为六，施绛丝游衔绳，其重毂贰辖，飞□令幡，赤油金紫，真□毛，左纛，置左《为非》马轭上，金钅□，方钅乞，繁缨，金涂紫皮带，真□毛，横在马膺前，其镂锡皆如古制，初加玉辂为重盖，栖宝凤凰，缀金镊珠当玉□奉□，四角金龙衔五采□毛，又麒麟头加以彩画，马首戴之。（《通典》六十四。）



◎　伏□恒

□恒字玄耀，曼容子。起家齐奉朝请，至尚书都官郎。入梁，历中书郎、永阳内史、东阳太守、豫章内史，徵为给事黄门郎。



◇　答释法云书难范缜神灭论

猥垂班示至尊所答臣下审神灭论，伏奉渊旨，顿祛群疑，天情独照，妙鉴悬览，故非凡愚，所可钻仰。然常师管见，亦窃怀往求，今复禀承教义，远寻经旨，重规叠矩，信若符契。法师宣扬睿理，弘赞圣言，方使二教同归，真俗一致，预得餐沐诲诱，陶染至化，□击下风，实兼舞蹈，迟比谘觌，乃尽襟诚，临白欣佩，不知裁述。伏□恒呈。（《宏明集》十。）



◎　伏挺

挺字士标（《南史》作士操。）□恒子。齐末举秀才，对策弟一。武帝举义，引为征东行参军。天监初，除中军参军，迁建康令，入为尚书仪曹郎，迁西中郎记室参军，历晋陵武康令，罢归，除南台治书，以罪亡匿，变服为道人，遇赦还俗，徵入为京尹，有《迩说》十卷，集二十卷。

◇　致徐勉书

昔士德怀顾，恋兴数日，辅嗣思友，情劳一旬，故知深心所系，贵贱一也。况复恩隆世亲，义重知己，道庇生人，德弘覆盖，而朝野悬隔，山川邈殊，虽咳唾时沾，而颜色不觏，东山之叹，岂云旋复？西风可怀，孰能无思？加以静居廓处，顾影莫酬，秋风四起，园林易色，凉野寂寞，寒虫吟叫，怀抱不可直置，情虑不能无托，时因吟咏，动辄盈篇，杨生沈郁，且犹覆盎，惠子五车，弥多□春驳，一日聊呈小文，不期过赏，还逮隆渥，累牍兼翰，纸缛字磨，诵复无已，徒恨许与过当，有伤准的。昔子建不欲妄赞，陈琳恐见嗤哂後代，今之过奢馀论，将不有累清谈。挺窜迹草莱，事绝闻见，藉以讴谣，得之舆牧，仰承有事砭石，仍成简通，娱肠悦耳，稍从摈落，宴处荣观，务在涤除，绮罗丝竹，二列顿遣，方丈员案，三杯仅存，故以道变区中，情冲域外，操彼弦诵，贲兹观损，追留侯之却粒，念韩卿之辞荣，眷想东都，属怀南岳，钻仰来贶，有符下风，虽云幸甚，然则未喻。虽复帝道康宁，走马行却，由庚得所，寅亮有归，悠悠之人，展氏犹且攘袂，浩浩白水，甯叟方欲褰裳，是知君子拯物，义非徇己，思与赤松子游，谁其克遂，愿驱之仁寿，绥此多福，虽则不言，四时行矣。然後黔首有庇，荐绅靡夺，白驹不在空谷，屠羊豫蒙其赉，岂不休哉！岂不休哉，昔杜真自闭深室，郎宗绝迹幽野，难矣，诚非所希。井丹高洁，相如慢世，尚复游涉权门，雍容乡邑，常谓此道为泰，每窃慕之。方念拥帚延思，以陈侍者，请至农隙，无待邀求。挺诚好属文，不会今世，不能促节局步，以应流俗，事等昌菹，谬彼偏嗜，是用不羞固陋，无惮龙门，昔敬通之赏景卿，孟公之知仲蔚，止乎通人，犹称盛美，况在时宗，弥为未易。近以蒲椠勿用，签素多阙，聊效东方，献书丞相，须得善写，更请润诃，傥逢子侯，比复削牍。（《梁书·伏挺传》。）



◎　乐蔼

蔼字蔚远，南阳氵育阳人，晋尚书令广六世孙。宋泰始中，建平王景素辟为荆州主簿，随府转征北刑狱参军，迁龙阳相。齐初为豫章王嶷骠骑行参军，领荆州主簿，参知州事。永明初，随府入为太尉刑狱参军。迁枝江令，又随府为大司马中兵参军，出为荆州治中，累迁车骑平西录事参军、步兵校尉、康王西中郎谘议参军，梁台建，迁镇军司马、中书侍郎、尚书左丞、给事黄门侍郎、卫尉卿。天监初，迁骁骑将军，领少府卿，进御史中丞，领本州大中正，出为持节、冠军将军、平越中郎将、广州刺史，进号征虏将军。



◇　奏定朝直

敕旨以军旅务殷，且停朝直。窃谓匪懈于位，义昭夙兴，国容旧典，不可顿阙。与兼右丞江诠等参议，八座丞郎以下，宜五日一朝，有事，郎坐侍下鼓，无事，许从实还外。（《南齐书萧颖胄传》，和帝西台即位，左丞乐蔼奏。）





◇　与竟陵王子良笺

道德以可久传声，风流以浸远隳称，虽复青简缔芳，未若玉石之不朽，飞翰图藻，岂伊雕篆之无沫。丞相冲粹表於天真，渊照殆乎机象，经邦纬民之范，体国成务之规，故以业茂惟贤，功高则哲，神辉眇邈，睿算不追，感缠奉车，恨百留滞。下官夙禀名节，思义轸慕，望□遂结哀，辄欲率荆江湘三州僚吏，建碑垄首，庶徽猷有述，茂则方存。昔子香淳德，留铭江介，钜平遗烈，堕泪汉南；况道尊前往，惠积联绵者哉？下官今便反假，无由躬事刊斫，须至西州，鸠集所资，托中书侍郎刘绘营办。（《南齐书·豫章王嶷传》。）



◇　与右率沈约书请撰豫章文献王碑文

夫道宣馀烈，竹帛有时先朽，德孚遗事，金石更非後亡。丞相独秀生民，傍照日月，标胜丘园，素履穆於忠义，誉应华衮，功迹著於弼谐，无得而称，理绝照载。若夫日用阒寂，虽无取於锱铢，岁功宏达，谅有寄於衡石。窃承贵州士民，或建碑表，俾我荆南，阅感无地。且作纪江汉，道基分陕，衣冠礼乐，咸被後昆；若其望碑尽礼，我州之旧俗，倾廛罢肆，鄙士之遗风，庶几前烈，或不泯坠。荆江湘三州，策名不少，并欲各率毫厘，少申景慕，斯文之托，历选惟疑，必待文蔚辞宗，德佥茂履，非高明而谁？岂能骋无愧之辞，讠州式瞻之望。吾西州穷士，一介寂寥，恩周荣誉，泽遍衣食，永惟道荫，日月就远，缅寻遗烈，触目崩心，常谓福齐南山，庆锺仁寿，吾侪小人，贻尘帷盖，岂图一旦，遂投此请。（《南齐书·豫章王嶷传》。）



◎　何点

点字子皙，庐江人□，宋司空尚之孙。泰始末，徵太子洗马。齐初，累徵中书郎、太子中庶子。梁受禅，徵侍中，并不就。天监三年卒，年六十八。



◇　齐书褚渊王俭赞

渊既世族，俭亦国华。不赖舅氏，遑恤国家。（《梁书·何点传》。）



◎　何胤

胤字子季，更字胤叔，点弟。仕齐为秘书郎，迁太子舍人，出为建安太守，迁司徒主簿、中书郎、员外散骑常侍、太尉从事中郎、司徒右长史、给事黄门侍郎、太子中庶子，领国子博士、丹阳邑中正。永明末，迁侍中，领步兵校尉，转国子祭酒。郁林即位，迁民部尚书，领骁骑中书令，领临海巴陵王师，致仕。永元中，徵太常太子詹事，并不就。梁台建，引为军谋祭酒，不至，及受禅，授特进右光禄大夫，给白衣尚书，又月给库钱五万，并不受。中大通三年卒，年八十六。有《周易注》十卷，《毛诗总集》六卷，《毛诗隐义》十卷，《礼记隐义》二十卷，《礼答问》五十五卷，注《百法论》、《十二门论》各一卷。



◇　答皇太子启

胤性爱山泉，情笃鱼鸟，而从鸥未狎，入兽相惊，兼年齿衰暮，荒径榛梗，既无语稼之客，宁有论书之宾，缄默畎亩，栖息丘壑，秀水清潭，於兹永已。伏惟明察之德，诞纵自天，忠孝之规，不待因习，犹复留神六经，降意百代，同仁博古，等物□闻，辟承华而延儒雅，扫黄闼而列文学，嘉美聿宣，无思不劝。胤无解归之谈，屡蒙奖饰之重，匪南皮之旧，每荷存问之恩，衔兹污朽，罔知攸置。（《艺文类聚》三十七。）



◎　何炯

炯字士光，点季弟，解褐扬州主簿，举秀才，累迁尚书兵库部二曹郎，出为永康令，迁治书侍御史。



◇　答释法云书难范缜神灭论

炯和南，辱所赐书，并垂示答臣下审神灭论，窃闻神其如在，求前王而未测，住其不移，徙伏膺而□晓，钻仰渊秘，涣尔冰开，故知纷纶圣迹，不由一道，参差动应，本自因时，今浇流已息，无明将启，物有其机，教惟斯发，笃孝治之义，明觉者之旨，预有灵识，谁不知庆，岂炎昊所谓争衡，非轩唐所能竞爽，巍巍至德，莫或可名，昭然大道，於斯为极，何炯和南。（《宏明集》十，库部郎中何炯答。）



◎　何敬容

敬容字国礼，胤从弟，齐吏部尚书昌寓子，尚齐武帝女长城公主，拜驸马都尉。天监初，为秘书郎，历太子舍人、尚书殿中郎、太子洗马、中书舍人、秘书丞，迁扬州治中，出为建安内史，还除黄门郎，累迁太子中庶子、散骑常侍、侍中、司徒左长史，普通中，复为侍中，领羽林监，又领本州大中正，守吏部尚书，出为招远将军、吴郡太守。大通中，复为吏部，领右军将军，加侍中。中大通初改太子中庶子，寻迁尚书、右仆射，转左仆射，加宣惠将军。大同中迁中权将军、丹阳尹，入为尚书令，坐事免。中大同初，起为金紫光禄大夫，未拜，加侍中。太清初，迁太子詹事，三年卒于围中，赠仁威将军。



◇　入学无齿胄议

参点并事宣尼，回路同谘泗水，邹鲁称盛，洙汶无讥，师道既光，得一资警，无亏亚贰，况於两公，而云不可。（《隋书·礼仪志》四，大同七年，皇太子表其子宁国临城公入学，时议者以与太子有齿胄之义，疑之，侍中尚书令何敬容等以为云云，制曰可。）



◎　曹景宗

景宗字子震，新野人。宋元徽中，为奉朝请员外，迁尚书左民郎。齐时积功至冠军将军、竟陵太守。入梁，进右卫将军，迁左将军、郢州刺史，以破杨大眼功拜侍中领军将军，天监七年迁江州刺史，道卒，年五十二，赠征北将军，谥曰壮。



◇　答弟义宗书

买犹未得，云何已卖。（《南史》，□□□第九弟义宗，年少未有位宦，居在雍州市边，富人姓向，以见钱百万，欲埤义宗，以妹适之，义宗遣人送书竟陵谘景宗，景宗题书後答之，义宗贪镪，遂成婚焉。）



◇　答释法云书难范缜神灭论

枉告所宣答神灭敕，理周万古，旨包三世，六趣长迷，於此永悟，五道恒疑，晓若发蒙，自非鉴穷八解，照侔十号，排罔逸俗，安得如此？奉佩书绅，敢违寝食。法师识逾有境，学诣无生，揄扬之善，焕如东里，披习周环，用忘所疾。曹景宗白答。（《宏明集》十。）



◎　刘思效

思效，宋末为员外散骑侍郎。齐受禅，稍迁。入梁为太仆卿。



◇　上齐高帝表陈谠言

宋自大明以来，渐见凋敝，徵赋有增於往，天府尢贫於昔，兼军警屡兴，伤夷不复，戍役残丁，储无半菽，小民嗷嗷，无乐生之色，贵势之流，货室之族，车服伎乐，争相奢丽，亭池第宅，竞趣高华，至于山泽之人，不敢采饮其水草，贫富相耀，捐源尚末。陛下宜发明诏，吐德音，布惠泽，禁邪伪，薄赋敛，省徭役，绝奇丽之赂，塞郑卫之倡，变历运之化，应质文之用，不亦大哉。又彭汴有鸱枭之巢，青丘为狐兔之窟，虐害逾纪，残暴日滋，鬼泣旧泉，人悲故壤，童孺视编发而惭生，耆老看左衽而耻没。陛下宜仰答天人引领之望，下吊□黎倾首之勤，授钺卫霍之将，遗策萧张之师，万道俱前，穷山荡谷，此即恒山不足指而倾，渤海不足饮而竭，岂徒残寇尘灭而已哉？（《南齐书·顾欢传》。）



◎　范述曾

述曾字子玄，吴郡钱唐人。仕宋为晋熙王国侍郎。入齐，至南郡王国郎中令，迁尚书主客郎、太子步兵校尉，带开阳令，拜中散大夫。明帝即位，除游击将军，出为永嘉太守。东昏时以中散大夫致仕。梁受禅，授太中大夫。天监八年卒，年七十九。



◇　榜郡门

诸县有疑滞者，可就永宁令决。（《梁书·萧景传》，齐建武中，迁永宁令，政为百城最，永嘉太守范述曾雅服景为政，乃榜郡门。）





卷四十一




◎　任□（一）

□字彦升，小名阿堆，乐安博昌人，齐光禄大夫遐之兄子。宋元徽末辟丹阳尹主簿。入齐，为奉朝请，举兖州秀才，拜太常博士，迁征北行参军。永明初，复为丹阳主簿，迁司徒刑狱参军，入为尚书殿中郎，转司徒记室参军，历太子步兵校尉。永泰末，迁中书侍郎。永元末，为司徒右长史。中兴初，为骠骑记室参军。梁受禅，拜黄门侍郎，迁吏部郎中，掌著作，出为义兴太守，重除吏部郎中，转御史中丞秘书监，领前军将军，出为宁朔将军、新安太守。天监七年卒，赠太常卿，谥曰敬子，有《杂传》二百四十七卷，《地记》二百五十二卷，集三十四卷。

◇　答陆亻垂感知己赋

原知己之时义，故相知之信然。乃贪廉之异贯，奈勇怯之相悬。贪在物而成累，怯在我而可甄。既自得於为御，又甘心於执鞭。矧相知其如此，独揽涕而潺□。虽有望於已知，更非谓其知己。（已上十二句，《梁书》无，《艺文类聚》有。）信伟人之世笃，本侯服於陆乡。缅风流与道素，袭衮衣与绣裳。逮伊人而世载，并三骏而龙光。过龙津而一息，望凤条而载翔。彼白玉之虽洁，此幽兰之信芳。思在物之取譬，非斗斛而能量。匹方（《梁书》作耸。）峙於东岳，比凝厉於秋霜。不一饭以忘过。（《梁书》作妄过。）每三钱以投渭。匪蒙袂之敢嗟，岂沟壑之能衣。既蕴藉其有馀，又澹然而无味。得意同乎卷怀，违方似乎仗气。类平叔而靡雕，似子台而不朴。冠众善而胎操，综群言而名学。折高戴於后台，异邹颜乎董幄。探三诗於河间，访九师於淮曲。术兼口传之书，艺广铿锵之乐。时坐睡而梁悬，裁据梧而锥握。既文过而意深，又理胜而辞缛。咨余生之荏苒，追岁暮而伤情。测租阴於堂下，听鸣钟於洛城。（已上六句，《艺文类聚》无，《梁书》有。）唯忘年之陆子，定一遇於班荆。余获田苏之价，尔得海上之名。信落魄而无产，终长勤於短生。饥虚表於徐步，逃责显於疾行。子比我於叔则，又方余於耀卿。心照情交，流言靡惑。万类暗求，千里悬得。言象可废，筌蹄自默。居非连栋，行待同车。冬夜不足，夏日靡馀。肴核非饵，丝竹岂娱。我未舍驾，子已回舆。中饮相顾，怅然动色。邦壤虽殊，离会难测。存异山阳之居，没非要离之侧。以胶投漆中，离娄岂能识？（《梁书·陆垂传》，《艺文类聚》三十一。）



◇　赋体

ㄈ征侣兮舣行舟，奉君命兮不俟驾。属轩轨之易循，值尧民之可化。惭孺雉之声朝，恶细鱼之在夜。奉玉检之陆离，待金□之云舍。（《艺文类聚》五十六。）



◇　静思堂秋竹应诏

静思堂，连洞房。临曲沼，夹修篁。竹宫丰丽於甘泉之右，竹殿弘敞於神嘉之傍。绿条发丹楹，翠叶映雕梁。入户扫文石，傍檐拂象床。常生偶兰桂，结实值鸳皇。逢性与之至道，偶斯文之在兹。欢柏梁之有赋，恨相如之异时。（《艺文类聚》八十九。）



◇　封梁公诏

夫日月丽天，高明所以表德，山岳题地，柔博所以成功，故能庶物出而资始，河海振而不泄。二象贞观，代之者人，是以七辅四叔，致无为於轩昊，韦彭齐晋，靖衰乱於殷周。大司马攸纵自天，体兹齐圣，文洽九功，武苞七德，钦惟厥始，徽猷早树，诚著艰难，功参帷幕，锡赋开壤，式表厥庸，建武升历，边隙屡启。公释书辍讲，经营四方，司豫悬切，樊汉危殆，覆强寇於沔滨，僵胡马於邓□，永元肇号，难结群丑，专威擅虐，毒被含灵，溥天惴惴，命悬晷刻，否终有期，神谟载挺，首建大策，惟新鼎祚，投袂勤王，沿流电举，鲁城云撤，夏□露披，加湖群盗，一鼓殄拔，姑熟连旌，倏焉冰泮，取新垒其如拾芥，扑朱爵其犹扫尘，霆电外骇，省闼内倾，馀丑纤蠹，□氐□彖必尽，援彼已溺，解此倒悬，涂灌里□，自近及远，畿甸夷穆，方外肃宁，解兹虐网，被以宽政，积弊穷昏，一朝载廓，声教遐渐，无思不被，虽伊尹之执兹壹德，姬旦之光於四海，方斯蔑如也。昔吕望翼佐圣君，犹享四履之命，文侯立功平后，尚荷二弓之锡，况於盛德元勋，超迈自古，黔首忄□□，待以为命，救其已然，拯其方□，式闾表墓，未或能比。而大辂渠门，辍而莫授，眷言前训，无忘终食。便宜警升大典，式允群望。其进位相国，总百揆，扬州刺史，封十郡为梁公，备九锡之礼，加玺绂远游冠，位在诸王上，加相国绿纟戾绶，其骠骑大将军如故，依旧置梁百司。（《梁书·武帝纪》上，案，《任□传》，梁台建，禅让文诰，多□所具。《丘迟传》，时劝进梁王及殊礼，皆迟文也。《沈约传》，高祖命草其事，约乃出怀中诏书，并诸选置，高祖初无所改，今据之，以禅让文诰编入□集中。）





◇　进梁公爵为王诏

嵩高惟岳，配天所以流称，大启南阳，霸德所以光阐，忠诚简帝，番君膺上爵之尊，勤劳王室，姬公增附庸之地，前王令典，布诸方策，长祚字□，罔不由此。相国梁公，体兹上哲，齐圣广渊，文教内洽，武功外畅，推毂作藩，则威怀被於殊俗，治兵教战，则霆雷赫於万里，道丧时昏，谗邪孔炽，岂徒宗社如缀，神器莫主而已哉？至於兆庶歼亡，衣冠殄灭，馀类残喘，指命崇朝，含生业业，投足无所，遂乃山川反覆，草木涂地，与夫仁被行苇之时，信及豚鱼之日，何其辽□相去之远欤。公命师鞠旅，指景长骛，而本朝危切，樊邓遐远，凶徒盘据，水陆相望，爰自姑熟，届於夏首，严城劲卒，凭川为固，公沿汉浮江，电激风扫，舟徒水覆，地险云倾，藉兹义勇，前无强阵，拯危京邑，清我帝畿，扑既燎於原火，免将诛於比屋，悠悠兆庶，命不在天。伊周未足方轨，桓文远有惭德，而爵後藩牧，地终秦楚，非所以式酬光烈，允答元勋，实由公履谦为本，形於造次，嘉数未申，晦朔增伫，便宜崇斯礼秩，允副遐迩之望，可进梁公爵为王，以豫州之南谯、庐江、江州之寻阳、郢州之武昌、西阳、南徐州之南琅邪、南东海、晋陵、杨州之临海、永嘉十郡益梁国，并前为二十郡，其相国、扬州牧、骠骑大将军如故。（《梁书·武帝纪上》。）



◇　禅位诏

夫五德更始，三正迭兴，驭物资贤，登庸启圣，故帝迹所以代昌，王度所以改耀，革晦以明，由来尚矣。齐德沦微，危亡荐袭，隆昌凶虐，实违天地，永元昏暴，取紊人神，三光再沈，七庙如缀，鼎业几移，含识知泯，我高明之祚，眇焉将坠，永惟屯难，冰谷载怀。相国梁王，天诞睿哲，神纵灵武，德格玄祗，功均造物，止宗社之横流，反生人之涂炭，扶倾颓构之下，拯溺逝川之中，九区重缉，四维更纽，绝礼还纪，崩乐复张，文馆盈绅，戎亭息警，浃海寓以驰风，罄轮裳而禀朔，八表呈祥，五灵效祉，岂止鳞羽祯奇，云星瑞色而已哉。勋茂於百王，道昭乎万代，固以明配上天，光华日月者也。河岳表革命之符，图讠□纪代终之运，乐推之心，幽显共积，歌颂之诚，华裔同著。昔水政既微，木德升绪，天之历数，实有所归，握镜璇枢，允集明哲。朕虽庸蔽，暗於大道，永鉴崇替，为日已久，敢忘列代之高义，人□之至愿乎？今便敬禅於梁，即安姑熟，依唐虞晋宋故事。（《梁书·武帝纪》上。）



◇　梁武帝初封诸功臣诏

草昧权舆，事深缔构，康俗成务，义在庇民，自非群才并轨，文武宣翼，将何以启兹景祚，弘此帝图？或运筹帷帐，经启王业，或攻城略野，殉移忘生，或腹心爪牙，折冲御侮，忠勤茂德，夷险一致，并宜建国开宇，藩屏王室，山河之誓，永永无穷。（《艺文类聚》五十一。）



◇　武帝追封永阳王诏

亡兄德履冲粹，识业深通，徽声善誉，风流籍甚，道长世短，清尘缅邈，感惟既往，永慕恸心，可追封永阳郡王。（《艺文类聚》五十一。）



◇　追封丞相长沙王诏

夫褒崇名器，率由旧章，光昭德祀，永世作则，亡兄道被如仁，功深微管，悬诸日月，久而弥新，故能拯龟玉於已毁，道涸源於将塞。今理运惟新，贤戚并建，感惟永远，触目崩心，可追封长沙郡王。（《艺文类聚》五十一。）



◇　追封衡阳王桂阳王诏

亡弟畅，风标秀物，器体淹弘，朱方之役，尽勤王事，策出无方，物惟不赏。亡弟融，业行清简，风度闲绰，蚤优名辈，夙广令闻，朕应天绍命，君临万宇，祚启郇滕，感兴鲁卫，事往运来，永怀伤切，畅可追封衡阳郡王，融可追封南阳郡王。（《艺文类聚》五十一。）





◇　封临川安兴建安等五王诏

神州帝城，冠冕列岳，渚宫樊邓，形胜是归，居中作卫，翼宣戎重，隆兹宠号，实允旧章，并非亲勿居，惟贤斯授。宏，朕之介弟，早富德誉，董一蕃政，缉是嘉庸，国礼家情，瞻寄隆重。秀，风颖俊迈，诚业标简，任居蕃翰，政以化成。伟，体韵淹穆，神宇凝正，经纶夷险，参赞王业。（《艺文类聚》五十一，

◇　案，《文苑英华》四百四十四有全文，以为沈约作。）



◇　求荐士诏

夫进贤茂赏，蔽善明罚，前王盛则，咸必由之。朕纂统洪业，寅畏大宝，思求俊异，协赞雍熙，历听九工，物色舆皂，而白驹盈谷，苌楚未刈，所以临朝永叹，日昃伊伫；便可博询卿士，各举所知，将量才授能，擢以不次，庶同则哲之明，称朕急贤之旨。（《艺文类聚》五十三，《初学记》二十。）



◇　策梁公九锡文

二仪寂寞，由寒暑而代行，三才并用，资立人以为宝。故能流形品物，仰代天工，允兹元辅，应期挺秀，裁成天地之功，幽协神明之德，拨乱反正，济俗宁人，盛烈光於有道，大勋振於无外，虽伊陟之保□王家，姬公之有此丕训，方之蔑如也。今将授公典策，其敬听朕命：上天不造，难锺皇室，元帝。（《南史》作世祖，案即武帝，此云元帝，当考。）以休明早崩，简文（《南史》作世宗，案即文惠太子。）以仁弱不嗣，高宗袭统，宸居弗永，虽夙夜劬劳，而隆平不洽。嗣君昏暴，书契弗睹，朝权国柄，委之群孽，剿戮忠贤，诛残台辅，含冤抱痛，噍类靡馀，实繁非一，并专国命，频笑致灾，睚眦及祸，严科毒赋，载离比屋，溥天熬熬，置身无所，冤颈引决，道树相望，无近无远，号天靡告。公藉昏明之期，因兆人之愿，援帅（《南史》作爰率。）圣后，翊成中兴，宗社之危已固，天人之望允塞，此实公纽我绝纲，大造皇家者也。永明季年，边隙大启，荆河连率，招引戎荒，江淮扰逼，势同履虎；公受言本朝，轻兵赴袭，縻以长算，制之环中，排危冒险，强柔递用，坦然一方，还成藩服，此又公之功也。在昔隆昌，洪基已谢，高宗虑深社稷，将行权道；公定策帷帐，激扬大节，废帝立王，谋猷深著，此又公之功也。建武阐业，厥猷虽远，戎狄内侵，凭陵关塞，司部危逼，沦陷指期；公治兵外讨，卷甲长骛，接距交绥，电激风扫，摧坚覆锐，咽水涂原，执俘象魏，献馘海渚，焚庐毁帐，号哭言归，此又公之功也。樊汉阽切，羽书续至；公星言鞠旅，禀命徂征，而军机戎统，事非己出，善策嘉谋，抑而莫允，邓城之役，胡马卒至，元帅潜及，不相告报，弃甲捐师，饵之虎口；公南收散卒，北御骑，全众方轨，案路徐归，拯我边危，重获安堵，此又公之功也。汉南回弱，咫尺□寇，兵粮尽阙，器甲靡遗；公作藩爰始，因资靡托，整兵训卒，搜狩有序，俾我危城，翻为强镇，此又公之功也。永元纪号，瞻乌已及，虽废昏有典，而伊霍称难，公首建大策，爰立明圣，义逾邑纶，勋高代入，易乱以化，俾昏作明，此又公之功也。文王之风，虽被江汉，京邑蠢动，湮为洪流，句吴於越，巢幕匪喻；公投袂万里，事惟拯溺，义声所覃，无思不韪，此又公之功也。鲁城夏□，梗据中流，乘山置垒，萦川自固；公御此乌集，陵兹地险，顿兵坐甲，寒往暑移，我行永久，士忘归愿，经以远图，御以长策，费无遗矢，战未穷兵，践华之固，相望俱拔，此又公之功也。惟此群凶，同恶相济，缘江负险，蚁聚加湖。（《南史》作淮湖。）水陆盘据，规援夏首，桴□一临，应时褫溃，此又公之功也。奸孽震皇，复怀举斧，蓄兵九派，用拟勤王；公棱威直指，势逾风电，旌旆未临，全州稽服，此又公之功也。姑熟冲要，密迩京畿，凶徒炽聚，断塞津路，公偏师启途，排方继及，兵威所震，望旗自骇，焚舟委壁，卷甲宵遁，此又公之功也。群竖猖狂，志在借一，豕突淮□，武骑如云；公爰命英勇，因机骋锐，气冠版泉，势逾洹水，追奔逐北，奄有通津，熊耳比峻，未足云拟，睢水不流，曷其能及，此又公之功也。琅邪石首，襟带□固，新垒东墉，金汤是埒，凭险作守，兵食兼资，风激电骇，莫不震叠，城复於隍，於是乎在，此又公之功也。独夫昏狠，凭城靡惧，鼓钟□堂□沓，傲若有馀，狎是邪孽，忌斯冠冕，凶狡因之，将逞孥戮；公奇谟密运，盛略潜通。（《南史》作威略潜回。）忠勇之徒，得申厥效，白旗宣室，未之或比，此又公之功也。公有拯亿兆之勋，重之以明德，爰初厉志，服道儒门，濯缨来仕，清猷映代，时运艰难，宗社危殆，昆冈已燎，玉石同焚，驱率貔貅，抑扬霆电，义等南巢，功齐牧野；若夫禹功寂寞，微管谁嗣，拯其将鱼，驱其被发，解兹乱网，理此棼丝，复礼衽席，反乐河海，永平故事，闻之者叹息，司隶旧章，见之者陨涕，请我民命，还之斗极，悯悯□绅，重荷戴天之庆，哀哀黔首，复蒙履地之恩，德逾嵩岱，功邻造物，超或邈矣，越无得而言焉。朕又闻之，畴庸命德，建侯作屏，咸用克固四维，永隆万叶，是以二南流化，九伯斯征，王道淳洽，刑措罔用，覆政弗兴，历兹永久，如□毁既及，晋郑靡依。惟公经纶天地，宁济区夏，道冠乎伊稷，赏薄於桓文，岂所以宪章齐鲁，长辔宇宙？敬惟前烈，朕甚惧焉。今进授相国，改扬州刺史为牧，以豫州之梁郡、历阳、南徐州之义兴、扬州之淮南、宣城、吴兴、会稽、新安、东阳十郡封公为梁公，锡兹白土，苴以白茅，爰定尔邦，用建冢社。在昔旦□，入居保佑，逮於毕毛，亦作卿士，任兼内外，礼实宜之。今命使持节兼太尉王亮、授相国扬州牧印绶、梁公玺绂，使持节兼司空王志授梁公茅士，金虎符第一至第五左，竹使符第一至第十，左相国位冠群后，任总百司，恒典彝数，宜与事革，其以相国总百揆，去录尚书之号，上所假节、侍中、貂蝉、中书监印，中外都督大司马印绶，建安公印策，骠骑大将军如故。又加公九锡，其敬听後命；以公礼律兼修，刑德备举，哀矜折狱，罔不用情，是用锡公大辂戎辂各一，玄牡三驷；公劳心稼穑，念在人天，丕崇本务，惟谷是宝，是用锡公衮冕之服，赤舄副焉；公□钧所被，变风以雅，易俗陶民，载和邦国，是用锡公轩悬之乐，六佾之舞；公文德广覃，义声远洽，椎髻□首，夷歌请吏，是用锡公朱户以居；公扬清抑浊，官方有序，多士聿兴，□或朴流咏，是用锡公纳陛以登；公正色御下，以身轨物，式遏不虞，折冲惟远，是用锡公虎贲之士三百人；公威同夏日，志清奸宄，放命圮族，刑兹罔赦，是用锡公□钺各一；公跨蹑嵩溟，陵厉区宇，譬诸日月，容光必至，是用锡公彤弓一，彤矢百，卢弓十，卢矢千；公永言惟孝，至感通神，恭严祀典，祭有馀敬，是用锡公□鬯一卣，圭瓒副焉。梁国置丞相以下，一遵旧式。钦哉！其敬循往策，祗服大礼，对扬天眷，用膺多福，以弘我太祖之休命。（《梁书·武帝纪》上，又见《南史》六。）



◇　禅位梁王策

咨尔梁王，惟昔邃古之载，肇有生人，皇雄大庭之辟，赫胥尊卢之后，斯并龙图鸟迹以前，悦忽杳冥之世，固无得而详焉。洎乎农轩炎□之代，放勋重华之主，莫不以大道君万姓。公器御八弦，居之如执朽索，去之若捐重负，一驾汾阳，便有□然之志，暂适箕岭，即动让王之心，故知戴黄屋，服玉玺，非所以示贵称尊，乘大辂，建□旌，盖欲令归趣有地。是故忘己而字兆人，殉物而君四海。及於精华内竭，畚橇外劳，则抚兹归运，惟能是与；况兼乎笙管革文，威图启瑞，摄提夜朗，荧光昼发者哉？四百告终，有汉所以高揖，黄德既谢，魏氏所以乐推，爰及晋宋，亦弘斯典。我太祖握河受历，应符启运，二叶重光，三圣系轨，嗣君丧德，昏弃纪度，毁紊天纲，凋绝地纽，茫茫九域，翦为仇雠，溥天相顾，命悬晷刻，斫涉刳孕，於事已轻，求鸡徵杖，曾何足譬。是以谷满川枯，山飞鬼哭，七庙已危，人神无主。惟王体兹上哲，明圣在躬，禀灵五纬，明并日月，彝伦攸序，则端冕而协邕熙，时难孔棘，则推锋而拯涂炭，功逾造物，德济苍生，泽无不渐，仁无不被，上达苍昊，下及川泉，文教与鹏翼齐举，武功与日车并运，固以幽显宅心，底讼斯属，岂徒桴鼓播地，卿云丛天而已哉？至如昼睹争明，夜飞枉矢，土沦彗刺，日既星亡，除旧之徵必显，更姓之符允集；是以义师初践，芳露凝甘，仁风既被，素文自扰，北阙藁街之使，风车火徼之民，膜拜稽首，愿为臣妾，锺石毕变，事表於迁虞，蛟鱼并出，义彰於事夏。若夫长人御众，为之司牧，本同己於万物，乃因心於百姓，宝命无常主，帝王非一族；今仰祗乾象，俯藉人愿，敬禅神器，授帝位於尔躬，大祚告穷，天禄永终。於戏！王允执其中，式遵前典，以副昊天之望，□上祀而临亿兆，格文祖而膺大业，以传》无疆之祚，岂不盛欤。（《梁书·武帝纪》上，《南史》六。）





◇　禅位梁王玺书

夫生者天地之大德，人者含生之通称，并首同本，未知所以异也。而禀灵造化，愚贤之情不一，托性五常，强柔之分或舛，群后靡一，争犯交兴，是故建君立长，用相司牧，非谓尊骄在上，以天下为私者也。兼以三正迭改，五运相迁，绿文赤字，徵河表洛，在昔勋华，深达兹义，眷求明哲，授以蒸人，迁虞事夏，本因心於百姓，殷化为周，实受命於苍昊，爰自汉魏，罔不率由，降及晋宋，亦遵斯典，我高皇所以格文祖而抚归运，畏上天而恭宝历者也。至於季世，祸乱荐臻，王度纷纠，奸回炽积，亿兆夷人，刀俎为命，已然之逼，若线之危，□天□地，逃形无所，群凶挟煽，志逞残戮，将欲先殄衣冠，次移龟鼎，衡保周召，并列宵人，巢幕累卵，方此非切，自非英圣远图，仁为己任，则鸱枭厉吻，翦焉已及。惟王崇高则天，博厚仪地，□铸六合，陶甄万有，锋ㄞ交驰，振灵武以遐略，云雷方扇，鞠义旅以勤王，扬旌旌於远路，戮奸宄於魏阙，德冠往初，功无与二，弘济艰难，缉熙王道，怀柔万姓，经营四方，举直措枉，较如画一，待旦同乎殷后，日昃过於周文，风化肃穆，礼乐交畅，加以赦过宥罪，神武不杀，盛德昭於景纬，至义感於鬼神；若夫纳彼大麓，膺此归运，烈风不迷，乐推攸在，治五韪於已乱，重九鼎於既轻，自声教所及，车书所至，革面回首，讴吟德泽，九山灭□，四渎安流，祥风扇起，淫雨静息，玄甲游於芳荃，素文驯於郊苑，跃九川於清汉，鸣六象於高冈，灵瑞杂沓，玄符昭著；至於星孛紫宫，水效孟月，飞鸿满野，长彗横天，取新之应既昭，革故之徵必显；加以天表秀特，轩状尧姿，君临之符，谅非一揆，书云，天鉴厥德，用集大命。诗云，文王在上，於昭于天。所以二仪乃眷，幽明允叶，岂惟宅是万邦，缉兹讴讼而已哉。朕是用拥璇沈首，属怀圣哲；昔水行告厌，我太祖既受命，代终在日，天禄云谢，亦以木德而传於梁，远寻前典，降惟近代，百辟遐迩，莫违朕心。今遣使持节、兼太保、侍中、中书监兼尚书令、汝南县开国侯亮、兼太尉、散骑常侍、中书令、新吴县开国侯志、奉皇帝玺绂，受终之礼，一依唐虞故事，王其陟兹元后，君临万方，式传洪烈，以答上天之休命。（《梁书·武帝纪》上。）





卷四十二




◎　任□（二）



◇　为齐宣德皇后令

西诏至，帝宪章前代，敬禅神器于梁，明可临轩，遣使恭授玺绂，未亡人便归於别宫。（《梁书武帝纪》上，《南史》六。）





◇　齐宣德皇后答梁王令

承固兹谦揖，未膺大典，敬复雅旨，良有怃然。夫至寂难原，言象所绝，教思有律，感通斯在，所以异人者神明，同人者用舍。王诞兹上睿，对越天行，德冠二仪，化周群动，生民以来，一人而巳。但达节弘道，每濡迹於中庸，神照惟几，不抑心於钻仰，范宣既让，其下取则；况圣图睿范，歌思是归，廉约虽弘，庆赏遂替，诚贤者悦义，长难进之风，不肖者矜功，沮竭力之效，劝沮之间，所差已远，王何得不暂纡雅何，允答天人，使朕夜艾以安，早朝有预。今遣率兹百辟，申荐诚款，万致一途，烦言可略。（《艺文类聚》十四。）



◇　宣德皇后敦劝梁王令

宣德皇后敬问具位，夫功在不赏，故庸勋之典盖阙，施侔造物，则谢德之途已寡（《艺文类聚》作冥。）也。要不得不强为之名，使荃（《艺文类聚》作铨。）宰有寄。公（《艺文类聚》作王。）实天生德，齐圣广渊，不改（《艺文类聚》作重构。）参辰，而九星仰止，不易日月，而二仪贞观，在昔晦明，隐鳞戢翼，博通群籍，而让齿乎一卷之师，剑气凌云，而屈迹於万夫之下，辩折天口，而似不能言，文擅雕龙，而成辄削槁，爰在弱冠，首应弓旌，客游梁朝，则声华籍甚，荐名宰府，则延誉自高。隆昌季年，勤王始著，建武惟新，缔构斯在，功隆赏薄，嘉庸莫畴，一马之田，介山之志愈厉，六百之秩，大树之号斯存。及拥旄司部，代马不敢南牧，推毂樊邓，胡尘罕尝夕起。惟彼狡僮，穷凶极虐，衣冠泯绝，礼乐崩丧，既而鞠旅誓众，言谋王室，白羽一麾，黄鸟底定，甲既鳞下，车以（《艺文类聚》作亦。）瓦裂，致天之届，拱揖群后，丰功厚利，无得而称，是以祥光总至，休气四塞，五老游河，飞星入昴，元功茂勋，若斯之盛，而地狭乎四履，势卑乎九伯，帝有恧焉，□轩萃止，今遣某位某甲等，率兹百辟，人致其诚，庶匪席之旨，不远而复。（《文选》，《艺文类聚》十四。）



◇　又重敦劝梁王令

朕闻疋夫好仁，义在磨踵，君子行道，达斯兼济，未有尽器穷神，蕴徽章乎天植，高奠中樽，睹倾□而弗极。惟王德冠往初，功无与二，四时等契，两曜齐明，拟度天行，取则乾健，而运距艰季，道极百王，援义而起，一戎大定，罗山革草，罔不率从，用使商庭产{艹悉}，周阙树梓，倾宫既散，鹿台靡蓄，盛德大业，巍巍若此。日者事岐之号，爰发帝言，殊物备礼，率由寡昧，虽复云竿载路，清跸启行，昭德报功，未臻其极；而高揖天休，远存克让，俾予未亡，与惭日昃。今遣率兹百辟，人致诚请，庶有感睿心，霈然降志。（《艺文类聚》十四。）



◇　为梁武帝集坟籍令

令，近灾起柏梁，遂延渠阁，青编素简，一同煨烬，缃囊纟延帙，荡然无馀，故以痛深秦末，悲甚汉季，求之天道，昭然有徵，岂不以昏嗣作孽，礼乐崩坏？及圣人有作，更俟兹辰，今虽百度草创，日不暇给，而下车所务，非此孰先？便宜选陈农之才，采河间之阙，怀铅握素，汗简杀青，依秘阁旧录，速加缮写，便施行。（《文馆词林》。）





◇　为梁武帝断华侈令

令，夫在上化下，草偃风从，俗之浇淳，恒由此作。自永元失德，书契未纪，穷昏极悖，焉可胜言。既而璇室外构，倾宫内积，奇伎异服，单所未见，上慢下暴，淫侈竞驰，国命朝权，改移近习，贩官鬻爵，贿货公行，并甲第康衢，渐台广夏，长袖低昂，等和戎之锡，珍羞百品，同伐冰之家，愚人因之，浸以成俗，□艳爽竞，夸丽相高，至乃市井之家，貂狐在御，工商之子，缇绣是袭，日入之次，夜艾未反，昧爽之朝，期之清旭。今圣明肇运，厉精惟始，虽曰缵戎，殆同创革；且淫费之後，继以兴师，巨桥鹿台，雕罄不一。孤忝荷宠任，务在澄清，思所以仰赞皇朝大帛之旨，俯厉微躬粗衰之义，解而更张，斫雕为朴，自非可以奉粢盛，修绂冕，习礼乐之容，缮甲兵之备，此外众费，一皆禁绝，御府中署，量宜罢省，掖廷备御妾之数，大予绝郑卫之音，仰度朝旨，暗同此意。其中有可以率先卿士，准的庶萌，匪食薄衣，请自孤始。加以群才并轨，九官咸事，若能人务退食，竟存约己，移风易俗，庶期月有成。昔毛□在朝，士大夫不敢靡衣愉食，魏武叹曰：「孤之法不如毛尚书。」孤虽德谢往贤，任重先达，实望多士，得其此心，外可详为条格，以时施行。（《文馆词林》。）



◇　天监三年策秀才文

问秀才，朕长驱樊邓，直指商郊，因藉时来，乘此历运，当□永念，犹怀惭德。何者？百王之弊，齐季斯甚，衣冠礼乐，扫地无馀，斫雕元刂方，经纶草昧，采三王之礼，冠履粗分，因六代之乐，宫判始辨，而百度革创，仓廪未实，若终亩不税，则国用靡资，百姓不足，则恻隐深虑，每时入刍槁，岁课田租，愀然疚怀，如怜赤子。今欲使朕无满堂之念，民有家给之饶，渐登九年之畜，稍去关市之赋，子大夫当此三道，利用宾王，斯理何从，伫闻良说。

问，朕本自诸生，弱龄有志，闭户自精，开卷独得，九流七略，颇常观览，六艺百家，庶非墙面，虽一日万几，早朝晏罢，听览之暇，三馀靡失，上之化下，草偃风从，惟此虚寡，弗能动俗。昔紫衣贱服，犹化齐风，长缨鄙好，且变邹俗；虽德惭往贤，业优前事，且夫□绅道行，禄利然也。朕倾心骏骨，非惧真龙，辎□青紫，如拾地芥；而惰游废业，十室而九，鸣鸟蔑闻，子衿不作，弘奖之路，斯既然矣，犹其寂寞，应有良规。

问，朕立谏鼓，设谤木，於兹三年矣，比虽辐凑阙下，多非政要，日伏青蒲，罕能切直，将齐季多讳，风流遂往，将谓朕空然慕古，虚受弗弘。然自君临万寓，介在民上，何尝以一言失旨，转徙朔方，睚眦有违，论输左校；而使直臣杜口，忠谠路绝，将恐弘长之道，别有未周，悉意以陈，极言无隐。（《文选》。）



◇　为齐竟陵王世子临会稽郡教

富室兼并，前史共蠹，大姓侵威，往哲攸嫉，而权豪之族，擅割林池，势富之家，专利山海，至乃水称峻。（《艺文类聚》五十，案，「水称峻」下旧有「岩岩我君」十句，当是碑颂之文，误跳在此耳，今别归不知时代文中。）



◇　吏部郎表

郎官之重，千金非譬。爰在前世，实光选造，清通为首，终遂弗居，深识为度，累荐无获，承乏摄官，顾知其望。方今皇明御宇，升长咸亨，泾渭□绅，无谬衡石，抑扬庶品，亦自能官，顾己循涯，孰用祗荷，唯知死所，未识所报。（《艺文类聚》四十八。）



◇　为齐明帝让宣城郡公第一表

臣鸾言，被台司召，以臣为侍中、中书监、骠骑大将军、开府仪同三司、杨州刺史、录尚书事，封宣城郡开国公，食邑三千户，加兵五千人。臣本庸才，智力浅短，太祖高皇帝笃犹子之爱，降家人之慈；世祖武皇帝情等布衣，寄深同气，武皇大渐，实奉话言，虽自见之明，庸近所蔽，愚夫一至，偶识量己，实不忍自固於缀衣之辰，拒违於玉几之侧，遂荷顾托，导扬末命，虽嗣君弃常，获罪宣德，王室不造，职臣之由。何者？亲则东牟，任惟博陆，徒怀子孟社稷之封，何救昌邑争臣之讥，四海之议，於何逃责？且陵土未乾，训誓在耳，家国之事，一至於斯，非臣之尢，谁任其咎？将何以肃拜高寝，虔奉武园，悼心失图，泣血待旦，宁容复徼荣於家耻，宴安於国危？骠骑上将之元勋，神州仪刑之列岳，尚书古称司会，中书实管王言，且虚饰宠章，委成御侮，臣知不惬，物谁谓宜？但命轻鸿毛，责重山岳，存没同归，毁誉一贯，辞一官不减身累，增一职已黩朝经，便当自同体国，不为饰让。至於功均一匡，赏同千室，光宅近甸，奄有全邦，殒越为期，不敢闻命；亦愿曲留降鉴，即垂顺许，钜平之恳诚必固，永昌之丹慊获申，乃知君臣之道，绰有馀裕，苟日易昭，敢守难夺，故可庶心弘议，酌己亲物者矣。不胜荷惧屏营之诚，谨附某官某甲奉表以闻，臣讳诚惶诚恐。（《文选》，梁书任□传》，《艺文类聚》五十一。）



◇　为范尚书让吏部封侯第一表

臣云言，被尚书召，以臣为散骑常侍吏部尚书，封霄城县开国侯，食邑千户。奉命震惊，心颜无措。臣云顿首顿首、死罪死罪。臣素门凡流，轮翮无取，进谢中庸，退惭狂狷，固尝钻厉求学，而一经不治，篆刻为文，而三冬靡就，负书燕魏，空殚菽粟，蹑□齐楚，徒失贫贱；既而分虎出守，以囊被见嗤，持斧作牧，以薏苡兴谤，赭衣为虏，见狱吏之尊，除名为民，知井臼之逸，百年上寿，既曰徒然，如其诚说，亦以过半，乱离斯瘼，欲以安归，闭门荒郊，再离寒暑，兼以东皋数亩，控带朝夕，关外一区，怅望锺阜，虽室无赵女，而门多好事，禄微赐金，而欢同娱老，折芰燔枯，此焉自足。陛下应期万世，接统千祀，三千景附，八百不谋。臣衅等离心，功惭同德，泥首在颜，舆棺未毁，缔构草昧，敢叨天功，狱讼讴歌，示民同志；而隆器大名，一朝总集，顾己反躬，何以臻此？正当以接白水，列宅旧丰，忘舍讲之尤，存诸公之费，俯拾青紫，岂待明经？臣云顿首顿首，死罪死罪。夫铨衡之重，关诸隆替，远惟则哲，在帝犹难，汉魏已降，达识继轨，雅俗所归，惟称许郭，拔十得五，尚曰比肩，其馀得失未闻，偶察童幼，天机暂发，顾无足算，在魏则毛□公方，居晋则山涛识量，以臣况之，一何辽落。齐季陵迟，官方淆乱，鸿都不纲，西园成市，金章有盈笥之谈，华貂深不足之叹。草创惟始，义存改作，恭己南面，责成斯在，岂宜妄加宠私，以乏王事？附蝉之饰，空成宠章，求之公私，授受交失。近世侯者，功绪参差，或足食关中，或成军河内，或制胜帷幄，或门人加亲，或与时抑扬，或隐若敌国，或策定禁中，或功成野战，或盛德如卓茂，或师道如桓荣，或四姓侍祠，已无足纪，五侯外戚，且非旧章。而臣之所附，惟在恩泽，既义异畴庸，实荣乖儒者，虽小人贪幸，岂独无心？臣本自诸生，家承素业，门无富贵，易农而仕，乃祖玄平，道风秀世，爰在中兴，仪刑多士，位裁元凯，任止牧伯，高祖少连，夙秉高尚，所富者义，所乏者时，薄宦东朝，谢病下邑。先志不忘，愚臣是庶，且去岁冬初，国学之老博士耳，今兹首夏，将亚冢司，虽千秋之一日九迁，荀爽之十旬远至，方之微臣，未为速达。臣虽无识，惟利是视，至於亏名损实，为国为身，知其不可，不敢妄冒。陛下不弃营菅蒯，爱同丝麻，傥平生之言，犹在听览，宿心素志，无复贰辞，矜臣所乞，特回宠命，则彝章载穆，微物知免。臣今在假，不容诣省，不任荷惧之至，谨奉表以闻，臣云诚惶以下。（《文选》，《艺文类聚》四十八，《初学记》十二。）



◇　为萧扬州荐士表

臣王言，臣闻求贤暂劳，垂拱永逸，方之疏壤，取类导川。伏惟陛下，道隐旒纩，信充符玺，六飞同尘，五让高世，白驹空谷，振鹭在庭，犹惧隐鳞卜祝，藏器屠保，物色关下，委裘河上，非取制於一狐，谅求味於兼采，五声倦响，九工是询，寝议庙堂，借听舆皂。臣位任隆重，义兼家邦，实欲使名实不违，徼幸路绝，势门上品，犹当格以清谈，英俊下僚，不可限以位貌。窃见秘书丞琅邪臣王□柬，年二十一，字思晦，七叶重光，海内冠冕，神清气茂，允迪中和，叔宝理遣之谈，彦辅名教之乐，故以晖映先达，领袖後进，居无尘杂，冢有赐书，辞赋清新，属言玄远，室迩人旷，物疏道亲，养素丘园，台阶虚位，庠序公朝，万夫倾望，岂徒荀令可想，李公不亡而已哉？前晋安郡侯官令东海王僧孺，年三十五，字僧孺，理尚栖约，思致恬敏，既笔耕为养，亦佣书成学，至乃集萤映雪，编蒲缉柳，先言往行，人物雅俗，甘泉遗仪，南宫故事，画地成图，低掌可述，岂直《鼠廷》鼠有必对之辩，竹书无落简之谬。□柬坐镇雅俗，弘益已多；僧孺访对不休，质疑斯在；并东序之秘宝，瑚琏之茂器，诚言以人废，而才实世资，临表悚战，犹惧未允，不任下情云云。（《文选》。）



◇　为褚谘议蓁让代兄袭封表

臣蓁言，昨被司徒符，仰称诏旨，许臣兄贲所请，以臣袭封南康郡公。臣门籍勋荫，光锡士字；臣贲世载承家，允膺长德，而深鉴止足，脱屣千乘，遂乃远谬推恩，近萃庸薄，能以国让，弘义有归，匹夫难夺，守以勿贰。昔武始迫家臣之策，陵阳感鲍生之言，张以诚请，丁为理屈。且先臣以大宗绝绪，命臣出纂傍统，禀承在昔，理绝终天，永惟情事，触目崩殒，若使贲高延陵之风，臣忘子臧之节，是废德举，岂曰能贤？陛下察其丹款，特赐停绝，不然，投身草泽，苟遂愚诚耳不胜丹慊之至，谨诣阙拜表以闻，臣诚惶诚恐以下。（《文选》。）

一日被司徒符印，称诏旨许臣兄贲所请，以臣绍封南康郡公。臣世属启圣，运偶时来，尚德畴庸，先锡士宇。臣贲载世承家，兄居长德，而量己夙退，内事园蔬，以臣行达幽明，早酷荼苦，贲天伦契至，友爱淳深，非直引《□脊推温，故逃迹让位，鞠育提养，以及人次，事死让生，尚均脱屣，取信十室，本若锱铢，乃远谬推恩，近沾庸薄，能以国让，弘义有归，匹夫难夺，守以勿二。昔武始迫家臣之策，陵阳感鲍子之言，张以诚请，丁为理屈。且大宗绝绪，命臣出缵傍统，禀承在昔，理绝终天，永怀情事，触感崩裂。伏惟陛下俯权孤门哀荣之重，爰夺臣贲一至之轻，察其丹款，特赐停绝，至公允穆，微臣克幸。（《艺文类聚》五十一，案，此表较《文选》所载多出百馀字。）



◇　又表

近冒披款，庶蒙哀亮，奉被还诏，未垂矜允，伏读周遑，罔置心诚。臣本凡劣，身名不限，标一善不足以验风流，存一让不足以弘进止；若乃富埒千驷，贵有邦家，二者之来，不期而至，中人犹其趑趄，凡近固宜勉勖；直以门绪有归，长德无二，若使贲高延陵之风，臣忘子臧之节，是废德举，岂曰能贤？陛下留心孤门，特深追远，故臣穷必呼天，凭威咫尺，贲婴疾沈固，公私废礼，逢不世之恩，遂良己之志，确然难夺，有理存焉。臣既承先旨，出缵傍统，受命有资，反身何奉，叙心感悼，勉义迫躬。臣贲息霁，年将志学，礼及趋拜，且私门世适，二三攸序，若天眷无已，必降殊私，乞以臣霁奉膺□社，伏愿陛下圣慈，曲垂矜慎，如蒙哀允，施重含育。（《艺文类聚》五十一。）



◇　为范始兴作求立太宰碑表

臣云言，原夫存树风猷，没著徽烈，既绝故老之口，必资不刊之书，而藏诸名山，则陵谷迁贸，府之延阁，则青编落简，然则配天之迹，存乎泗水之上，素王之道，纪於沂川之侧，由是崇师之义，拟迹於西河，尊主之情，致之於尧禹，故精庐妄启，必穷镌勒之盛，君长一城，亦尽刊刻之美；况乎甄陶周召，孕育伊颜。故太宰竟陵文宣王臣某，与存与亡，则义刑社稷，严天配帝，则周公其人，体国端朝，出藩入守，进思必告之道，退无苟利之专，五教以伦，百揆时序。若夫一言一行，盛德之风，琴书艺业，述作之茂，道非兼济，事止乐善，亦无得而称焉。人之云亡，忽移岁序，鸱□东徙，松□贾成行，六府臣僚，三藩士女，人蓄油素，家怀铅笔，瞻彼景山，徒然望慕。昔晋氏初禁立碑，魏舒之亡，亦从班列，而阮略既泯，故首冒严科，为之者竟免刑戮，致之者反蒙嘉叹，至於道被如仁，功参微管，本宜在常均之外，故太宰渊、丞相嶷、亲贤并轨，即为成规，乞依二公前例，赐许刊立，宁容使长想九原，樵苏罔识其禁，驻跸长陵，□轩不知所适。臣里闾孤贱，才无可甄，值齐网之弘，弛宾客之禁，策名委质，忽焉二纪，虑先犬马，厚恩不答，而敝帷毁盖，未蓐蝼蚁，珠襦玉匣，遽饰幽泉，陛下弘奖名教，不隔微物，使臣得骏奔南浦，长号北陵，既曲逢前施，实仰觊後泽，傥验杜预山顶之言，庶存马骏必拜之感，临表悲惧，言不自宣，臣诚惶已下。（《文选》。）



◇　为皇太子求一日一入朝表

臣闻内竖告安，姬昌怡色，鸣鸡戒旦，周发冠履，或以凉燠之侯，晨昏异宜，膳羞之和，鼎饪殊节，一辰三朝，称情犹简，终日承颜，在理斯惬；且长寿之对，抚循无已，驰道未穷，顾怀不辍，岂直下动天至，固亦上结慈衷。自顷半旬乃朝，遂为通制，事逾信次，义乖晨省，一日万几，不敢三尘御省，每旦改宿，特乞一至寝门。（《艺文类聚》十六。）



◇　为王思远让侍中表

行则六尺之内，陪接天光，语则亲玺申命，诚信区宇，献可替否，出纳惟几，敷奏於金华之上，进让於玉堂之下，金迁七贵之茂，玉粲二公之孙，虽复仲蔚孤绪，元卿末裔，不阶民誉，妄承典私。（《初学记》作曲知）者也。（《艺文类聚》四十八，《初学记》十二。）





◇　为萧侍中拜袭封表

诏书拜臣袭封竟陵郡王。臣以凡庸，素乏才值，皇朝尚德，诏爵惟贤，遂复出修职贡，入颁卿士；但有道之守，海外重扃，蕃篱近甸，无劳击□斥，仰阅旧章，俯增私感，报国承家，岂云万一。（《艺文类聚》五十。）



◇　为梁公请刊改律令表

臣闻淳源既远，天讨是因，画衣象服，以致刑厝，草缨艾□，民不能犯。及淳德下衰，运距浇季，汤形禹政，不足禁奸，九法三章，无以息讼，所以赭衣塞路，圄犴成市，凝脂已疏，秋荼非苦，奸吏为市，生杀并用，可谓恸哭，岂徒一绪？夫肖貌天地，禀灵川岳，受体爱敬，发肤为重，流矢影风，顾有忧色，而当妄加刳斫，金木为伍。且夫刻木不对，画地不入，畏避若是，而动贻非命，王道为亏，良在於此。法开二门，为政之蠹，生杀多绪，谁其适从。（《艺文类聚》五十四。）





卷四十三




◎　任□（三）



◇　奏请郊庙备六代乐

据魏王肃议，《周礼》，宾客皆作备乐，况天地宗庙，事之大者。周官以下，六律六吕五声八音六舞大合乐，致鬼神以和邦国。请依王肃祀祭郊庙备六代乐。（《通典》一百四十七，太常任□奏。）



◇　奏弹曹景宗

御史中丞臣任□稽首言，臣闻将军死绥，咫步无却，顾望避敌，逗桡有刑。至乃赵母深识，乞不为坐，魏主著令，抵罪已轻，是知败军之将，身死家戮，爰自古昔，明罚斯在。臣□顿首顿首死罪死罪。窃寻獯猃侵轶，暂扰疆陲，王师薄伐，所向风靡，是以淮徐献捷，河兖凯归，东关无一战之劳，途中罕千金之费，而司部悬隔，斜临寇境，故使狡虏凭陵，淹移岁月；故司州刺史蔡道恭，率厉义勇，奋不顾命，全城守死，自冬徂秋，犹有转战无穷，亟摧丑虏，方之居延，则陵降而恭守，比之疏勒，则耿存而蔡亡，若使郢部救兵，微接声援，则单于之首，久悬北阙，岂直受降可筑，涉安启土而已哉？实由郢州刺史臣景宗，受命致讨，不时言迈，故使□胃结蚁聚，水草有依，方复按甲盘桓，缓救资敌，遂令孤城穷守，力屈凶威，虽然，犹应固守三关，更谋进取，而退师延颈，自贻亏衄，疆埸侵骇，职是之由，不有严刑，诛赏安置，景宗即主。臣谨案使持节、都督郢司二州诸军事、左将军郢州刺史湘西县开国侯臣景宗，擢自行间，遘兹多幸，指踪非拟，获兽何勤，赏茂通侯，荣高列将，负担裁弛，钟鼎遽列，和戎莫效，二八已陈，自顶至踵，功归造化，润草涂原，岂获自已，且道恭云逝，城守累旬，景宗之存，一朝弃甲，生曹死蔡，优劣若是，惟此人斯，有□面目。昔汉光命将，坐知千里，魏武置法，案以从事，故能出必以律，锱铢无爽。伏惟圣武英挺，略不出世，料敌制变，万里无差，奉而行之，实弘庙算，惟此庸固，理绝言提。自逆胡纵逸，久患诸夏，圣朝乃顾，将一车书，愍彼司氓，致辱非所，早朝永叹，载怀矜恻，致兹亏丧，何所逃罪，宜正刑书，肃明典宪，臣谨以劾，请以见事免景宗所居官，下太常削爵土，收付廷尉法狱治罪。其军佐职僚，备裨将帅，纟圭诸应及咎者，别摄治书侍御史随违续奏，臣谨奉白简以闻云云。（《文选》。）



◇　奏弹刘整

御史中丞臣任□稽首言，臣闻马援奉嫂，不冠不入，汜毓字孤，家无常子，是以义士节夫，闻之有立，千载美谈，斯为称首。臣□顿首顿首、死罪死罪。谨案齐故西阳内史刘寅妻范诣台诉，列称出适刘氏，二十许年，刘氏丧亡，抚养孤弱。叔郎整常欲伤害，侵夺分前奴教子当伯，并已入众，又以钱婢姊妹弟温，仍留奴自使，伯又夺寅息逡婢绿草，私货得钱，并不分逡，寅第二庶息师利，去岁十月往整田上，经十二日，整便责范米六斗哺食，米未展送，忽至户前，隔箔攘拳大骂，突进房中，屏风上取车帷准米去，二月九日夜，婢采音偷车栏夹杖龙牵，范问失物之意，整便打息逡，整及母并奴婢等六人，来至范屋中，高声大骂，婢采音举手查范臂，求摄检如诉状，辄摄整亡父书使奴海蛤到台辩问，列称整亡父兴道，先为零陵郡，得奴婢四人，分财，以奴教子乞大息寅，亡寅後，第二弟整仍夺教子，云应入众，整便留自使，婢姊及弟各准钱五千文，不分逡，其奴当伯，先是众奴，整兄弟未分财之前，整兄寅以当伯贴钱七千，共众作田，寅罢西阳郡还，虽未别火食，寅以私钱七千赎当伯，仍使上广州去，後寅丧亡，整兄弟後分奴婢，唯馀婢绿草入众，整复云寅未分财赎当伯，又应属众，整意贪得当伯，推绿草与逡，整规当伯还，拟欲自取，当伯遂经七年不返，整疑已死亡不回，更夺取婢缘草，货得钱七千，整兄弟及姊共分此钱，又不分逡，寅妻范云，当伯是亡夫私赎，应属息逡，当伯天监二年六月从广州还至，整复夺取，云应充众，准顾借上广州四年夫直，今在整处使，进责整婢采音，刘整兄寅第二息师利，去年十月十二日，忽往整墅停住十二日，整就兄妻范求米六斗哺食，范未得还，整怒，仍自进范所，往屏风上取车帷为质，范送米六斗，整即纳受，范今年二月九日夜失车栏子夹杖龙牵等，范及息逡，道是采音所偷，整闻声仍打逡，范唤问何意打我儿，整母子尔时便同出中庭，隔箔与范相骂，婢采音及奴教子楚玉法志等四人，于时在整母子左右，整语采音，其道汝偷车校具，汝何不进里骂之，既进，争口，举手误查范臂，车栏夹杖龙牵，实非采音所偷，进责寅妻范奴苟奴，列娘去二月九日夜失车栏夹杖龙牵，疑是整婢采音所偷，苟奴与郎逡往津阳门籴米，遇见采音，在津阳门卖车烂龙牵，苟奴登时欲捉取，逡语苟奴，已尔，不须复取，苟奴隐僻，少时，伺视人买龙牵，售五千钱，苟奴仍随逡归宅，不见度钱，并如采音苟奴等列状，粗与范诉相应，重核当伯教子，列□襄被夺，今在整处使，悉与海蛤列不异，以事诉法，令史潘僧尚议，整若辄略兄子逡分前婢货卖，及奴教子等私使，若无官令，辄收付近狱测治，诸所连逮纟圭应洗之源，委之狱官，悉以法制从事，如法所称，整即主。臣谨案新除中军参军臣刘整，闾阎□茸，名教所绝，直以前代外戚，仕因纨衤夸，恶积衅稔，亲旧侧目，理绝通问，而妄肆丑辞，终夕不寐，而谬加大杖，薛包分财，取其老弱，高凤自秽，争讼寡嫂，未见孟尝之深心，唯学攵文通之伪迹，昔人睦亲，衣无常主，整之抚侄，食有故人，何其不能折契锺庾，而袒帷交质？人之无情，一何至此！实教义所不容，绅冕所共弃。臣等参议，请以见事免整所除官，辄勒外收付廷尉法狱治罪，诸所连逮应洗之源，委之狱官，悉以法制从事。婢采音不款偷车龙牵，请付狱测实。其宗长及地界职司，初无纠举，及诸连逮请不足申尽，臣□云云，诚惶诚恐以闻。（《文选》。）



◇　奏弹萧颖达

臣闻贫观所取，穷视下为，在於布衣穷居，介然之行，尚可以激贪厉俗，忄享此薄夫；况乎伐冰之家，争鸡豚之利，衣绣之士，受贾人之服？风闻征虏将军臣萧颖达启乞鱼军税，辄摄颖达宅督彭难当到台辨问，列称寻生鱼典税，先本是邓僧琰启乞，限讫今年五月十四日，主人颖达，于时谓非新立，仍启乞接代僧琰，即蒙降许登税，与史法论一年收直五十万，知其列状，则与风闻符同，颖达即主。臣谨案征虏将军、太子左卫率、作唐县开国侯臣颖达，备位大臣，预闻执宪，私谒亟陈，至公寂寞，屠中之志，异乎鲍肆之求，鱼飧之资，不俟潜有之数，遂复申兹文二，追彼十一，风体若兹，准绳斯在。陛下弘惜勋良，每为曲法；臣当官执宪，敢不直绳。臣等参议，请以见事免颖达所居官，以侯还第。（《梁书·萧颖达传》。）



◇　奏弹范缜

臣闻息夫历诋，汉有正刑，白褒一奏，晋以明罚；况乎附下讪上，毁誉自口者哉？风闻尚书左丞臣范缜，自晋安还，语人云，我不诣馀人，惟诣王亮。不饷馀人，惟饷王亮，辄收缜白从左右万休到台辨问，与风闻符同。又今月十日，御饯梁州刺史臣珍国，宴私既洽，群臣并已谒退，时诏留侍中臣昂等十人，访以政道，缜不答所问，而横议沸腾，遂贬裁司徒臣□，褒举庶人王亮。臣於时预奉恩留，肩随并立，耳目所接，差非风闻。窃寻王有游豫，亲御轩陛，义深推毂，情均湛露，酒阑宴罢，当□正立，记事在前，记言在後，轸早朝之念，深求瘼之情；而缜言不逊，妄陈褒贬，伤济济之风，缺侧席之望，不有严裁，宪准将颓，缜即主。臣谨案尚书左丞臣范缜，衣冠绪馀，言行舛驳，夸谐里落，喧诟周行，曲学谀闻，未知去代，弄口鸣舌，祗足饰非；乃者义师近次，缜丁罹艰棘，曾不呼门，墨□景附，颇同先觉，实奉龙颜，而今党协叠馀，翻为予矛□，人而无恒，成兹奸讠皮。日者饮至策勋，功微赏厚，出守名邦，入司管辖，苞篚罔遗，而假称折辕，衣裙所弊，谗激失所，许与疵废，廷辱民宗，自居枢宪，纠奏寂寞，顾望纵容，无至公之议，恶直丑正，有私讦之谈，宜置之徽纟墨，肃正国典。臣等参议，请以见事免缜所居官，辄勒外收付廷尉法狱治罪，应诸连逮，委之狱官，以法制从事。缜位应黄纸，臣辄奉白简。（《梁书·王亮传》。）



◇　朝堂讳榜议

□取证明之文，亻间之即情惟允直，班讳之典，爰自汉世，降及有晋，历代无爽，今之讳榜，兼明义训，邦之字国，实为前事之徵，名讳之重，情敬斯极，故悬诸朝堂，缙绅所聚，将使起伏晨昏，不违耳目，禁避之道，昭然易从，此乃敬恭之深旨，何情典之或废？尊称霍氏，理例乖方，居下以名，故以不名为重，在上必讳，故以班讳为尊，因心则理无不安，即事则习行已久，谓宜式遵，无所创革。（《南齐书·王慈传》，永明中，仪曹郎任□议。）



◇　齐明帝谥议

穷神之迹，无继於成名，教思所宗，言归於有称。是以则天为大，义尽於翼善，武功受命，理贯於斯文。伏惟功高五让，道冠三极，爱敬始於扬名，孝飨终乎严配，寥廓大度，诞君人之符，闺庭小节，应轨物之训，历试允谐，纳揆时序，贻厥之寄，义均负图，榱栋惟新，压焉将及。於是承制宣德，定策公卿，登嗣后於西锺，反独夫於侯服。既而主幼时艰，仍离屯蹇，应当璧之祥，注息肩之愿，立德以长，绍开中兴，拟度天行，取则乾健，日昃罢朝，幽枉必达，官曹寂寞，圄犴空虚，虎门肆义，大足协律，岩廊有缙绅之谈，乡塾无横议之士，既富而教，弘此孝治，遂使家无荡子，野有栖亩，置天下於掌握，览八荒於户牖，宠微金穴之家，恩绝椒风之馆，天应民和，祥符总暨，故能上变云物，下漏深泉。若乃青丘丹陵之国，黄银紫玉之瑞，幽符远萃，询德报功，方将驰道日观，清宫鸣泽，为而不恃，高揖成功，百川所以朝宗，参辰於焉取正，岂所谓中衢均奠，悬衡共轨者欤！（《艺文类聚》十四。）



◇　到大司马记室笺

记室参军事任□死罪死罪。伏承以今月令辰，肃膺典策，德显功高，光副四海，含生之伦，庇身有地。况□受教君子，将二十年，咳唾为恩，眄睐成饰，小人怀惠，顾知死所，昔承嘉宴，属有绪言，提挈之旨，形乎善谑，岂谓多幸，斯言不渝，虽情谬先觉，而迹沦骄饵，汤沐具而非吊，大厦构而相贺。明公道冠二仪，勋超遂古，将使伊周奉辔，桓文扶毂，神功无纪，作物何称？府朝初建，俊贤翘首，惟此鱼目，唐突□□，顾已循涯，实知尘忝，千载一逢，再造难答，虽则殒越，且知非报，不胜荷戴屏营之情，谨诣厅奉白□谢闻，□死罪死罪。（《文选》，梁书任□传》。）



◇　为府僚劝进梁公笺

伏承嘉命显至伫策，明公逡巡盛礼，斯实谦尊之旨，末穷远大之致，何者？嗣君弃常，自绝宗社，国命民生，翦为仇雠，折栋崩榱，压焉自及，卿士怀脯斫之痛，黔首惧比屋之诛。明公亮格天之功，拯水火之切，再躔日月，重缀参辰，反龟玉於涂泥，济斯民於□岸，使夫匹妇童儿，羞言伊吕，乡校里塾，耻谈五霸；而位卑乎阿衡，地狭於曲阜，庆赏之道，尚其未洽。夫大宝公器，非要非距，至公至平，当任谁让。明公宜祗奉天人，允膺大礼，无使後予之歌，同彼胥怨，兼济之仁，翻为独善。（《梁书·武帝纪》上，又见《艺文类聚》十四，以为任□作。）



◇　又笺

近以朝命蕴策，冒奏丹诚，奉被还命。（《梁书》《南史》《艺文类聚》作令。）未蒙虚受，缙绅□□，深所未达。盖闻受金於府，通人之弘致，高蹈海隅，匹夫之小节，是以履乘石而周公不以为疑，增玉璜而太公不以为让；况世哲继轨，先德在民，经纶草昧，叹深微管，加以朱方之役，荆河是依，班师振旅，大造王室，虽复累茧救宋，重胝存楚，居今观古，曾何足云。而惑甚盗锺，功疑不赏，皇天后土，不胜其酷，是以玉马骏奔，表微子之去，金版出地，告龙逢之怨。（《梁书》《南史》作冤。）明公据鞍辍哭，厉三军之志，独居掩涕，激义士之心，故能使海若登祗，罄图效祉，山戎孤竹，束马景从，伐罪吊民，一匡靖乱，匪叨天功，实勤濡足。且明公本自诸生，取乐名教，道风素论，坐镇雅俗，不习孙吴，遘兹神武，驱尽诛之氓，济必封之俗，龟玉不毁，谁之功欤？独为君子，将使伊周何地？某等不达通变，实有愚诚，不任□空款，悉（《艺文类聚》作棘。）心重谒。伏愿时（《艺文类聚》作特。）膺典册，式副民望。（《文选》，《梁书·武帝纪》上，《南史》六，《艺文类聚》十四。）





◇　为王金紫谢齐武帝示皇太子律序启

臣闻化澄上业，划缨垂典，教清中世，艾服惩刑。自礼失宗周，俗反炎汉，张冯导其迹，贾杜浚其流，仲舒之得情，孔子之博约，故以义该往哲，尽美前王；而年世浸远，篇牍讹误，朽编落简，见诬前淑，侮文擅议，取弊後昆，立不倚衡，遂均鸿毛之殒，伤足居忧，忘贻发肤之痛，岂所以临河永叹，合育最灵者也？伏惟陛下施博天地，泽深禹汤，温舒之策，优游虚授，卫展之议，宁失弗经，削秋荼之法，解凝脂之网。（《艺文类聚》五十四。）



◇　奉答敕示七夕诗启

臣□启，奉敕，并赐示七夕五韵。窃惟帝迹多绪，俯同不一，□情风什，希世罕工，虽汉在四世，魏称三祖，宁足以继想南风，克谐调露？性与天道，事绝称言，岂其多幸，亲逢旦暮。臣早奉龙潜，与贾马而入室，晚属天飞，比严徐而待诏，惟君知臣，见於讷言之旨，取求不疵，表於辩才之戏，谨辄牵率庸陋，式训天奖，拙速虽效，蚩鄙已彰，临启惭恧，罔识所置。谨启。（《文选》。）



◇　为卞彬谢修卞忠贞墓启

臣彬启，伏见诏书并郑义泰宣敕，当赐修理臣亡高祖晋故骠骑大将军建兴忠贞公壶坟茔，臣门绪不昌，天道所昧，忠遘身危，孝积家祸，名教同悲，隐沦惆怅，而年世贸迁，孤裔沦塞，遂使碑表芜灭，丘树荒毁，狐兔成穴，童牧哀歌，感慨自哀，日月缠迫。陛下弘宣教义，非求效於方今，壶馀烈不泯，固陈力於异世，但加等之渥，近阙於晋典，樵苏之刑，远流於皇代，臣亦何人，敢谢斯幸，不任悲荷之至，谨奉启事以闻，谨启。（《文选》。）



◇　启萧太傅固辞夺礼

□启，近启归诉，庶谅穷款，奉被还旨，未垂哀察，悼心失图，泣血待旦。君於品庶，示均□造，干禄祈荣，更为自拔，亏教废礼，岂关视听，所不忍言，具陈兹启。□往从末宦，禄不代耕，饥寒无甘旨之资，限役废晨昏之半，膝下之欢，已同过隙，几筵之慕，几何可凭？且奠酹不亲，如在安寄，晨暮寂寥，阗若无主，所守既无别理，穷咽岂及多喻。明公功格区宇，感通有涂，若霈然降灵，赐寝严命，是知孝治所被，爰至无心，锡类所及，匪徒教义，不任崩迫之情，谨奉启事陈闻。谨启。（《文选》。）



◇　求为刘□立馆启

昔在魏中，爰及晋始，书贵虚玄，人悦陶纵，瑚琏废泗上之容，樽俎恣林下之适，春干秋羽，委旷而弗陈，西序东胶，寂寥而谁仰，所以金鸡忘晓，玉羊失驭，神器毁於獯戎，宝历迁於干越，岂不悲欤？刘献澡身浴德，修行明经，贱□璧於光阴，竟松筠於岁晚，贫不陨获其心，穷不二三其操，而困无居止，浮寓亲游，垣栋倾钻，□衢垫侧，有朋自远，无用栖凭，皆负笈担簦，栉风沐露，□之器学，无谢前修，辄欲与之周旋，开馆招屈；臣第西偏，官有闲地，北拒晋山，南望通邑，虽曰人境，实少浮喧，广轮裁盈数亩，布以施立黉塾，簿艺桑麻，粗创茨宇。（《艺文类聚》三十八。）



◇　与江革书

此段雍府，妙选英才，文房之职，总卿昆季，可谓驭二龙於长途，骋骐骥於千里。（《梁书江革传》。）



◇　与沈约书

范仆射遂不救疾，范侯淳孝睦友，在家必闻，直道正色，立朝斯著，一金之俸，必篇亲伦，锺庾之秩，散之故旧，佐命兴王，心力俱尽，谋猷忠允，谅诚匪躬，破产而字死友之孤，开门而延故人之殡，则惟其常，无得而称矣。器用车马，无改平生之凭，素论款对，不易布素之交，若斯人者，岂云易遇？□将莅此邦，务在遄速，虽解驾流连，再贻款顾，将乖之际，不忍告别，无益离悲，祗增今怅，永念平生，忽焉畴曩。（《文选》，任□《哭范仆射诗》注引《刘□《梁典》作永念生平，忽为畴昔）追寻笑绪，皆成悲端。（《艺文类聚》三十四。）



◇　吊乐永世书

永世孝友之至，发自天真，皎洁之操，曾非矫饰，意有所固，白刃不移，理有所托，淄渑自辨，馀息惟存，视阴无几，终始之托，方寄祁侯。岂谓乐生，反先朝露，以理遣滞，鄙识未晓，以事寻悲，哀楚交至，宿草易滋，伤恨不灭，松□贾可拱，悲绪无穷。（《艺文类聚》三十四。）



◇　为昭明太子答何胤书

得书，知便远追疏董，超然高蹈，虽朝旨殷勤，而轻棹已远，供饯莫申，瞻言增慨，善保嘉猷，比致音息，怀人望古，潸然久之。（《艺文类聚》三十七）



◇　为庾杲之与刘居士虬书

自别荆南，迄将二纪，杲之牵滞形有，推迁物役，丈人没志外身，超然独善，虽心路咫尺，而事阻山河，悠悠白云，依然有道，金凉伫运，想恒纳宜，冲明在襟，履候无爽，体道为用，蹈理则和。杲之牵缀疲朽，愧心已多，访德则山林□然，观道则风云自远，岁暮之期，指涂衡岳，神虚气懋，无待怡和，江湖相望，安事行李。司徒竟陵王，懋於神者，言象所绝，接乎士者，遐迩所宗，锺石非礼乐之本，缨褐岂朝野之谓，想暗投之怀，不以形体为阻，一日通籍梁邸，亲奉话言，梦想清尘，为岁已积，以丈人非羔雁所荣，故息蒲币之典，胜寄冥运，谅有风期之迟。君王卜居郊郭，萦带川阜，显不绚功，晦不标迹，从容乎人野之间，以穷二者之致，且弘护为心，广孚真俗，思闻系表，共剖众心，妙域筵山河，虚馆带川□，实望贲然，少酬侧迟。昔东平乐善，旌君大於东阁，今王爱素，致吾子於西山，岂不盛欤！百龄飘骤，凝滞自物，千载一朝，为仁由己。且凌雪戒涂，非灭迹之郊，鸿锺在御，岂销声之道，己标异人之迹，故有同物之劳。夫山水无情，应之以会，爱闲在我，触目萧条，衡岳何亲？锺岭何薄？想弘思有在，不俟繁言。（《艺文类聚》三十七。）





卷四十四




◎　任□（四）





◇　文章缘起序

六经素有歌诗书诔箴铭之类，《尚书》帝庸作歌，《毛诗》三百篇，《左传》叔向贻子产书，鲁哀孔子诔，孔悝鼎铭，虞人箴，此等自秦汉以来，圣君贤士，沿著为文章名之始，故因暇录之，凡八十四题，以新好事者之目云尔。



◇　王文宪集序

公讳俭，字仲宝，琅邪临沂人也。其先自秦至宋，国史家牒详焉。晋中兴以来，六世名德，海内冠冕，古语云，仁人之利，天道运行，故吕虔归其佩刀，郭璞誓以淮水，若离翦之止杀，吉骏之诚感，盖有助焉。公之生也，诞授命世，体三才之茂，践得二之机，信乃昂宿垂芒，德精降祉，有一於此，蔚为帝师。{艹□}乃渊角殊祥，山庭异表，望衢罕窥其术，观海莫际其澜，宏览载籍，博游才义，若乃金版玉匮之书，海上名山之旨，沈郁澹雅之思，离坚合异之谈，莫不总制清衷，递为心极，斯固通人之所包，非虚明之绝境，不可穷者，其唯神用者乎！然检镜所归，人伦以表，云屋天构，匠者何自。咸洛不守，宪章中辍，贺生达礼之宗，蔡公儒林之亚，阙典未补，大备兹日。至若齿危发秃之老，含经味道之生，莫不北面人宗，自同资敬，性托夷远，少屏尘杂，自非可以弘奖风流，增益标胜，未尝留心。期岁而孤，叔父司空简穆公，早所器异，年始志学，家门礼训，皆折衷於公，孝友之性，岂伊桥梓，夷雅之体，无待韦弦，汝郁之幼挺淳至，黄琬之早标聪察，曾何足尚。年六岁，袭封豫宁侯，拜日，家人以公尚幼，弗之先告，既袭□组，对扬王命，因便感咽，若不自胜。初宋明帝居蕃，与公母武康公主素不协，及即位，有诏废毁旧茔，投弃棺柩，公以死固请，誓不遵奉，表启酸切，义感人神，太宗闻而悲之，遂无以夺也。初拜秘书郎，迁太子舍人，以选尚公主，拜驸马都尉。元徽初，迁秘书丞。於是采公曾之中经，刊弘度之四部，依刘歆《七略》，更撰《七志》，盖尝赋诗云，「稷契匡虞夏，伊吕翼商周。」自是始有应务之迹，生民属心矣。时司徒袁粲，有高世之度，脱落尘俗，见公弱龄，便望风推服，叹曰：「衣冠礼乐在是矣。」时粲位亚台司，公年始弱冠，年势不侔，公与之抗礼，因赠粲诗，要以岁暮之期，申以止足之戒。粲答诗曰：「老夫亦何寄，之子照清襟。」服阕，拜司徒右长史，出为义兴太守，风化之美，奏课为最，还除给事黄门侍郎，旬日，迁尚书吏部郎参选。昔毛□之公清，李重之识会，兼之者公也。俄迁侍中，以愍□始终之职，固辞不拜，补太尉右长史。时圣武定业，肇基王命，寤寐风云，实资人杰，是以宸居膺列宿之表，图纬著王佐之符。俄迁左长史。齐台初建，以公为尚书右仆射，领吏部，时年二十八。宋末艰虞，百王浇季，礼紊旧宗，乐倾恒轨，自朝章国纪，典彝备物，奏议符策，文辞表记，素意所不蓄，前古所未行，皆取定俄倾，神无滞用。太祖受命，以佐命之功，封南昌县开国公，食邑二千户，建元二年，迁尚书左仆射，领选如故，自营邰分司，卢钦兼掌，誉望所归，允集兹日，寻表解选，诏加侍中，又授太子詹事侍中，仆射如故，固辞侍中，改授散骑常侍，馀如故。太祖崩，遗诏以公为侍中尚书令、镇国将军。永明元年，进号卫将军。二年，以本官领丹阳尹，六辅殊风，五方异俗，公不谋声训，而楚夏移情，故能使解剑拜仇，归田息讼。前郡尹温太真、刘真长，或功铭鼎彝，或德标素尚，臭味风云，千载无爽，亲加吊祭，表荐孤遗，远协神期，用彰世祀。时简穆公薨，以抚养之恩，特深恒慕，表求解职，有诏不许。国学初兴，华夷慕义，经师人表，允资望实，复以本官领国子祭酒。三年，解丹阳尹，领太子少傅，馀悉如故，挂服捐驹，前良取则，卧辙弃子，後予胥怨。皇太子不矜天姿，俯同人范，师友之义，穆若金兰，又领本州大中正，顷之解职。四年，以本号开府、仪同三司，馀悉如故。谦光愈远，大典未申。六年，又申前命。七年，固辞选任，帝所重违，诏加中书监，犹参掌选事，长舆追专车之恨，公曾甘凤池之失，夫奔竞之途，有自来矣，以难知之性，协易失之情，必使无讼，事深弘诱，公提衡惟允，一纪于兹，拔奇取异，兴微继绝，望侧阶而容贤，候景风而式典，春秋三十有八，七年五月三日，薨于建康官舍。皇朝轸恸，储铉伤情，有识衔悲，行路掩泣，岂直舂者不相，工女寝机而已哉。故以痛深衣冠，悲缠教义，岂非功深砥砺，道迈舟航，没世遗爱，古之益友？追赠太尉，侍中、中书监如故，给节，加羽葆鼓吹，增班剑六十人，谥曰文宪，礼也。公在物斯厚，居身以约，玩好绝於耳目，布素於造次，室无姬姜，门多长者，立言必雅，未尝显其所长，持论从容，未尝言人所短，弘奖风流，许与气类，虽单门後进，不加善诱，勖以丹霄之，弘以青冥之期，公铨品人伦，各尽其用，居厚者不矜其多，处薄者不怨其少，穷涯而反，盈量知归。皇朝以治定制礼，功成作乐，思我民誉，缉熙帝图，虽张曹争论於汉朝，荀挚竞爽於晋世，无以仰模渊旨，取则後昆。每荒服请罪，远夷慕义，宣威授指，实寄宏略，理积则神无忤往，事感则悦情斯来，无是己之心，事隔於容谄，罕爱憎之情，理绝於毁誉，造理常若可干，临事每不可夺，约己不以廉物，弘量不以容非，攻乎异端，归之正义。公生自华宗，世务简隔，至於军国远图，刑政大典，既道在廊庙，则理擅民宗；若乃明练庶务，鉴达治体，悬然天得，不谋成心，求之载籍，翰牍所未纪，讯之遗老，耳目所不接。至若文案自环，主者百数，皆深文为吏，积习成奸，蓄笔削之刑，怀轻重之意；公乘理照物，动必研几，当时嗟服，若有神道，岂非希世之隽民，瑚琏之宏器。□行无异操，才无异能，得奉名节，迄将一纪，一言之誉，东陵侔於西山，一眄之荣，郑璞逾於周宝，士感知己，怀此何极，出入礼闱，朝夕旧馆，瞻栋宇而兴慕，抚身名而悼恩。公自幼及长，述作不倦，固以理穷言行，事该军国，岂直雕章缛采而己哉。若乃统体必善，缀赏无地，虽楚赵群才，汉魏众作，曾何足云，曾何足云。□尝以笔札见知，思以薄技效德，是用缀缉遗文，永贻世范，为如干秩如干卷，所撰《古今集记》《今书七志》，为一家言，不列于集，集录如左。（《文选》，《艺文类聚》五十五。）



◇　王贵嫔哀策文

游衣戒节，□需车命服。永去椒华，长辞嘉福。笥缄遗组，筵委尘鞠。将命启期，实惟嘉数。佩空响其何节，姆下当其谁傅。殡宫既毁，祖馈斯撤。爰命史臣，宣美来裔。坤载既厚，内德云助。轩五有弘，姬十斯豫。诞咨邦淑，选自良家。爰登六列，象服委蛇。青纟句丹纟意，辰文素纱。肃雍妇职，佥曰俞往。赞景望舒，方娠明两。心前轨庆，轩中增朗。与括不愆，□魄无爽。式陪玺观，有事蚕宫。降舆访道，基我王风。宣礼撤豆，缉乐房中。居贵能降，在盈思冲。仁者必寿，彼苍者穹。如何不淑，万化齐终。荐车告途，殡穸既辨。黼□璀以陆离，帷□光纷其舒卷。出桂宫而北行，经未央以西转。池绋顾而徐前，服马嘶而不践。霜霏微而初被，野空笼而始雕。促虞泉於薤露，抚悲翁於短箫。母以子贵，义弘前哲。申襄齐削以从疑，革麻纟原之轻杀。达副君之夭至，赋白华之无缺。庶清庙之微微，非寿原之未翳。（《艺文类聚》十五。）





◇　丞相长沙宣武王碑

玉映蓝田，金铉之望已集，木秀邓林，轮辕之用先表。值戎寇贪忄林，羁縻失道，凭陵雉堞，逼迫濠湟，都护之威既弛，副尉之策已谢，斧松晨析，易子朝氵食，乞师援绝，飞书路阻，公内定不战之奇，外骋必胜之略，神功倏忽，有同拾遗，南下牧马，既寝折胶之术，北遁燕然，将空漠南之地，加以广平简惠，信赏必罚，增赀就赋，夷歌成章。（《艺文类聚》四十五。）



◇　桓宣城碑

君器量高睿，神明披朗，商略雅俗，隐括真伪，擢奇取异，不轨常流，固以准的当时，拟议郭许矣。处身立朝，不峻功名，俯仰显默之际，优游可否之闲，迹卑而道不污，身屈而志不屑矣。铭曰：「於穆我后，禀兹纯爽。虚豁高畅，萧条迈上。风任外舒，卓鉴内朗。神栖冲慎，形同俯仰。将登槐棘，宏振纲网。令仪早徂，德音永响。（《艺文类聚》五十。）



◇　抚军桂阳王墓志铭

於昭帝绪，擅美前王。录图丹纪，金简玉筐。世载台鼎，地居鲁卫。沛易且传，楚诗将说。桐圭谁戏，某棠何憩。（《艺文类聚》四十五。）



◇　刘先生夫人墓志铭

既称莱妇，亦曰鸿妻。复有令德，一与之齐。实佐君子，簪蒿杖藜。欣欣负戴，在冀之畦。居室有行，亟闻义让。禀训丹阳，弘风丞相。藉甚二门，风流远尚。肇允才淑，阃德斯谅。芜没郑乡，寂寥扬冢。参差孔树，毫末成拱。暂起荒埏，长扃幽陇。夫贵妻尊，匪爵而重。（《文选》。）



◇　齐竟陵文宣王行状

祖太祖高皇帝，父世祖武皇帝。

南徐州南兰陵郡县都乡中都里萧公，年三十五行状。公道亚生知，照邻几庶，孝始人伦，忠为令德，公实体之，非毁誉所至，天才博赡，学综该明，至若曲台之礼，九师之易，乐分龙赵，诗析齐韩，陈农所未究，河间所未辑，有一於此，罔不兼综者与，昔沛献访对於云台，东平齐声於杨史，淮南取贵於食时，陈思见称於七步，方斯蔑如也。初沈攸之跋扈上流，称乱陕服，宋镇西晋熙王南中郎邵陵王并镇盆口，世祖毗赞两藩，而任总西戎，公时从在军，镇西府版宁朔将军国主，南中郎版补行参军，署法曹，于时景烛云火，风驰羽檄，谋出股肱，任切书记，迁左军邵陵王主簿记室参军，既允焚林之求，实兼仪形之寄，刀笔不足宣功，风体所以弘益，除邵陵王友，又为安南邵陵王长史，东夏形胜，关河重复，选众而举，敦悦斯在，除使持节、都督会稽东阳临海永嘉新安五都诸军事、辅国将军、会稽太守。太祖受命，广树藩屏，公以高昭武穆，惟戚惟贤，封闻喜县开国公，食邑千户，又奏课连最，进号冠军将军。越人之巫，睹正风而化俗，篁竹之酋，感义让而失险，邪叟忘其西吴，龙丘狭其东皋。会武穆皇后崩，公星言奔波，泣血千里，水浆不入於口者，至自禹穴，逮衣裳外除，心哀内疚，礼屈於厌降，事迫於权夺，而茹戚肌肤，沈痛创钜，故知钟鼓非乐云之本，□粗非隆杀之要。改授征虏将军、丹阳尹，良家入徙，戚里内属，政非一轨，俗备五方。公内树宽明，外施简惠，神皋载穆，毂下以清。武皇帝嗣位，进封竟陵郡王，食邑加千户，复授使持节、都督南徐兖二州诸军事、镇北将军、南徐州刺史，迁使持节、侍中、都督南兖徐北兖青冀五州诸军事、征北将军、南兖州刺史。兖徐接壤，素渐河润，未及下车，仁声先洽，玉关靖□斥，北门寝扃，朝旨以董司岳牧，敷兴邦教，方任虽重，比此为轻，徵护军将军兼司徒，侍中如故，又授车骑将军兼司徒，侍中如故，即授司徒，侍中又如故，上穆三能，下敷五典，避玄闱以阐化，寝鸣钟以体国，翼亮孝治，缉熙中教，夺金耻讼，蹊田自默，不雕其朴，用晦其明，声之有伦，系公是赖，庠序肇兴，仪形国胄，师氏之选，允师人范，以本官领国子祭酒，固辞不拜。八座初启，以公补尚书令，式是敷奏，百揆时序。夫国家之道，互为公私，君亲之义，递为隐犯；公二极二致，爱敬同归，亮诚尽规，谋猷弘远矣。又授使持节、都督杨州诸军事、杨州刺史，本官悉如故。旧惟淮海，今则神牧，编户殷阜，萌俗繁滋，不言之化，若门到户说矣。顷之，解尚书令，改授中书监，馀悉如故。献纳枢机，丝纶允缉。武皇晏驾，寄深负图。公仰惟国典，俯遵遗托，拊擗天伦，踊绝于地，居处之节，复如居武穆之忧。圣主嗣兴，地居旦□，有诏策授太傅，领司徒，馀悉如故。坐而论道，动以观德，地尊礼绝，亲贤莫贰。又诏加公入朝不趋，赞拜不名，剑履上殿，萧傅之贤，曹马之亲，兼之者公也。复以申威重道，增崇德统，进督南徐州诸军事，馀悉如故。并奏疏累上，身殁让存，天不□遗，梁岳颓峻，某年某月日薨，春秋三十有五。诏给温明秘器，敛以衮章，备九命之礼，遣大鸿胪监护丧事，朝夕奠祭，太官供给，礼也。故以恸极津门，感充长乐，岂徒舂人不相，倾廛罢肆而已哉。乃下诏曰：「裒崇庸德，前王之令典，追远尊戚，沿情之所隆。故使持节都督杨州诸军事、中书监、太傅领司徒、杨州刺史竟陵王、新除进督南徐州，体睿履正，神监渊邈，道冠民宗，具瞻惧允，肇自弱龄，孝友光备，爰及赞契，协升景业，燮和台曜，五教克宣，敷奏朝端，百揆惟穆，寄重先顾，任均负图，谅以齐徽二南，同规往哲，方凭保□，永翼雍熙，天不□遗，奄见薨落，哀慕抽割，震动于厥心，今先远戒期，龟谋袭吉，茂崇嘉制，工弘风猷，可追崇假黄钺、侍中、都督中外诸军事、太宰、领大将军、扬州牧，绿纟戾绶，具九锡服命之礼，使持节、中书监、王如故，给九旒銮辂，黄屋左纛，□□京车，前後部、羽葆鼓吹、挽歌二部，虎贲班剑百人，葬礼一依晋安平献王孚故事。公道识虚远，表里融通，渊然万顷，直上千仞，仆妾不睹其喜愠，近侍莫见其倾弛，他人之善，若己有之，民之不臧，公实贻耻，诱接恂恂，降以颜色，方於事上，好下规己，而廉於殖财，施人不倦，帝子储季，令行禁止，国纲天宪，置诸掌握，未尝鞠人於轻刑，锢人於重议，人有不及，内恕诸己，非意相干，每为理屈，任天下之重，体生民之俊，华衮与□纟著同归，山藻与蓬茨俱逸，良田广宅，符仲长之言，邙山洛水，协应叟之志，丘园东国，锱铢轩冕，乃依林构宇，傍岩拓架，清猿与壶人争旦，缇幕与素濑交辉，置之虚室，人野何辨。高人何点，蹑蹑於锺阿，徵士刘虬，献书於衡岳，赠以古人之服，弘以度外之礼，屈以好事之风，申其趋王之意，乃知大春屈己於五王，君大降节於宪后，致之有由也。其卉木之奇，泉石之美，公所制《山居四时序》，言之已详。文皇帝养德东朝，同符作者，爰造九言，实该百行，导衿衿於未萌，申炯戒於兹日，非直旦暮千载，故乃万世一时也。命公注解，卫将军王俭缀而序之，山宇初构，超然独往，顾而言曰：「死者可归，谁与入室？牖，既而缅属贤英，傍思才淑，匹妇之操，亦有取焉。有客游梁朝者，从容而进曰：「未见好德，愚窃惑焉。」即命刊削，投杖不暇。公以为出言自口，骥□不追，听受不谬，差以千里。所造箴铭，积成卷轴，门阶户席，寓物垂训。先是震于外寝，匠者以为不祥，将加治葺，公曰：「此天谴也。无所改修，以记吾过。」且令戒惧不怠，从谏如顺流，虚己若不足。至於言穷药石，若味滋旨，信必由中，貌无外悦，贵而好礼，怡寄典坟，虽牵以物役，孜孜无怠，乃撰《四部要略》《净住子》，并勒成一家，悬诸日月，弘洙泗之风，阐迦维之化。大渐弥留，话言盈耳，黜殡之请，至诚恳恻，岂古人所谓立言於世，没而不朽者欤！易名之典，请遵前烈，谨状。（《文选》，《艺文类聚》四十五。）



◇　齐司空曲江公行状

公禀灵景宿，擅气中和，一匮初登，东岳之功可监，埏埴在器，瑚琏之姿先表，岂惟荆南有圣童之目，襄城著孔甫之称而已哉。故以羽仪宗家，冠盖後进，路叔之一日千里，北海之称美其治，方斯蔑如也。志学之年，篇治经记，登隆十载，网罗百氏，藻斫赡逸，蔚为词宗，延贾谊而升堂，携相如而入室，加以翰牍精辩，发言有章，持论从容，辞无矜尚，自河洛丘墟，历载二百，俾我逢掖，遂沦左衽，晋宋所以遗恨，祖宗是用顾怀。公自荷方任，志在克复，将欲使功遂之日，身退有所，爰乃卜宇金陵，萦带林壑，用辞聊城之赏，以为疏韩之馆，人谢运往，遂辍远图。（《艺文类聚》四十七。）



◇　吊刘文范文

余与先生，虽年世相接，而荆吴数千，未尝膝行下风，禀承馀论，岂直发愤当年，固亦恨深终古。然叔夜之叙黔娄，韩卓之慕巨卿，未必接光尘，承风彩，正复希向远理，长想千载。然其人自高，假使横经拥帚，日夜扫门，曾不睹千仞之一咫，万顷之涓滴，终於对面万古，莫能及门，故以此弭千载之恨。（□□□□□□□□）





卷四十五




◎　谢□

□字敬冲，陈郡阳夏人，宋中书令庄子，为抚军法曹行参军，迁太子舍人，历中书郎卫将军袁粲长史，迁给事黄门侍郎，出为临川内史，齐高帝辅政，选为骠骑长史，随府迁太尉长史，进侍中，领秘书监，以梗禅议废于家，永明初起为通直散骑常侍，迁侍中，领国子博士，出为冠军将军、义兴太守，徵都官尚书中书令，隆昌初为征虏将军、吴兴太守，建武中解职，屡徵不起，天监二年授侍中、司徒、尚书令，五年改授中书监、司徒、卫将军，卒年六十六，赠侍中司徒，谥曰靖孝，有集十五卷。



◇　与王俭书

夫所贵天下之士者何？其上则□景山壑，凌气风霞；次则投缗舍筑，郁为上佐；次则服秦楚而辞其功，振燕魏而逃其赏。凡此数辈，皆英懿之士也。自兹已降，参差万绪，或迹著明晦，或才兼默语，若桓谭之褰俗，冯衍之忤时，北海之凝峭，中散之峻绝，率以方寸之情，丧不訾之德，盖无取焉。若相如之爱奇任伟长之淹粹弘远，乐广融通，裴楷夷淡，彼四贤者，并纯神绝景，徇物伤意，其慕之而未可以言，但心之所谙，咫尺千里，志之所符，沧洲暧然，揣而论之，实山河之不肖者也。（《艺文类聚》二十六）



◇　遗弟{艹瀹}书

可力饮此，勿豫人事，（《梁书·谢□传》，隆昌元年，为吴兴太守，时明帝谋入嗣位，弟{艹瀹}时为吏部尚书，□至郡致{艹瀹}数斛酒遗书）



◎　谢举

举字言杨，□弟{艹瀹}之子，历秘书郎、太子舍人、轻车功曹史、秘书丞、司空从事中郎、太子庶子家令、中庶子，迁侍中，出为宁远将军、豫章内史，复入为侍中，领步兵校尉，普通初历贞毅将军、太尉、临川王长史、左民尚书，迁掌吏部，免起为太子中庶子，领右军将军，复为左民尚书，徙吏部尚书，加侍中，出为仁威将军、晋陵太守，大通中入为侍中，掌吏部，迁尚书右仆射，大同中徙右光禄大夫，出为云麾将军、吴郡太守，迁太子詹事、翊左将军，进尚书仆射，太清二年迁尚书令，侯景犯阙，卒于围城内，赠侍中、中卫将军、开府仪同三司，侍中尚书令如故。



◇　答释法云书难范缜神灭论

辱告，惠示敕答臣下审神灭论。窃闻语曰，万物纷乱，则悬诸天象，立言淆舛，则折乎圣理。昭昭自古，事蔚在兹。伏寻睿训垂文，义深陶铸，称象匪臻，希微孰识，论幽至极，尽性穷神，愍斯六蔽，哀此四执，黜小言之乱道，拯经行於夷路，旨肆而隐，义宛而彰，博约载弘，广大悉备，一晋半偈，显兹悟拔，慧日心水，荡此尘迷，俾宗奥有归，教思攸在，异端自杜，诬善知息，凝系表於绳初，导禅流於苦海，岂伊含孕三藏，冠冕七籍而已哉。弟子幸邀至运，侧承格诱，沐泳欢击，奉以书绅，谢举和南。（《宏明集》十。）





◇　外弟庐陵王长史褚向志铭

弘治推华，子嵩惭重，酒归月下，风清琴上。（《梁书·褚翔传》。）



◎　韦睿

睿字怀文，京兆杜陵人，仕宋为雍州主簿，齐时累迁至建威将军，入梁迁廷尉，封梁都子，改永昌，累迁至护军将军，普通元年卒，赠侍中车骑将军，谥曰严。



◇　答释法云书难范缜神灭论

至理虚寂，冥晦难辨，言有似无，言无实有，妙於老谈，精於释教，辞炳金书，文稽玉牒者，由来尚矣。主上道括宇宙，明并日月，隐显之机必照，有无之要己览，遂垂以明论，训折臣下，导诱既深，训义方洽，凡在有心，孰不庆幸？蒙示天制，谨加读诵，垢吝云消，时兼欢□。法师果深昔缘，因会今法，离五欲而入八解，去三界而就一乘，复得预闻德音，弥足欣赞，惠告沾及，戢佩实深，韦睿和南。（《宏明集》十。）



◎　范岫

岫字懋宾，济阳考城人，晋徵士宣五世孙，仕宋，至齐，累迁辅国将军，行南徐州事，入梁终金紫光禄大夫。

◇　答释法云书难范缜神灭论

岫和南，伏见诏旨所答臣下审神灭论，睿照渊深，动鉴机初，敷引外典，弘兹内教，发蒙启滞，训诱未悟，方使四海禀仰，十方赞□，异见杜口，道俗同欣，谨加习诵，寤寐书绅，惠以逮示，深承眷忆，范岫和南。（《宏明集》十）



◎　王茂

茂字休远，太原祁人，仕宋至江夏内史，齐时为襄阳太守，迁领军将军，入梁加镇军将军，封望蔡县公，出为江州刺史，天监十四年卒，谥忠烈。

◇　答释法云书难范缜神灭论

茂和南，辱告，伏见敕旨答神灭论，顶戴掀欢，不及□舞，神理悠旷，虽非建言所极，列圣遗文，炳然昭著，莫不抚枉虔襟，式遵彝典，岂可妄陈虚矫，厚诬前诰？谓来缘之不期，弃享荐之至礼，迷路茫茫，归涂靡薄，苦空一到，有悔无追。主上含明体圣，妙穷真假，发义照辞，舟航沦溺，岂惟天人赞仰，信亦诸佛回光。弟子夙昔栖心，本凭净土，数延休幸，预逢昌世，方当积累来因，永陶慈诱，藻悦之诚，非止今日，未获祗叙，常深翘眷，比故循诣，此白无伸，王茂和南。（《宏明集》十。）



◎　王莹

莹字奉光，琅邪临沂人，宋时选尚临淮公主，入齐至梁，历丹阳尹、侍中、左光禄大夫、开府仪同三司。



◇　答释法云书难范缜神灭论

辱告，伏览敕旨神不灭义，睿思机深，天情云发，标理明例，涣若冰消，指事造言，赫如日照，用启蒙愚，载移瞽蔽，凡厥含识，莫不挹佩，谨以书绅，奉之没齿，弟子王莹和南。（《宏明集》十。）



◎　谢几卿

几卿，陈郡阳夏人，齐黄门郎超宗子，永明中国子生，历豫章王国常侍、车骑法曹、行参军、相国祭酒，出为宁国令，入补尚书殿中郎、太尉晋安王主簿，梁受禅，除征虏鄱阳王记室、尚书三公郎，转治书侍御史，徙散骑侍郎，迁中书郎、国子博士、尚书左丞，免，起为国子博士，除河东太守，引疾解职，除太子率更令，迁南平王镇卫长史，普通六年，以军师长史加威戎将军，从萧深藻北伐，兵败，免。



◇　丹阳琅邪二郡断□捕议

不杀之礼，诚如王述所议。然圣人为教，亦与俗推移，即之事迹，恐不宜偏断。若二郡独有此禁，更似外道，谓不杀戒，皆有界域，因时之宜，敬同议郎江贶议。（《广宏明集》二十六，叙梁武断杀绝宗庙牺牲事。）



◇　答湘东王书

下官自奉违南浦，卷迹东郊，望日临风，瞻言伫立，仰寻惠渥，陪奉游宴，漾桂棹於清池，席落英於曾□，兰香兼御，羽觞竞集，侧听馀论，沐浴玄流，涛波之辩，悬河不足譬，春藻之辞，丽文无以匹，莫不相顾动容，服心胜口，不觉春日为遥，更谓修夜为促，嘉会难常，抟云易远，言念如昨，忽焉素秋，恩光不遗，善谑远降，因事罢归，岂云栖□匪商官□理就一廛，田家作苦，实符清诲，本乏金羁之饰，无假玉璧为资，徒以老使形疏，疾令心阻，沈滞床簟，弥历七旬，梦幻俄顷，忧伤在念，竟知无益，思自祛遣，寻理涤意，即以任命为膏酥，揽镜照形，翻以支离代萱树，故得仰慕徽猷，永言前哲，鬼谷深栖，接舆高举，遁名屠肆，发迹关市，其人缅邈，馀流可想。若令亡者有知，宁不萦悲玄壤，恨隔芳尘。如其逝者可作，必当昭被光景，欢同游豫。使夫一介老圃，得虚心末席，去日巳疏，来侍未孱，运敛飞凫，拟非其类，怀私茂德，窃用涕零。（《梁书·谢几卿传》。）



◎　范缜

缜字子真，南乡舞阴人，晋安北将军汪六世孙，齐初为宁蛮主簿，迁尚书殿中郎，建武中迁领军长史，出为宜都太守，中兴建，徙晋安太守，天监四年徵为尚书左丞，坐事徙广州，还为中书郎、国子博士，有集十一卷。



◇　拟招隐士

修竹苞生兮山之岑，缤纷葳蕤兮下交阴。木笼丛兮巍峨，川泽泱漭兮云雾多。悲猿鸣噪兮啸俦侣，攀折芳条兮联停伫。夫君兮不还，蕙华兮雕残。岁晏兮忧未开，草虫鸣兮凄凄。萧兮森兮玄涧深，怅彷徨兮沈吟。纷纷兮□□，穷岩穴兮熊窟，幽林杳冥兮吁可畏，□□兮险{山羲}。岌峨兮倾欹，飞泉兮激沫。散漫兮淋漓，弱萝兮修葛。互蔓兮长枝，绿林兮被崖，随风兮纷披。猛兽兮封狐，眈眈兮视余，扶藤兮直上，岩岩兮嶷嶷，霏霏兮敷敷。赤豹兮文狸，攀腾兮相追。思慕公子兮心迟迟。寒风厉兮鸱枭吟，鸟悲鸣兮离其群，公子去兮谁与亲，行露厌□兮似中人。（《文苑英华》三百五十八。）





◇　以国子博士让裴子野表

伏见前冠军府录事参军河东裴子野，年四十，字几原，幼禀至人之行，长厉国士之风，居丧有礼，毁瘠几灭，免忧之外，蔬水不进，栖迟下位，身贱名微，而性不忄覃忄覃，情无汲汲，是以有识嗟推，州闾叹服。且家传素业，世习儒史，苑囿经籍，游息文艺，著《宋略》二十卷，弥纶首尾，勒成一代，属辞比事，有足观者。且章句洽悉，训故可传，脱置之胶庠，以弘奖後进，庶一夔之辩可寻，三豕之疑无谬矣。伏惟皇家淳耀，多士盈庭，官人迈乎有妫，□或朴越於姬氏，苟片善宜录，无论厚薄，一介可求，不由等级，臣历观古今，人君钦贤好善，未有圣朝孜孜若是之至也。敢缘斯义，轻陈愚瞽，乞以臣斯忝，回授子野，如此，则贤否之宜，各全其所，讯之物议，谁曰不允。臣与子野，虽未尝衔杯，访之邑里，差非虚谬，不胜□□微见，冒昧陈闻，伏愿陛下哀怜忄空款，鉴其愚实，干犯之愆，乞垂赦宥。（《梁书裴子野传》。）



◇　与王仆射书

君侯匡辅圣朝，中夏无虞，既尽美矣，又尽善矣，唐尧非不隆也，门有谤木，虞舜非不盛也，庭悬谏鼓，周公之才也，乐闻讥谏。故明君贤宰，不惮谔谔之言，布衣穷贱之人，咸得献其狂瞽，先王所以有而勿亡，得而勿失，功传不朽，名至今者，用此道也。（《艺文类聚》二十三。）





◇　神灭论

或问予云：神灭，何以知其灭也？答曰：神即形也，形即神也，是以形存则神存，形谢则神灭也。问曰：形者无知之称，神者有知之名，知与无知，即事有异，神之与形，理不容一，形神相即，非所闻也。答曰：形者神之质，神者形之用，是则形称其质，神言其用，形之与神，不得相异也。问曰：神故非用，不得为异，其义安在？答曰：名殊而体一也。问曰：名既己殊，体何得一？答曰：神之於质，犹利之於刀，形之於用，犹刀之於利，利之名非刀也，刀之名非利也，然而舍利无刀，舍刀无利，未闻刀没而利存，岂容形亡而神在。问曰：刀之与利，或如来说；形之与神，其义不然。何以言之？木之质，无知也，人之质，有知也，人既有如木之质，而有异木之知，岂非木有一，人有二邪？答曰：异哉言乎。人若有如木之质以为形，又有异木之知以为神，则可如来论也。今人之质，质有知也，木之质，质无知也，人之质，非木质也，木之质，非人质也，安有如木之质，而复有异木之知哉？问曰：人之质所以异木质者，以其有知耳；人而无知，与木何异？答曰：人无无知之质，犹木无有知之形。问曰：死者之形骸，岂非无知之质邪？答曰：是无人质。问曰：若然者，人果有如木之质，而有异木之知矣。答曰：死者如木，则无异木之知，生者有异木之知；而无如木之质也。问曰：死者之骨骼，非生之形骸邪？答曰：生形之非死形，死形之非生形，区已革矣。安有生人之形骸，而有死人之骨骼哉？问曰：若生者之形骸，非死者之骨骼，非死者之骨骼，则应不由生者之形骸，不由生者之形骸，则此骨骼从何而至此邪？答曰：是生者之形骸，变为死者之骨骼也。问曰：生者之形骸，虽变为死者之骨骼，岂不从生而有死？则知死体犹生体也。答曰：如因荣木变为枯木，枯木之质，宁是荣木之体？问曰：荣体变为枯体，枯体即是荣体，丝体变为缕体，缕体即是丝体，有何别焉？答曰：若枯即是荣，荣即是枯，应荣时凋零，枯时结实也。又荣木不应变为枯木，以荣即枯，无所复变也。荣枯是一，何不先枯後荣？要先荣後枯，何也？丝缕之义，亦同此破。问曰：生形之谢，便应豁然都尽，何故方爱死形，绵历未已邪？答曰：生灭之体，要有其次故也。夫□而生者，必□而灭，渐而生者，必渐而灭。□而生者，飘骤是也，渐而生者，动植是也。有□有渐，物之理也。问曰：形即是神者，手等亦是邪？答曰：皆是神之分也。问曰：若皆是神之分，神既能虑，手等亦应能虑也？答曰：手等亦应能有痛痒之知，而无是非之虑。问曰：虑为一为异？答曰：知即是虑。浅则为知，深则为虑。问曰：若尔，应有二乎？答曰：人体惟一，神何得二？问曰：若不得二，安有痛痒之知，复有是非之虑？答曰：如手足虽异，总为一人。是非痛痒，虽复有异，亦总为一神矣。问曰：是非之虑，不关手足，当关何处？答曰：是非之意，心器所主。问曰：心器是五藏之心，非邪？答曰：是也。问曰：五藏有何殊别，而心独有是非之虑乎？答曰：七窍亦复何殊，而司用不均。问曰：虑思无方，何以是心器所主？答曰：五藏各有所司，无有能虑者，是以心为虑本。问曰：何不寄在眼等分中。答曰：若虑可寄於眼分，何故不寄於耳分邪？问曰：虑体无本，故可寄之於眼分；眼目有本，不假寄於佗分也。答曰：眼何故有本，而虑无本？苟无本於我形，而可遍寄於异地，亦可张甲之情，寄王乙之躯，李丙之性，托赵丁之体，然乎哉？不然也？问曰：圣人形犹凡人之形，而有凡圣之殊，故知形神异矣。答曰：不然。金之精者能昭，秽者不能昭，有能昭之精金，宁有不昭之秽质？又岂有圣人之神，而寄凡人之器，亦无凡人之神，而托圣人之体。是以八采重瞳，勋华之容，龙颜马口，轩□之状，形表之异也。比干之心，七窍列角，伯约之胆，其大若拳，此心器之殊也。是知圣人定分，每绝常区，非惟道革群生，乃亦形超万有，凡圣均体，所未敢安。问曰：子云圣人之形，必异於凡者。敢问阳货类仲尼，项籍似大舜，舜项孔阳，智革形同，其故何邪？答曰：珉似玉而非玉，鸡类凤而非凤，物诚有之，人故宜尔。项阳貌似，而非实似，心器不均，虽貌无益。问曰：凡圣之殊，形器不一可也；贞极理无有二，而丘旦殊姿，汤文异状，神不侔色，於此益明矣。答曰：圣同於心器，形不必同也，犹马殊毛而齐逸，玉异色而均美。是以晋棘荆和，等价连城，骅骝盗骊，俱致千里。问曰：形神不二，既闻之矣；形谢神灭，理固宜然。敢问经云，为之宗庙，以鬼飨之，何谓也？答曰：圣人之教然也，所以弭孝子之心，而厉偷薄之意，神而明之，此之谓矣。问曰：伯有被甲，彭生豕见，坟素著其事，宁是设教而已邪？答曰：妖怪茫茫，或存或亡，强死者众，不皆为鬼，彭生伯有，何独能然，乍为人豕，未必齐郑之公子也。问曰：易称故知鬼神之情状，与天地相似而不违。又曰：载鬼一车。其义云何，答曰，有禽焉，有兽焉，飞走之别也。有人焉，有鬼焉，幽明之别也。人灭而为鬼，鬼灭而为人，则未之知也。问曰：知此神灭，有何利用邪？答曰：浮屠害政，桑门蠹俗，风惊雾起，驰荡不休，吾哀其弊，思拯其溺。夫竭财以赴僧，破产以趋佛，而不恤亲戚，不怜穷匮者何？良由厚我之情深，济物之意浅，是以圭撮涉於贫友，吝情动於颜色，千锺委於富僧，欢意畅於容发，岂不以僧有多□余之期，友无遗秉之报，务施关於周急，归德必於在己，又惑以茫昧之言，惧以阿鼻之苦，诱以虚诞之辞，欣以兜率之乐，故舍逢掖，袭横衣，废俎豆，列瓶钵，家家弃其亲爱，人人绝其嗣续，致使兵挫於行间，吏空於官府，粟罄於堕游，货殚於泥木，所以奸宄弗胜，颂声尚拥，惟此之故，其流莫已，其病无限。若陶甄禀於自然，森罗均於独化，忽焉自有，恍尔而无，来也不御，去也不追，乘夫天理，各安其性，小人甘其垄亩，君子保其恬素，耕而食，食不可穷也，蚕而衣，衣不可尽也，下有馀以奉其上，上无为以待其下，可以全生，可以匡国，可以霸君，用此道也。（《梁书儒林范缜传》。）



◇　答曹思文难神灭论

难曰：形非即神也，神非即形也，是合而为用者也，而合非即也？答曰：若合而为用者，明不合则无用，如蛩□巨相资，废一则不可，此乃是灭神之精据，而非存神之雅决，子意本欲请战，而定为我援兵邪？

难曰，昔赵简子疾，五日不知人，秦穆公七日乃寤，并神游於帝所，帝赐之钧天广乐，此形留而神逝者乎？答曰：赵简子之上宾，秦穆之游上帝，既云耳听钧天，居然口尝百味，亦可身安广厦，目悦玄黄，或复披文绣之衣，控如龙之辔。故知神之须待，既不殊人，四肢七窍，每与形等，只翼不可以适远，故不比不飞，神无所阙，何故凭形以自立？

难曰：若如论旨，形灭则神灭者，斯形之与神，应如影响之必俱也。然形既病焉，则神亦病也，何以形不知人，神独游帝所？答曰：若如来意，便是形病而神不病也。今伤之则痛，是形痛而神不痛也，恼之则忧，是形忧而神不忧也，忧虑痛废，形已得之，如此，何用劳神於无事邪？（曹以为生则合而为用，则痛废同也，死则形留而神游，则故游帝，与形不同也。）

难曰：其寐也魂交，故神游於蝴蝶，即形与神分也；其觉也形开，蘧蘧然周也，即形与神合也？答曰：此难可谓穷辩，未可谓穷理也。子谓神游蝴蝶，是真作飞虫邪？若然者，或梦为牛，则负人辕□，或梦为马，则入人跨下，明旦应有死牛死马，而无其物，何也？又肠绕阊门，此人即死，岂有遗其肝肺，而可以生哉？又日月丽天，广轮千里，无容下从匹妇，近入怀神，梦幻虚假，有自来矣，一旦实之，良足伟也，明结想霄，坐周天海，神於内，妄见异物，岂庄生实乱南国，赵简真登阊阖邪？外弟萧琛，亦以梦为文句甚悉，想就取视也。

难曰：延陵窆子，而言曰，骨肉归复于土，而魂气无不之也，斯即形亡而神不亡也？答曰：人之生也，资气於天，禀形於地，是以形销於下，气灭於上，气灭於上，故言无不之。无不之者，不测之辞耳，岂必其有神与知邪？

难曰：今论所云，皆情言也，而非圣旨，请举经记，以证圣人之教。孝经云：昔者周公郊祀后稷以配天，宗祀文王於明堂以配上帝。若形神俱灭，复谁配天乎？复谁配帝乎？答曰：若均是圣达，本自无教，教之所设，实在黔首。黔首之情，常贵生而贱死，死而有灵，则长果敬之心，死而无知，则生慢易之意。圣人知其若此，故庙祧坛□，以笃其诚心，肆筵授几，以全其罔己，尊祖以穷郊天之敬，严父以配明堂之享。且忠信之人，寄心有地，强梁之子，兹焉是惧，所以声教昭於上，风俗淳於下，用此道也。故经云：为之宗庙，以鬼享之。言用鬼神之道，致兹孝享也。春秋祭祀，以时书之，明厉其追远，不可朝死夕亡也。子贡问死而有知，仲尼云：吾欲言死而有知，则孝子轻生以殉死；吾欲言死而无知，则不孝之子，弃而不葬。子路问事鬼神，夫子云：未能事人，焉能事鬼？适言以鬼享之，何故不许其事邪？死而有知，轻生以殉，是也，何故不明言其有，而作此悠漫以答邪？研求其义，死而无知，亦已审矣。宗庙郊社，皆圣人之教迹，彝伦之道，不可得而废耳。

难曰：且无神而为有神，宣尼曰：天可欺乎？今稷无神矣，而以稷配，斯是周旦其欺天乎？既其欺天，又其欺人，斯是圣人之教以欺妄，以欺妄为教，何达孝子之心，厉偷薄之意哉？若曰，夫圣人者，显仁藏用，穷神尽变，故曰圣达节，而贤守节也。宁可求之蹄筌，局以言教？夫欺者谓伤化败俗，导人非道耳。苟可以安上治民，移风易俗，三光明於上，黔黎悦於下，何欺妄之有乎？请问汤放桀，武伐纣，是杀君非邪？而孟子云闻诛独夫纣，未闻弑君也。子不责圣人放弑之迹，而勤勤於郊稷之妄乎？郊丘明堂，乃是儒家之渊府也，而非形神之滞义当如此，何邪？

难曰：乐以迎来，哀以送往云云。答曰：此义未通而自释，不复费辞於无用。礼记有斯言多矣，近写此条，小恨未周邪？（《宏明集》。）



◎　范云

云字彦龙，缜从弟，仕宋为郢州西曹书佐，转法曹行参军，齐初历会稽府僚丹阳尹主簿，转征北刑狱参军，迁尚书殿中郎、司徒记室参军，授通直散骑侍郎，领本州大中正，出为零陵内史，建武中召拜散骑侍郎，复出为始兴内史，迁假节建武将军、平越中郎将，广州刺史，坐事下狱，会赦免。永元中起为国子博士，中兴建，拜黄门侍郎，迁大司马谘议参军，领录事，进侍中。梁受禅，迁散骑常侍、吏部尚书，封霄城县侯，领太子中庶子，迁尚书右仆射。天监二年卒，赠侍中卫将军，谥曰文。有集十一卷。（本传作三十卷。）



◇　为柳司空让尚书令初表

陛下继明南面，复垂显录，增荣益观，岂侧身限。而露不广海，尘不增山，微物知止，敢忘自退。诚以怀音感遇，久妨彝序，尸禄昧宠，取蹈风歌，中寐轸心，方餐凝虑，宁可冒厘综之重，负学制之谈，将玷朝徽，匪伊身议。（《艺文类聚》四十八。）





◇　第二表

臣闻圣人在上，愚智无以息隐，天下有道，方圆归其能是，如以驽蹇之才，不致问於千里，瓦砾之质，伫待价於十城。伏愿陛下矜臣负乘之尤，照臣匪饰之情，迹言观用，允授上才，敛会流恩，曲蠲下第，则云序斯平，彝章载穆。（《艺文类聚》四十八。）



◇　除始兴郡表

臣被沐恩灵，栖息荣幸，贬貌兢视，挺襟轸虑，徒誓蠡管之诚，终沈荧爝之用。不悟悬景丽天，通泾润下，月绪未交，□光再铄，修鞠惭疑，□不及□。且地邻旧越，甸分故楚，厥壤惟腴，实邦斯大，将何以再宣王猷，陶奉惠渥。（《艺文类聚》五十。）



◎　范孝才

孝才，云子，嗣爵霄城侯，为司徒祭酒、太子中舍人。

◇　答释法云书难范缜神灭论

弟子孝才和南，辱告，逮示敕旨答臣下审神灭论。窃以彭生豕立，名现齐公；元伯缨垂，事高汉史。且斩筹为喻，义在必存，神之不灭，法俗同贯，欲灭其神，内外成失，所谓管窥穷极，宁辨西东，蠡度沧溟，安知仿佛。天旨弘深，殷勤於妙象，圣情隐恻，流连於飨祭。岂直经教增隆，实使蒙愚悟道。眷逮所覃，曲垂颁及，铭兹训诱，方溢寸心。弟子范孝才和南。（《宏明集》十。）



◎　范筠

筠爵里未详。（疑范云或吴筠王筠之误。）



◇　谢示璧表

非郊□有日，礼天之宝肯降，学校且兴，圆水之符已集，绛玉玄圭，未足云璧。（《艺文类聚》八十四。）





卷四十六




◎　陶弘景（一）

弘景字通明，丹阳秣陵人，宋末为诸王侍读，入齐除奉朝请，永明十年解职，大同二年卒，年八十五，赠中散大夫，谥曰贞白先生，有《三礼目录注》一卷，《论语》集注十卷，《真诰》十卷，《本草》十卷，《本草经集注》七卷，《太清草木集要》二卷，《补阙肘後百一方》九卷，《练化杂术》一卷，《太清诸丹集要》四卷，《合丹节度》四卷，《服饵方》三卷，《集》三十卷，《内集》十五卷。

◇　云上之仙风赋

缥缈遥裔，互碧海而扬朝霞，凌青烟而溥天际。出龙门而激水，度葱关以飞雪。於是汉区动御，月轨惊文。浮虚入景，登空汛云。一举万里，曾不浃辰。此列子有待之风也。若乃绵括宇宙，包络天维。周流八极，回环四时。气值节而动律，位涉巽而离箕。徒见去来之绪，莫测终始之期。此大虚无为之风也。（《艺文类聚》七十八。）



◇　水仙赋

淼漫八海，□汨九河。中天起浪，分地漫波。东卷长桑日窟，西斡龙筑月阿。乃者潼关不壅，石门己开。导江出汉，浮济达淮。漳渠水府，包山洞台。娥英之所游往，琴冯是焉去来。或穷发送鹏，咸池浴日。随云濯金浆之□，追霞采建木之实。弄珠於渊客之庭，卷绡乎鲛人之室。此真□矣。至於碧岩无雾，绿水不风。飞轩纟引凤，游□开驾鸿。上朝紫殿，还觐青宫。进麾八老，顾扌力四童。拊洞阴之磬，张玄圃之□敖□酎丹穴之酌，荐麟洲之肴。安期奉枣，王母送桃。锦旌丽日，羽衣拂霄。又其英矣。及秋水方至，层涛架山。各巡封□奥，来赍王言。选奇於河侯之府，出宝於骊龙之川。夜光烛月，洪贝充辕。亦其环矣。若夫层城瑶馆，缙云琼阁，黄帝所以觞百神也。涂山石帐，天石翠幕，夏禹所以集群臣也。岷□交错，上贯井络，穷汉□困□曾，横带玉绳。浸汤泉於桂渚，涌沸壑於金陵。崩沙转石，惊湍走沫。绝壁飞流，万丈悬濑。奔激芒砀之闲，驰骛壶口之外。逮乎璇纲运极，九六数翻。用谋西汉，受事龙门。小周姒後，初会妫前。平阴钜鹿，再化为渊。清河渤海，三成桑田。抚二仪以恻怆，眺万兆以流连。佥自安於蝣晷，编无羡於鹄年。皆松下之一物，又奚足以语仙。嗟乎！循有生之造物，固莫灵於在人。宁不踵武於象帝，入妙门而自宾。苟沦形而无晓，与蝼蚁而为尘。亦有先觉之秀。独往之英，窥若士於蒙□，求吕梁於石城。从务光於底柱，索龙威於洞庭。迎九玄於金阙，谒三素於玉清。更天地而弥固，终逍遥以长生。（《道藏》尊字号《陶隐居集》、《艺文类聚》七十八。）



◇　授陆敬游十赍文

隐居先生遣总事弟子戴垣，（《道藏》本《茅山志》二十一坦）秉策执简，膝授前学弟子吴郡陆敬游，建连石之邑，为栖静处士，策文曰。

咨尔敬游：昔我纡绂帝闱，侍笏梁席，虽迹混教途，而心标逸境，芝田之想，无忘晓夜，濠颍之志，岁月已深，至德有邻，风云相会，尔之来也，爰移两春。於是褫带青墀，挂冠朱阙，携手东驱，创居兹岭，脉润通水，徙石开基，登崖斫干，越垄负卉，筋力尽於登筑，气血疲乎趋走，肌色憔悴，不以暴露为苦，心魂空慊，宁顾饥寒之弊，栋宇既立，载罹霜暑，于时七稔，经始甫讫，今日之安，尔有勤焉。君子不独居其荣，仁人必与物同泰，是用邑尔长阿北阪积金山连石之乡，方七十步，涧水属焉，茂尔嘉业，永为华阳上宾，尔其莅之。（其一）

尔以诚悫为性，恬澹为情，质直居本，沈重树志，不邀世才，高谢时俗，权谋诡谲，非意所欲。今故赍尔为栖静处士，可谓因德立号，克终斯美。（其二）

尔基架馆境，营划援域，堂坛宏敞，楼路通严，官私行止，并有栖憩，缮筑之劳，莫匪尔力，今故赍尔四□飞轩，厢廊侧屋，可以安身静卧，显祗遐福。（其三）

尔奉上惟勤，接下以惠，稼穑艰难，备尝劳苦，货殖之宜，允赡粮服，手足胼胝，未获告休，栉风沐雨，於焉尤切。今故赍尔苍头一人，厥名多益，可以传代薪水，省息劬剧。（其四）

尔族惟旧绪，身乃邦闻，道虽一贯，事望宜分。今故赍尔钢铁如意（原误「铜」，今据《茅山志》校改），可以挥对宾僚，即名立事。（其五）

尔崇教惟善，法无偏执，器服表用，爰寄玩习。今故赍尔筇竹锡杖，可以振动三界，精祗惮响。（其六）

尔期诚玄契，违想灵风，至怀所诣，因心则通。今故赍尔香炉一枚，熏陆副之，可以腾烟紫阁，昭感上司。（其七）

尔澡形洁藏，肴粮既去，宣导松术（原误「木」，今据《茅山志》改），实资芳醑。今故赍尔杯盘一具，可以夕挹桂浆，朝承菊露。（其八）

尔敬事经诰，遵尚楷模，翰墨之用，於是乎在。今故赍尔大砚一面，纸笔一副之，可以临文写字，对真授言。（其九）

尔真心内固，清行外彰，涤荡纷秽，表裹雪霜。今故赍尔□石澡灌，手巾为副，可以登斋朝拜，出入盥漱。（其十）

今赍尔十事，事准前史，可对扬嘉策，循言求理，无或骄惰，以骞斯旨，援笔申怀，敢告处士。（本集。）



◇　解官表

臣闻尧风冲天，颍阳振饮河之谈，汉德括地，商阴峻餐芝之气。臣栖迟早日，簪带久年，仕岂留荣，学非待禄，恒思悬缨象阙，孤耕垄下，席月涧门，横琴云际，始奉中恩，得遂丘壑，今便灭影桂庭，神交松友，一出东关，故乡就望，眷然兴念，临波泻泪，臣舟棹已遄，无缘躬诣，不任攀恋之诚，谨奉表以闻。（本集。案：《道藏》本《茅山志》一列入齐时。）



◇　与梁武帝启

奉旨，左右中书复稍有能者，惟周喜赞。夫以含心之□，实伺夹锺吐气，今既自上体妙，为下理用成工，每惟申锺王论於天下，进艺方兴，所恨臣沈朽，不能钻仰高深，自怀叹慕。前奉神笔三纸，并今为五，非但字字注目，乃画画抽心，日觉遒媚，转不可说，以酬昔岁，不复相类，正此即为楷，何复多寻锺王。臣心本自敬重，今者弥增爱服，俯仰悦豫，不能以不启，适伏蒙给二卷，伏览标帖，皆如圣旨，既不显垂允少留，不能久停，已就摹（《道藏》本《茅山志》「摹」下有「索」字）者一段未毕不赴，今信纸卷，先已经有，兼多他杂，无所复取，亦请伺俱了日奉送，兼此诸书，是篇章体，臣今不辨，复得□习，惟愿细书如《乐毅论》、《太师箴》例，依仿以写经传，永存冥显（《道藏》本《茅山志》作「题」）中精要而己。（同上。）

《乐毅论》，愚心近甚疑是摹，而不敢轻言，今旨以为非真，窃自信颇涉有悟。《箴赞》过为沦弱。许静素段，遂蒙永给，仰铭矜奖，益无以喻。如此书虽不在法例，而致用理均，背间细楷（原误「皆」，今据《茅山志》改），兼复两玩。先於都遇得飞白一卷，云是逸少好迹，臣不尝别见，无以能辨，惟觉势力惊绝，谨以上呈，於臣非用，脱可充阁，愿仍以奉上。臣昔於冯（《茅山志》作「马」）澄处，见逸少正书目录一卷，澄云：右军《劝进》、《洛神》赋诸书十馀首，皆作今（原误「金」，据《茅山志》改）体，惟《急就章》二篇，古法紧细。近脱忆此语，当时零落，已不复存。澄又云：帖注出装者，皆拟赍诸王及朝士。臣近见三卷首帖，亦谓已久分本，不敢识此，正复希於三卷中一二条，更得出（原脱，今据《茅山志》补）预装之例耳，天旨遂复顿给先卷，下情益用悚息。近初见卷题云二十三四，已欣其多，今者赐书第至二百七十，惋讶无已。天府如海，非一瓶所汲，良用息心。前後都已蒙见大小五卷，於野拙之分，实以过幸，若非殊恩，岂可觖望，愚固本博涉而不能精，昔患无书可看，乃愿作主书史，晚爱隶法，又羡典掌之人；尝言人生数纪之内，识解不能周流天壤，惟（《茅山志》「惟」上有「区区」二字）充恣五欲，实可愧耻，每以为得作才鬼，亦当胜於顽仙，至今犹然，使（《茅山志》作「始」）欲翻之。自无射以後，国政方殷，山心歉默，不敢复以虚闲尘触，谨於此题事，遂成烦黩，伏愿圣慈，照录诚慊。

第一卷中，有杂迹谨疏注一（《茅山志》作「如」）别，恐未允，愚衷并窃所摹者，亦以上呈。近十馀日，精虑悚悸无宁，涉事遂至淹替，不宜复待填毕，馀条并非用，唯《叔夜》威辇二篇，是经书体式，追以单郭为恨，伏案卷上第数甚为不少，前旨惟有四卷，此似是宋元嘉中撰集，当由自後多致散失。逸少有名之迹，不过数首，《黄庭》。《劝进》、《像赞》、《洛神》，此等不审犹得存者？

第二十三卷，今见有十二条在别纸，（《茅山志》此九字是小注）案此卷是右军书，惟有八条，前《乐毅论》书，乃极劲利，而非甚用意，故颇有坏字。《太师箴》、《大雅吟》用意甚至，而更成小拘束，乃是书扇头屏风好体，其馀五片，无的可称。「臣涛言」一纸。（此书乃不恶，而非右军，又不识谁（「谁」字原脱，今据《茅山志》补）迹，又似是摹。）「给事黄门」二纸，「治廉沥」一纸。（是子敬书，亦似摹迹。）後又「治沥狸骨方」一纸。（是子敬书，亦是摹迹。右四条非右军书。）（案：「右四条」云云，《茅山志》跳行低一格另起）

第二十四卷，今见有二十一条在，（《茅山志》此后作小字注）案此卷是右军书者，唯有十一条，皆非甚合迹，兼多漫抹，於摹起难复委曲，（「皆非」以下三句十六字，《茅山志》作小字注）前「黄初三年」一纸，（是後人学右军）「缪袭告墓文」一纸。（是许先生书。）「抱怀幽痛」一纸。（是张澄书。）「五月十一日」一纸。（是摹王珉书被油。）「尚想黄绮」一纸，遂结滞一纸。（凡二篇，并人所学，甚拙恶。）「不复展」一纸。（是子敬书。」）「便复改月」一纸，（是张翼书。）「五月十五日繇白」一纸，（亦是王珉书。）「治效方」一纸，（是谢安书。）右十条非右军书，伏恐未垂，许以区别，今谨上（许先生任静书）如（「许先生」六字，原作小字注，今据《茅山志》订正）别，比方即可知。王珉张翼张澄谢安书，公家应有。

伏览书，前意虽止二六，而规矩必周，後书不出二百，亦褒贬大备，一言以蔽，便书情极顿，使元常老骨，更蒙荣造，子敬懦肌，不沈泉夜，唯逸少得进退其间，则玉科显然可观，若非圣证品析（原作「折」，今据《茅山志》改），恐爱附近习之风，永遂沦迷矣。伯英既称草（原误「学」，今据《茅山志》改）圣，元常亦自隶绝，论旨所谓殆同一机神，实旷世莫继。斯理既明，诸画虎之徒，常自就辍笔，反古归真，方弘盛世。愚管见预闻，喜佩无届，比世皆尚子敬（原衍「书」字，今据《茅山志》删。）、元常，继以齐代，名实脱略，海内非惟不复知有元常，於逸少亦然，非排弃所可黜，涅而不淄，不过数族，今奉此论，自舞自蹈，未足逞泄，愿以所摹窃示。洪远、思旷，此二人皆是均思者，必当赞仰踊跃，有盈半之益。臣与洪远，虽不相识，从子翊、以学往来，因之有会，但既在阁，恐或已应闻知。摹者所装字大小不堪均调，郭看乃尚可，恐笔意大殊，此篇方传千载，故宜令迹随矣，所奉三（纸，此字原脱，今据《茅山志》补）伏循字迹，大觉劲密。窃恐既以言发意，意则应言，而心随意运，手与笔会，故益得谐称，下情欢仰，宝奉愈至。世论咸云江东（此字原脱，今据《茅山志》补）无复锺迹，常以叹息，皆伫望中原廓清，太丘之碑，可就摹采。今论旨云，真迹虽少，可得而推。是犹有存者，不审可复几字？既无出见理，冒愿得工人摹填数行，脱蒙见赐，实为过幸。又逸少学锺，势巧形密，胜於自运。不审此例复有几纸？来旨以「黄庭」「像赞」等诸文，可更有出给理。自运之迹，今不复希，请学锺妙，仰惟殊恩。逸少自吴兴以前诸书犹未称，凡厥好迹，皆是向会稽时永和十许年中者，从失郡告灵不仕以後，略不复自书，皆使此一人，世中不能别，见其缓异，呼为末年书。逸少亡後，子敬年十七八，全放此人书，故遂成与之相似。今圣旨标显，足使众识顿悟，於逸少无末年之讥。阮研，近闻有一人学研书，遂不复可别。臣比郭摹所得，虽粗写字形，而无复其用笔迹势。不审前後诸卷一两条谨密者，可得在出装之例，复蒙垂给至年末间否？此泽自天，直以启审，非敢必觊。（并《法书要录》。）



◇　进周氏冥通记启

某启，去十月将末，忽有周氏事，既在斋禁，无由即得启闻，今谨撰事迹凡四卷，如别上呈，但某覆鄣疑网，不早信悟，追自悼咎，分贻刻责，渊文口具陈述，伏愿宥以暗惰，谨启。（案《道藏》本《周氏冥通记》一有「十二月十六日」六字）（本集。）



◇　与从兄书

仕宦期四十左右作尚书郎，即抽簪高迈；今三十六，方作奉朝请。头颅可知，不如早去。（本集）



◇　与亲友书

畴昔之意，不愿处人间，年登四十，毕志山薮；今已三十六矣，时不我借。知几其神乎，毋为自苦也。（本集。）



◇　答谢中书书

山川之美，古来共谈。高峰入云，清流见底，两岸石壁，五色交晖，青林翠竹，四时俱备，晓雾将歇，猿鸟乱鸣，夕日欲颓，沈鳞竞跃，实是欲界之仙都，自康乐以来，未复有能与其奇者。（《艺文类聚》三十七。）



◇　答虞中书书

栖六翮於荆枝，望绮云於青汉者，有日于兹矣；而春华来被，草石开鲜，辞动情端，志交衿曲，信知邻德之谈，无虚往牍。夫子虽迹躔朱ト，而心期岱岭，岂但散发乎高岫，以将飞霜於绝谷，良为钦哉？野人幸得托形崇阜，息影长林，每对月流叹，临风轸慨，徒事累可豁，而发容难待，自非齐生死於一致者，孰不心热者乎？举世悠悠，孰云同此？傥遇知己，相与共忧。□来虞公，兹焉可迈，何为栖栖，空劳鼓缶，迨及暇日，有事还童，不亦皎洁当年，而无忸前修也。（《艺文类聚》三十七。）



◇　答赵英才书

子架学区中，飞才甸外，不宜扫门觅仕，复懒弹铗求通，故偃蹇园巷，从容郊邑，昔所谓忧宾者，此其是乎！岩下鄙人，守一介之志，非敢蔑荣嗤俗，自致云霞，盖任性灵而直往，保无用以得闲，垄薪井汲，乐有馀欢，切松煮术，此外何务。然亦以天地栋宇，万物同於一化，死生善恶，未之能闻。（《艺文类聚》三十七。）



◇　答朝士访仙佛两法体相书

某等白，尝窃观仙书，辄嗟欣忘倦，徒羡其文，莫测其理。寻七尺之体，既同禀太始，俱服五常，以何因缘，独超青云而弊金石者乎？先生领袖玄门，学穷仙苑，必有以竭其川岸，请略闻雅说。隐居答曰：至哉嘉讯！岂蒙生所辩。虽然，试言之。若直推竹柏之匹桐柳者，此本性有殊，非今日所论；若引庖刀汤稼从养溉之功者，此又止其所从，终无永固之期。夫得仙者，并有异乎？此但斯族复有数种，今且谈其正体。凡质象所结，不过形神，形神合时，则是人是物，形神若离，则是灵是鬼，其非离非合，佛法所摄，亦离亦合，仙道所依。今问以何能而致此仙，是铸炼之事极，感变之理通也。当埏埴以为器之时，是土而异於土，虽燥未烧，遇湿犹坏，烧而未熟，不久尚毁，火力既足，表里坚固，河山可尽，此形无灭。假令为仙者，以药石炼其形，以精灵莹其神，以和气濯其质，以善德解其缠，众法共通，无碍无滞，欲合则乘云驾龙，欲离则尸解化质，不离不合，则或存或亡，於是各随所业，□道进学，渐阶无穷，教功令满，亦毕竟寂灭矣。（《艺文类聚》七十八。）



◇　答释昙鸾书（案：唐释法琳《辩正论》引作《答大鸾法师书》）

去月耳闻音声，兹辰眼受文字，将由顶礼岁积，故使真应来仪，正尔整拂藤蒲，具陈（《辩正确》引作「□采汲」）花水，端襟敛思，伫聆警锡也。（《续高僧传》。《辩正论》有《弟子华阳陶弘景和南》九字）



◇　寻山志（《道成长藏》本《华阳掏隐居集》一有「年十五作」四字）

倦世情之易挠，乃杖策而寻山，既沿幽以达峻，实穷阻而备艰。渺游心其未已，方际夕乎云根。欣夫得志者忘形，遗形者神存。於是散发解带，盘旋岩上。心容旷朗，气宇调畅。玄虽远其必存，累无大而不忘。害马之弊既去，解牛之刀乃王。物我之情虽均，因以济吾之所尚也。若夫飞声西岳，邀利东陵，楚湘之洁，吴江之矜。轻死重气，名贵於身。迷真晦道，余所弗丞。袭衣缝掖，端委章甫。徘徊廊庙，趋翔庭宇。传氏百王，流芳世绪。负德叨荣，吾未敢许。尔乃荆门昼掩，蓬户夜开，室迷夏草，径惑春苔。庭虚月映，琴响风哀。夕鸟依檐，暮兽争来。时复历近垄，寻远峦。坐盘石，望平原。日负嶂以共隐，月披云而出山。风下松而含曲，泉潆石而生文。草藿藿以拂露，鹿飙飙而来群。扪虚萝以入谷，傍洪潭而比清。照石壁以端色，攀桂枝而齐贞。亟扈兰而佩蕙，及春□之未鸣。且含怀以屏气，待惠风而舒情。乃乘兴而遂往，遵岩路以远游，伫天维而□思，憋恍忽而莫求。眺回江之淼漫，眩叠嶂之相稠。日斜云而色黛，风过水而安流。触□岩而起□，值阔达而成洲。石孤耸而独绝，岸悬天而似浮。缘磴道其过半，魂渺渺而无忧。悟伯昏之倜宕，蹑千仞而神休。遂乃凌岩峭，至松门。背通林，面长源。右联山而无际，左凭海而齐天。竹泫泫以垂露，柳依依而迎蝉。鸥双双以赴水，鹭轩轩而归田。赴水兮泛滥，归田兮翱翔。此漭滥之足乐，意斯龄之不长。悼茵蟪之危促，羡灵椿兮未央。虽鹏□之异类，托逍遥乎一方。愿敷衽以远诉，思扣朝而陈辞。至赤城兮一憩，遇王子而宿之。仰彭狷兮弗远，必长年兮可期。及榆光之未暮，将寻山而采芝。去采芝兮入深涧，深涧幽兮路窈窕。窈窕路兮终无曙，深涧深兮未曾晓。高松上兮亟停云，低萝下兮屡迷鸟。鸟迷萝兮缤缤，云停松兮纷纷。停云游兮安泊，离鸟楼兮索群。嗟群泊其无所，思参差而谁闻。既穷目以无阂。（缺一句。）问渔人以前路，指示余以蓬莱。曰果尔以寻山之志，馆尔以招仙之台。（缺一句。）就瀛水以通怀。谓万感其已会，亦千念而必谐。竟莫知其所跻，（缺一句。）反无形於寂寞，长超忽乎尘埃。（《道藏》尊字《陶隐居集》，《艺文类聚》三十六。）





卷四十七




◎　陶弘景（二）



◇　发真隐诀序（《道藏》本「尊」字号《华阳陶隐居集》上「发」作「登」）

昔在人间，已钞撰真经□事字两卷，於时亦粗谓委密；顷岩居务静，颇得恭洁，试就遵用，犹多阙略，今更反覆研精（《道藏》作「构」），表里洞洽，预是真学之理，使了然无滞，一字一句，皆有事（原作「字」，今据《道藏》本校改）旨，或论有以入无，或据显而知隐，或推机而得宗，或引彼以明此，自非闲练经书，精涉道教者，率然览之，犹观海尔；必须详究委曲，乃当晓其所以，故道备七篇，义同高品。尝闻古言：非知之难，其在行之。意非学之难，解学难也，屡见有人，得两三卷书，五六条事，谓理尽纸上，（原脱，据《道藏》本补）便入山□用，动积岁月，愈久昏迷，是未造门墙，何由眄其帷席？试略问粗处，已自茫然，皆答言经说止如此，但谨依存行耳。乃颇复开动端萌，序导津流，若直智尚许人，脱能欣尔感悟，询访是非；至於愚迷矜固者，便径道君何以穿凿异同，评论圣文；或有自执己见，或云承师旧法，永无启发对扬之怀；此例不少，可为痛心。夫经之为言径也，经者，常也，通也，谓常通而无滞，亦犹布帛之有经耳，必须铨综纬绪，仅乃成功，若机关疏越，杼轴乖谬，安能斐然成文？真人立象垂训，本不为朦狡设言，故每标通衢，而恒略曲径，知可教之士，自当观其隅辙。凡五经子史，爰及赋颂，尚历代注释，犹不能辨，况玄妙之秘途，绝领之奇篇，而可不探括冲隐，穷思寂昧者乎？既撰此真诀（《道藏》本作「粗立」二字），乃辍书而叹曰：若使顾玄子（《道藏》本作「平」）在此，乃当知我心理所得，几於天人之际，往矣如何，孰与言哉，方将寄（原脱，据《道藏》本补）之於玄会耳。（本集。《道藏》「尊」字号《华阳陶隐居集》）



◇　真灵位业图序

夫仰镜玄精，睹景耀之巨细，俯盼平区，见岩海之崇深，搜访人纲，究朝班之品序，研综天经，测真灵之阶业；但名爵隐显，学号进退，四宫之内，疑似相参，今正当比类经正，雠校仪服，埒其高卑，区其宫域；又有指目单位，略说姓名，或任同秩异，业均迹别者，如希林真人为太微右公，而领九宫上相，未委为北宴上清，当下亲相职邪？诸如此类，难可必证。谓其并继所领，而从高域粗，事事条辨，略宣後章，辄以浅识下生，轻品上圣，升降失序，梯级乖本，惧贻谪玄府，络咎冥司，今所诠贯者，实禀注之奥旨，存向之要趣，祈祝跪请，宜委位序之尊卑，对真接异，必究所遇之轻重，虽同号真人，真品乃有数，俱目仙人，仙亦有等级千亿，若不精委条领，略识宗源者，犹如野夫出朝廷，见朱衣必令史，句骊入中国，呼一切为参军，岂解士庶之贵贱，辨爵号之异同乎？（本集。）





◇　本草序

隐居先生在於茅山岩岭之上，以吐纳馀暇，颇游意方技，览本草药性，以为尽圣人之心，故撰而论之。旧说皆称神农本经，余以为信然。昔神农氏之王天、下也，画八卦以通鬼神之情，造耕种以省杀生之弊，宣药疗疾，以拯夭伤之命，此三道者，历众圣而弥彰，文王孔子，彖象击辞，幽赞人天；后稷伊尹，播厥百谷，惠被群生；岐黄彭扁，振扬辅导，恩流含气；并岁逾三千，民到於今赖之。但轩辕以前，文字未传，如六爻指垂画象，稼穑即事成迹，至於药性所主，当以识识相因，不尔，何由得闻？至於桐雷，乃著在於编简，此书应与《素问》同类，但後多更□饰之尔。秦皇所焚，医方卜术不预，故犹得全录，而遭汉献迁徙，晋怀奔迸，文籍焚靡，十不遗一。今之所存，有此四卷，是其本经，所出郡县，乃後汉时制，疑仲景、元化等所记。又云，有《桐君采药录》，说其花叶形色药对四卷，论其佐使相须，魏、晋以来，吴普、李当之等，更复损益，或五百九十五，或四百四十一，或三百一十九，或三品混糅，冷热舛错，草石不分，虫兽无辨，且所主治，互有得失，医家不能备见，则识智有浅深；今辄苞综诸经，研括烦省，以神农本经三品今三百六十五为主，又进名医副品亦三百六十五，合七百三十种，精粗皆取，无复遗落，分别例条，区畛物类，兼注名时用土地所出，及仙经道术所须，并此序录，合为七卷，虽未足追踵前良，盖亦一家撰制，吾去世之後，可贻诸知音耳。（《道藏》尊字号《陶隐居集》。）



◇　药总诀序

上古神农，作为《本草》，凡著三百六十五种，以配一岁，岁有三百六十五日，日生一草，草治一病，上应天文，中应人道，下法地理，调和五味，制成醪醴，以备四□为弗服，欲其本立道生者也。当生之时，人心素朴，嗜欲寡少，设有微疾，服之万全；自此之後，世伪情浇，智虑日生，驰求无厌，忧患不息，故邪气数侵，病转深痼，虽服良药不愈。其後雷公、桐君，更增演本草，二家药对，广其主治，繁其类族，既世改情移，生病日深，或未有此病，而遂设彼药，或一药以治众疾，或百药共愈一病，欲以排邪还正，为之原防故也，而三家所列疾病，互有盈缩，或物异而名同，或物同而名异，或冷热乖违，甘苦背越，采取殊法，出处异所，若此之流，殆难案据。寻其大归，神农之时，未有文字，至於黄帝，书记乃兴，於是《神农本草》，别为四经，三家之说，递有损益，岂非随时适变，殊途同归者乎？但《本草》之书，历代久远，既靡师受，又无注训，传写之人，遗误相继，字义残缺，莫之是正，方用有验，布舒合和。（本集。）





◇　肘後百一方序

太岁庾辰，隐居曰：余宅身幽岭，迄将十载，虽每植德施工，多止一时之设，可以传芳远裔者，莫过於撰述，见葛氏《肘後救卒方》，殊足申一隅之思。夫生民之所为大患，莫急乎疾疹，疾疹而弗治，犹救火而不以水也。今辇掖左右，师药易寻，郊郭之外，已自难值，{艹□}穷村迥陌，遥山绝浦，其间夭枉，焉可胜言。方术之书，卷帙徒烦，拯济盖寡，就欲披览，回惑多端，抱朴此制，实为深益，然尚有阙漏，未尽其善，辄更采集补阙，凡一百一首，以朱书甄别，为《肘後百一方》，於杂病单治，略为周遍矣。昔应璩为《百一诗》，以箴规心行；今予撰此，盖欲卫辅我躬。且佛经云：人用四大成身，一大辄有一百一病。是故身宜自想，上自通人，下逮众庶，莫不各加缮写，而究括之。余又别撰《效验方》五卷，具论诸病证候，因药变通，而并是大治，非穷居所资，若华轩鼎室，亦宜修省耳。葛氏序云：可以施於贫家野居。然亦不止如是，今缙绅君子，若常处间佚，乃可师药有方；脱从禄外邑，将命远途，或□直禁闱，晨宵闭隔，或羁束戎阵，城垒严阻，忽惊急仓卒，唯拱手相看，孰若便探之枕笥，则可庸竖成医。故备论节度，使晓然无滞，一披条领，无使过差也。（《道藏》尊字号《陶隐居集》，《艺文类聚》七十五。）



◇　相经序

相者，盖性命之著乎形骨，吉凶之表乎气貌，亦犹事先谋而後动，心先动而後应，表里相感，莫知所以然。且富贵寿夭，各值其数，董贤甫在弱冠，便位过三公，赀半於国，而裁出三十，身摧家破；冯唐□穿郎署，杨雄壁立高阁，而并至白首；或垂老玉食，而官不过尉史；或颖慧若神，仅至龆龀；或不辨菽麦，更保黄□，此又明其偏有得也。（《道藏》尊字号《陶隐居集》。）





◇　难镇军沈约均圣论

山民陶隐居仰谘，论云：前佛後佛，其道不异，周室受命，象寄狄□，随方受职，西国密迩，厥路非远，唐虞三代，不容未有，事独西限，道未东流，非为姬公所遗，盖由斯法宜隐。燧人火粒，变生为熟，盖佛教之萌兆；周、孔二圣，宗条稍广，见生不忍其死，闻声不食其肉，草木斩伐有时，□卵不得妄犯，又戒有五校，内者犯人，人为含灵之首；一者害兽，兽为生品之物。内圣外圣，义均理一。咨曰：谨案佛经，一佛之兴，动逾累劫。未审前佛後佛，相去宜几？释迦之现，近在庄王；唐虞夏殷，何必已有？周公不言，恐由未出，非关宜隐。育王造塔始敬王之，既阎浮有四，则东国不容都寡。夫子以华礼兴教，何宜乃说夷法，故叹中国失礼，求之四夷，亦良有别意。且四夷之乐，出要荒之际，投诸四裔，亦密迩危羽之野；禹迹所之，不及河源；越裳白雉，尚称重译。则天竺□宾，久与上国殊绝，衰周以後，时或有闻，故邹子以为赤县於宇内，止是九州中之一耳。汉初，长安乃有浮屠，而经像眇昧，张骞虽将命太夏，甘英远届安息，犹不能宣译风教，阐扬斯法，必其发梦帝庭，乃稍就兴显，此则似如时致通阂，非关运有起复也。若必以缘应有会，则昔之淳厚，群生何辜？今之浇薄，群生何幸？假使斯法本以救济者，夫为罪莫过於杀，肉食之时，杀孰甚焉，而方俟火粒，甫为教萌，於大慈神力，不有所踬乎？若粳粮未播，杀事难以息，未审前时过去诸佛，复以何法为教？此教之萌，起在何佛？兼四戒犯人，为报乍轻，一杀害兽，受对更重，亦为未达。夫立天之道，曰仁与义。周孔所云，闻声不食，斩伐有时者，盖大明仁义之道，於鸟兽草木，尚曰其然：况在人乎，而可悖虚？非顾内惕寡言，意在缘报睹迹，或似论情顾乖，不审於内外两圣，其是可得是均已不？此中参差，难用顿悟，谨备以谘洗，愿具启诸蔽。（《广宏明集》五。）



◇　华阳颂

河篇徵往册，孔记昭昔名。三宿丽天秀，两金标地英。（枢城）宅无生乃有，生有则还空。冥（一作灵。）构不待匠，虚形自成功。（质象）总神列三府，分涂交五便，阴晖迎夜暂，晨精望晓悬。（形位）南峰秀玄鼎，北岭横秦壁。表里玉沙津，周回隐轮迹。（标贯）左带柳□水，右浚阳谷川。怀哉北芒色，井冽凤门泉。（区别。）郭千峙留岸，姜巴互远踪，鹤（一作灵。）庙或时飨，别宅乃恒恭。（迹号。）吴居非知地，越冢讵隐迁。树盖徒低荫，石灶未尝烟。（类附）果林郁馀柰，蔬圃蔓馀辛。荧之可烛夜，田泉尝浣尘。（物轨。）降辔龟山客，解驾青华童。寝宴含真馆，高会消闲宫。（游集。）清歌翔羽集，长啸归云翻。孑弦有逸调，空谈无与言。（才英。）标舍雷平下，立静连石阴。上道已冲念，飞华当轸心。（学禀。）济神既有在，去留从所宜。心迹何用显，冥途自相知。（业运。）方隅游琼刃，华阳栖隐居。重离傥或似，七元乃扶胥。（挺契）号期行当满，亥数未终丁。迨乃承唐世，将宾来圣庭。（机萌。）刊石玄囱土，显诚曲阶门。动静愿矜录，不负保举恩。（诚期。（本集）《道藏》本《陶隐居集》）



◇　茅山曲林馆铭

层岭外峙，邃宫内映。仄穴旁通，萦泉远镜。尚德依仁，祈生翊命。且天且地，若凡若圣。连甍比栋，各谓知道。参差经术，跌宕辞藻。孰如曲林，独为劲好。掩迹韬功，守兹偕老。（《艺文类聚》七十八。《道藏》师字号《茅山志》二十一）



◇　瘗鹤铭（并序）

鹤寿不知其纪也，壬辰岁，得於华亭，甲午岁，化於朱方，天其未遂吾翔寥廓邪，奚夺我仙鹤之遽也！乃裹以玄黄之币，藏乎兹山之下，仙家无隐□□□我□故立石旌事，篆铭不朽，词曰：

相此胎禽，浮丘著经。余欲无言，尔也何明。雷门去鼓，华表留形。义唯仿佛，事亦微冥。尔将何之，解化□□。西竹法里，厥土惟宁，後荡洪流，前固重扃。左取曹国，右割□□。山阴爽垲，势掩华亭。爰集真侣，瘗尔作铭。碑拓本，又汪土钅宏瘗鹤铭《改》。案碑题华阳真逸撰，黄长睿《东观馀论》董《辶卤》广川书跋》以为陶隐居，胡仔《渔隐丛话》引《西清吾话》云《道藏》《陶隐居外传》号华阳真逸。

◇　吴太极左仙公葛公碑

道冠两仪之先，名绝万世之始者，固言语所不得辨，称谓所莫能筌焉。云何以文字述今？云何以金石传古？其遂休也，则日月空照，遂默也，则生人长昏。是故出关导以两卷，将升□其五文，令怀灵抱识之士，知杳冥之有精焉。自时厥後，奕代间出，云篆龙章之牒，炳发於林岫，环辞丽气之旨，藻蔚於庭筵，其可以垂轨范著谣诵者，迄於兹辰。昔在中叶，甘左见骇於魏王，象奉擅奇於吴主，至如葛仙公之才英俊迈，盖见尤彰彰者矣。公于时虽历游名岳，多居此岭。此岭乃非洞府，而跨据中川，东视则连峰入海，南眺则重嶂切云，西临江浒，北旁郊邑，斯潜显之奥区，出处之关津。半寻石井，日汲莫测其源，三足白麂，百龄不异其质，精灵之所弗渝，神祗之所司卫，麻衣史宗之俦，相继栖托。後有孙慰祖，亦嗣居弥岁。山阴潘洪，字文盛，少秉道性，志力刚明，前住馀姚四明□奥，国为立观，直上百里，榛途险绝，既术识有用，为物情所怀，天监七年，郡邑豪旧，遂相率舆出，制不由己，以此山在五县冲要，舍而留止，于兹十有五载，将欲移憩坛上，先有一空碑，久已摧倒，洪意以为荫其树者，尚爱其枝，况仙公真圣之遗踪，而可遂沦乎？乃复建新碑於其所，愿勒名迹以永传，隐居不远千里，寓斯石而镌之。仙公姓葛，讳玄，字孝先，丹阳句容都乡吉阳里人也。本属琅邪，後汉骠骑僮侯庐让国於弟，来居此土。七代祖艾，即骠骑之弟，袭封僮侯。祖矩，安平太守黄门郎。从祖弥，豫章等五郡太守。父焉，字德儒，州主簿、山阴令、散骑常侍大尚书。代载英哲，族冠吴史。公幼负奇操，超绝伦党，神挺标峻，精辉卓逸，坟典不学而知，道术才闻已了，非复轨仪所范，思识所该，特以域之情理之外，置之言象之表而已。吴初，左元放自洛而来，授公白虎七变、炉火九丹，於是五通具足，化遁无方。孙权虽爱尝仙异，而内怀猜害，翻、琰之徒，皆被挫斥，敬惮仙公，动相谘禀。公驰涉川岳，龙虎卫从，长山盖竹，尤多去来，天台兰风，是焉游憩，特还京邑，视人如戏，诡谲倜傥，纵倒山河，虽投凫履坠，叱羊石起，蔑以加焉。于时有人，漂海随风，眇氵奔无垠，忽值神岛，见人授书一函，题曰寄葛公，令归吴达之。由是举代翕然，号为仙公。故抱朴著书，亦云余从祖仙公，乃抱朴三代从祖也。俗中经传所谈，云己被太极铨授，居左仙公之位。如《真诰》并《葛氏旧谱》，则事有未符，恐教迹参差，适时立说，犹如执戟侍陛，岂谓三摘灵桃，徒见接神役鬼，安知止在散职，一以权道推之，无所复论其异同矣。仙公赤乌七年太岁甲子八月十五日平旦升仙，长往不返，恒与郭声子等相随久，当授任玄都，祗秩天爵，佐命四辅，理察人□，瞻望旧乡，能无累累之叹，顾盼後学，庶垂汲引之慈，敢藉邦族末班，仰述真仙遗则云尔。

九垓□绝，七度虚悬。分空置境，聚气构天。物滋数後，化超象前。命随形转，神寄业传。霜野於襄，竹柏翠微。泉墟共往，彭羡独归。生因事摄，年以学仙。如金在冶，如布在机。仙公□警，临龆发颖。襄童比迹，项孺联影。濯质绮闱，凝心黛岭。虎变已摅，龙□遂骋。□来台霍，偃蹇兰穹。碧坛自肃，玉水不穷。巡芳沐道，怀古测衷。表兹峻碣，水扇高风。兰风寓憩，已勒丰碑。此土旧居，巡镌贞琰，今之远裔，仰慕清尘。敬思刊树，传芳来叶。（本集）



◇　许长史旧馆坛碑

悠哉旷矣，宇宙之灵也，固非言象所传，文迹可记，然则後之人奚闻乎？含吐万有，化育群生，本其所由，义归冥昧。至於形域区分，性用殊品，事限观听，理穷数识者，倘或可论山之高，海之广，夫何故，以其有容焉。大天之内，复有小天三十六所，并拓寓地空，亘涂水脉，辟闱风岫，通气云□，此山本号句曲，其下是第八洞宫，名曰金坛华阳之天，周回一百五十里，分置三府，前汉元帝世，有咸阳三茅君得道，来掌此任，故称茅山，具详传记。至晋太和元年，句容许长史在斯营宅，厥迹犹存。宋初，长沙景王就其地之东，起道士精舍。梁天监十三年，敕质（《茅山志》作「贸」）此精舍，立为朱阳馆，将远符先徵，定祥火历，於馆西更筑隐居住止，十四年，别创郁冈斋室，追玄洲之踪，十七年，乃缮勒碑坛，仰述真轨。真人姓许，讳穆，世名谧，字思玄，本汝南平舆人，後汉灵帝中平二年，六世祖光，字少张，避许相谀侠，乃来过江，居丹阳句容都卿之吉阳里，後仕吴，为光禄勋，识宇亮拔，奕叶才明。祖尚，字元甫，有文章机见，吴中书郎。父副，字仲先，器度淹通，风格清简，晋剡令、宁朔将军、下邳太守、西城侯长史，副第五子也，正生少知名，简文在藩，为世表之交，起家太学博士，朝纲礼肆，儒论所宗，出为馀姚令，勤恤民隐，惠被邻邑，徵入觊闱，纳言帝侧，升平末，除护军长史、本郡中正，外督戎章，内诠茂序，遐邦肃律，乡采砥行。太和中，迁给事中、散骑常侍，蝉冕辉华，事归尚德，简文践极，方优国老，□值晏驾，於焉告（原误「造」据《茅山志》校改）退，专静山庐，以□上道，君虽□绂朝班，讽议庠塾，而心标象外，志结霞门，第（原误「弟」，今据《茅山志》改）兄远游，永和四年，长（《茅山志》作「嘉」）遁不返。君尚想幽奇，岁月弥轸，恒与扬君深神明之契，兴宁中，众真降扬，备令宣谕，龙书云篆，佥然遍该，灵谟（原误「模」，今据《茅山志》改）奥旨，於兹必究，年涉悬车，遵行愈笃。太元元年，解驾（原误「笃」今据《茅山志》校改）违世，春秋七十有二。子孙（原作「侄」，今据《茅山志》校改）礼窆虚柩於（原误「悬」，今据《茅山志》校改）西大墓，京陵之踪未远，飞剑之椁在焉。谨案《真诰》，君挺命所基，缘业已久，周武王世，九宫上相长里薛公之弟也，兼许肇遗功，复应垂祉後胤，故乘运托生，因资成道，玉札所授，为上清真人，爵登侯伯，位编卿司，理仙抚治，佐圣牧民矣。真传未显於世，莫能具述。长史第三子，讳玉斧，世名□，字道翔，正生母陶威女，先亡，已得在洞府，易迁宫中。君清颖莹洁，特绝世伦，郡举上计掾，不赴，秕糠尘务，研精上业，即弘景玄中之真师也。恒居此宅，缮修经法，扬君数相从就，亟通真感，太和五年，於兹告逝，时年三十。《真诰》云，後十六年，当度东华，为上相清（《茅山志》作青）童。君之侍帝，晨受书为上清仙官。与谷希子并职。帝晨之任，比世侍中。（《茅山志》此八字系小字注）君长兄揆，世名田川，次兄虎牙，世名联，并亦得道。揆今有玄孙灵真在山，敕立嗣真馆。以褒远祖之德。皇上乘弘誓本力，来君此土，焘育苍□，范铸群品，导法开俗，随缘启教，以隐居积蕴，三真经诰，久栖华阳，宜还旧宅，供养□理，乃敕工匠建兹堂，请即仰祗帝则，兼阐大猷，束（《茅山志》作「柬」）位青坛，西表素塔，坛塔之间，通是基趾，埋瓴□瓦，投锸便埴，紫烟白雾，缠为（《茅山志》作「徊」）荫盖。宅南一井，即长史所穿，井南大塘，乃郭朝遗制，源出田公之泉，路通姜巴之轨，傍枕雷平，前瞰下泊，东际连冈，北横长岭，柳□阳谷，俱会西垂，四域之内，皆谓之金陵地肺者也。长史所居，尤为标胜，方将驷云虬而高骋，驱奔鹤以追风，望洪涛之浩汗，眷故都以浸远。古人有言，匪作奚传。敢刊石颂，永属来贤。

浑枢鹜气，方□吐灵。依性分境，传识赋形。化通八寓，功浃四溟。巡迹电灭，测体渊氵亭。旋区岳立，互海云舒。抟风泳水，□实凭虚。亦有幽匠，开石架庐。情高身远，天府地居。萦峦巴曲，画壤肺浮。五闱面启，九涂环周。长隰旁岭，交□比流。乃称龙伏，实谓金丘。昔在西汉，三茅来宾。爰暨东晋，二许怀真。裁基浚井，栖道接神。允膺辅圣，锡兹侍宸。参差年代，□□名氏。书诰具宣，精华未弥。《垂瓦》□将沦，沈阶已毁。拱树霜摧，□庭草委。肇馆华阳，岁躔二纪。永观前猷，聿遵洪轨。帝曰懋哉，尔焉斯止。经之营之，轮乎奂矣。胜殿密响，泻瓶扬芬。瑶宫碧简，绚采垂文。□□函玉检，绮幕绣巾。兰缸烈耀，金炉扬熏。桐柏双教，方诸兼学。并证心清，俱漏身浊。离有离无，且华且朴。结号虚皇，筌法正觉。药徵质莹，禅感慧通。飞行□恍，扪景带虹。振苦排鄣，还明返聪。物言是力，我见无功。纷纷千古，汗漫两仪。三相幻惑，舟壑自移。缘来则应，不虑不为。式题龟录，人天鉴知。（本集，又略见《艺文类聚》七十八，《道藏》「师」字号《茅山志》）





◇　茅山长沙馆碑

夫万象森罗，不离两仪所育（《茅山志》作「有」），百法纷凑，无越三教之境，缙绂之士，饰礼容於闱阁，耿介之夫，扬旌麾於门（《茅山志》作「山」）裔，铭曰：

大哉乾元，万物资始。皇王受命，三才乃理。惟圣感神，惟神降祉。德被歌钟，名昭图史。友于兄弟，敬惟西宣。言追茂实，用表遗先。敢循旧制，有革杂章。刊石弗朽，奕代流芳。（《艺文类聚》七十八。）



◇　太平山日门馆碑

日门馆者，东霞启晖，开岩引烛，以为名也。先是吴郡杜徵君，声高两代，德贯四区，教义宣流，播乎数郡，拓宇太平之东，结架菁山之北，爰以此处幽奇，别就基构，栖集有道，多历世年。（《艺文类聚》七十八。）



◇　请雨词

华阳隐居陶弘景、道士周子良词。窃寻下民之命，粒食为本，农工所资，在於润泽。顷亢旱积旬，苗稼焦涸，远近嗷嗷，瞻天雀息，百姓祈请，永无感降。伏闻雨水之任，有所司存，愿哀悯黔首，霈垂沾渥，呵风召云，肤寸而合，使洪潦溢川，水陆咸济，则白鹄之咏，复兴於今，共伸至诚，稽颡词情，谨词，天监十四年太岁乙未六月二十日词，诣句曲华阳洞天张理禁赵丞前。（本集。）



◇　遗令

既没不须沐浴，不须施床，止两重席於地，因所著旧衣，上加生礻戒裙及臂衣□未冠法服，左肘录铃，右肘药铃，佩符络左肘下，绕腰穿环，结於前钗，符於髻上，通以大袈裟覆衾蒙首足，明器有车马，道人道士，并在门中，道人左，道士右，百日内夜常然灯，旦常香火。（《南史》七十六《陶弘景传》。）





卷四十八




◎　王志

志字次道，琅，邪临沂人，齐司空僧虔子，尚宋孝武女安固公主。人齐封临汝侯领右卫将军。梁台建，迁散骑常侍，及受禅，历中书令、金紫光禄大夫，卒谥曰安。



◇　答释法云书难范缜神灭论

辱告。伏览敕答臣下神灭论，旨高义博，照若发蒙。弟子夙奉释教，练服旧闻，有自来矣；非惟雷同远大，赞激天旨而已。且垂答二解，厌伏心灵，藻烛闻见，更不知何以阐扬玄猷，光彰圣述。得罔象不溷於真，内外无纷如之滞，实怀嘉□，猥惠来示，佩眷惟深，王志和南。（《宏明集》十。）



◎　王揖

揖，（《梁书》作楫。）志弟，仕齐，入梁，历黄门侍郎、太中大夫，出为东阳太守，有集五卷。



◇　答释法云书难范缜神灭论

辱告。惠示敕答臣下审神灭论。夫昊苍玄默，本绝言议，性与天道，固亦难闻，而爱育之仁，依方感动，开诱之教，沿事降设，矜局蛙於井谷，哀危蟪於寸阴，思发神衷，言微理镜，引据前经，文约旨远，凝神杳翳，一理能贯，坟典纷纶，一言以蔽，显列圣之潜旨，决终古之滞惑，存灭由斯而晓，孝敬同兹而隆，信足以警诫重昏，仪范百代，所谓圣谟扬扬，嘉言孔章者也。弟子既惭辨理，弥懵知音，遂得预闻道训，颁觌妙藻，式□下陈，永佩圣则。弟子王揖和南。（《宏明集》十。）



◎　王泰

泰字伸通，小字炬，志长兄慈之子，仕齐为秘书郎、车骑主簿。入梁累迁至吏部尚书，除左骁骑将军，卒谥夷子。



◇　答释法云书难范缜神灭论

一日曲蒙宴私，预闻范中书有神形偕灭之论，斯人径亻廷，不近人情，直以下才，未能折五鹿之角耳。辱告，垂示圣旨，徵引孝道，发扬冥致，谨当寻诵，永祛蒙惑。弟子王泰顿首和南。（《宏明集》十。）



◎　王缉

缉，志子，天监初，建安王伟板为功曹。



◇　答释法云书难范缜神灭论

惠示，敕答臣下审神灭论。窃以神一冥默，历圣未传，宣尼犹称不言，庄生空构其语，求之方策，叹昧交深，谬觌今论，天思渊发，妙旨凝深，至理既弘，孝机兼极，信足韬超万古，照烛来今。弟子生属昌辰，预觏圣藻，既冰涣於怀抱，信晓惑於随便，凡厥灵知，孰不钻仰，矧伊蒙蔽，激□实深。王缉和南。（《宏明集》十）



◎　王珍国

珍国字德重，浦国相人，齐初起家冠军行参军，累迁宁朔将军。人梁封滠阳县侯，改宜阳，终丹阳尹，卒谥曰威。



◇　答释法云书难范缜神灭论

辱告。伏见敕答臣下神灭论，神之不灭，经典明文，即心语事，皎然在理，论有神灭，实所骇叹，天照渊凝，妙旨周博，折彼异端，弘兹教范，信可以朗悟冥涂，栋梁千载矣。伏览欢戴，窃深罔极，比故诣展，迟获咨伸。王珍国呈。（《宏明集》十。）



◎　王□柬

□柬字思晦，琅邪临沂人，齐太尉俭子，尚淮南长公主，历秘书骠丞，骑从事中郎。入梁为侍中尚书左仆射，卒谥曰靖，有集二十一卷。



◇　答释法云书难范缜神灭论

枉告，并奉览敕答臣下审神灭论。圣旨玄照，启寤群蒙，义显幽微，理宣寂昧。夫经述故身之义，系叙游魂之谈，愚浅所辩详，已为非灭，况复睿思弘远，尽理穷微，引文证典，涣然冰释，肉眼之人，虔恭回向，惑累之众，悛改浮心，发明既往，训导将来。伏奉渊教，欣蹈罔己，王□柬和南。（《宏明集》十。）



◎　王彬王缄

彬，缄，里系皆未详。天监初，彬为吴兴太守。（见《何远传》）寻与缄俱为侍中。

◇　答释法云书难范缜神灭论

辱告。伏见敕旨答臣下审神灭论，圣思渊凝，天理孤绝，辩三世则释义明，举二事则孝道畅，塞钻凿之路，杜异路之口，足使魔堞永沦，正峰长峻。弟子伏膺至道，预奉天则，喜跃之心，宁复恒准。王彬、缄顿首和南。（《宏明集》十）



◎　严植之

植之字孝源，建平秭归人，仕齐历王国侍郎、右常侍，迁员外郎、散骑常侍、康乐侯相。入梁为後军骑兵参军、五经博士，迁中抚军参军兼博士，有《凶礼仪注》四百七十九卷，《录》四十五卷。



◇　答释法云书难范缜神灭论

辱告。伏见敕旨答臣下审神灭论。夫形分涉粗，或微隐难悟，况识理精密，岂庸见能晓？所以断常交骛，一异竞奔，若中道居怀，则欲流可反，二边滞意，彼岸长乖，神灭之论，斯障实重。仰赖圣主，栋梁至教，明诏爰发，朗若披云，非直冥符训典，俯弘孝义。盖妙达生源，幽穷行本，使执礼之性，践霜露而弥笃，研神之识，仰禅悦而增心，皆当习忍慧途，翻流惑海。弟子早标素心，未知津济，伏读欢欣，充遍身识，猥惠存勖，荷眷惟深。严植之呈。（《宏明集》十。）



◎　贺□

□字德琏，会稽山阴人，宋太学博士道期从孙，齐初为国子生，举明经，除扬州祭酒兼国子助教，历奉朝请太学博士，太常丞，去职。天监初，复为太常丞，掌宾礼，寻兼五经博士，拜步兵校尉，有《礼记新义疏》二十卷，《宾礼仪注》九卷。（本传作一百四十五卷。）《五经异同评》一卷。



◇　郊宫议

周礼，王旅上帝，张毡案，以毡为床於幄中。；闻郊所置宫宇也。（《通典》四十二，齐永明元年，外庠博士贺□议。）



◇　郊坛瓦屋议

周礼，王旅上帝，张毡案，设皇邸，国有故而祭亦曰旅，毡案，以毡为床於幄中，不闻郊所置宫宇。（《南齐书·礼志》上，建武二年，太学博士贺□议。）



◇　宫人始入应奏乐议

按礼，宾入而悬兴，示易以敬也，和易以敬，宫人皆然，谓不应有异，愚以宫人始入，便应奏乐。（通典一百四十七，梁天监中，掌宾礼贺□议。）



◇　上宫元会奏大壮武舞大观文舞议

按礼记云：天（原误「太」，今据《乐记》校改）子为乐也，以赏诸侯之有功，其治人劳者，舞行缀远，其治人逸者，舞行缀短，观其舞，知其德。以此而求诸侯舞时王之乐可知也。况皇储养德春宫，式瞻攸属，谓宜备二舞，以宣文武之德焉。（《通典》一百四十七，天监中。）



◇　答释法云书难范缜神灭论

辱告。垂示敕答臣下审神灭论，钻仰反复，诵味循环，故知妙蕴机初，事隔凡识，神凝系表，义绝庸情。皇上睿览通幽，性与天道，所以机见英远，独悟超深，述三圣以导未晓，标二事以洗偏惑，故系孝之旨愈明，因果之宗弥畅，崛山粹典，即此重彰，洙水清教，於兹再朗，譬诸日月，无得逾焉，弟子虽冥顽多蔽，谬奉格言，研求妙趣，犹知蹈舞。法师宣扬至道，光阐大猷，猥惠未及，益增铭荷。弟子贺□呈。（《宏明集》十。）



◎　贺琛

琛字国宝，□弟之子，普通中，刺史临川王辟为祭酒从事史，补国侍郎兼太学博士，迁中卫参军，尚书通事舍人，通直正员郎，征西鄱阳王中录事，进尚书左丞，历员外散骑常侍、御史中丞，免，复为尚书左丞，迁给事黄门侍郎、散骑常侍、太府卿。太清中为云骑将军中军宣城王长史，东府城陷，为侯景所获，台城陷，逃归会稽，复执送景，以为金紫光禄大夫，遇疾卒。



◇　奏二郊及藉田宜御辇

今南北二郊，及藉田往还，并宜御辇，不复乘辂。二郊请用素辇，藉田往还乘常辇，皆以侍中陪乘，停大将军及太仆。（《梁书·帝纪》下大同五年，御史中丞参礼仪事贺琛奏。）





◇　条奏时务封事

臣荷拔擢之恩，曾不能效一职，居献纳之任，又不能荐一言。窃闻慈父不爱无益之子，明君不畜无益之臣，臣所以当食废餮，中宵而叹息也。辄言时事，列之於後，非谓谋猷，宁云启沃，独缄胸臆，不语妻子，辞无粉饰，削槁则焚，脱得听览，试加省鉴，如不允合，亮其戆愚。其一事曰，今北边稽服，戈甲解息，政是生聚教训之时，而天下户口减落，诚当今之急务，虽是处雕流，而关外弥甚，郡不堪州之控总，县不堪郡之裒削，更相呼扰，莫得治其政术，惟以应赴徵敛为事。百姓不能堪命，各事流移，或依於大姓，或聚於屯封，盖不获已而窜亡，非乐之也。家於关外赋税盖微，乃至年常租课，动致逋积，而民失安居，宁牧守之过。东境户口空虚，皆由使命繁数。夫犬不夜呔，故民得安居，今大邦大县，舟舸衔命者，非惟十数，复穷幽之乡，极远之邑，亦皆必至，每有一使，属所搔扰。况复烦扰积理，深为民害，驽困邑宰，则拱手听其渔猎，桀黠长吏，又因之而为贪残，纵有廉平，郡犹制肘。故邑宰怀印，类无考织，细民弃业，流冗者多，虽年降复业之诏，屡下蠲赋之恩，而终不得反其居也。其二事曰，圣主恤隐之心，纳隍之念，闻之遐迩。至於□飞蠕动，犹且度脱，况在兆庶。而州郡无恤民之志，故天下□□，惟注仰於一人，诚所谓爱之如父母，仰之如日月，敬之如鬼神，畏之如雷霆。苟须应痛逗药，岂可不治之哉？天下宰守，所以皆尚贪残，罕有廉白者，良由风俗侈靡，使之然也。淫奢之弊，其事多端，粗举二条，言其尤者夫食方丈於前，所甘一味。今之燕喜，相竞夸豪，积果如山岳，列肴同绮绣，露台之产，不周一燕之资，而宾主之间，裁取满腹，未及下堂，已同臭腐。又歌姬舞女，本有品制，二八之锡，良待和戎。今言妓之夫，无有等秩，虽复庶贱微人，皆盛姬姜，务在贪污，争饰罗绮，故为吏牧民者，竞为剥削，虽致赀巨亿，罢归之日，不支数年，便已消散。盖由宴醑所费，既破数家之产，歌谣之具，必俟千金之资，所费事等丘山，为欢止在俄顷，乃更追恨向所取之少，今所费之多，如复传翼，增其抟噬，一何悖哉？其馀淫侈，著之凡百，习以成俗，日见滋甚，欲使人守廉隅，吏尚清白，安可得邪？今诚宜严为禁制，道之以节俭，贬黜雕饰，纠奏浮华，使众皆知，变其耳目，改其好恶。夫失节之嗟，亦民所自患，正耻不及群，故勉强而为之，苟力所不至，还受其弊矣。今若厘其风而正其失，易於反掌。夫论至治者，必以淳素为先，正雕流之弊，莫有过俭朴者也。

其三事曰，圣躬荷负苍生以为任，弘济四海以为心，不惮胼胝之劳，不辞癯瘦之苦，岂止日仄忘饥，夜分废寝？至於百司，莫不奏事，上息奏下之嫌，下无逼上之咎，斯实道迈百王，事超千载。但斗筲之人，藻□之子，既得伏奏帷□，便欲诡竞求进，不说国之大体，不知当一官，处一职，贵使理其紊乱，匡其不及，心在明恕，事乃平章；但务吹毛求疵，擘肌分理，运挈瓶之智，徼分外之求，以深刻为能，以绳逐为务，迹虽似於奉公，事更成其威福，犯罪者多，巧避滋甚，旷官废职，长弊增奸，实由於此。今诚愿责其公平之效，黜其谗愚之心，则下安上谧，无徼幸之患矣。

四事曰，自征伐北境，帑藏空虚，今天下无事，而犹日不暇给者，良有以也。夫国敝则省其事而息其费，事省则养民，费息则财聚，止五年之中，尚於无事，必能使国丰民阜，若积以岁月，斯乃范蠡灭吴之术，管仲霸齐之由。今应内省职掌，各检其所部，凡京师治署邸肆，应所为或十条，宜省其五，或三条，宜除其一，及国容戎备，在昔应多，在今宜少，虽於後应多，即事未须，皆悉减省。应四方屯传邸治，或旧有，或无益，或妨民，有所宜除，除之，有所宜减，减之。凡厥兴造，凡厥费财，有非急者，有役民者。又凡厥讨召，凡厥徵求，虽关国计，权其事宜，皆须息费休民。不息费，则无以聚财，不休民，则无以聚力。故蓄其财者，所以大用之也；息其民者，所以大役之也。若言小费不足害财，则终年不息矣。以小役不足妨民，则终年不止矣。扰其民而欲求生聚殷阜，不可得矣。耗其财而务赋敛繁兴，则奸诈盗窃弥生，是弊不息，而其民不可使也，则难可以语富强而图远大矣，自普通以来，二十馀年，刑役荐起，民力雕流，今魏氏和亲，疆场无警，若不及於此时，大息四民，使之生聚，减省国费，令府库蓄积，一旦异境有虞，关河可扫，则国弊民疲，安能振其远略，事至方图，知不及矣。（《梁书·贺琛传》）



◇　驳皇太子大功之末可以冠子嫁女议

令旨，以大功之末，可得冠子嫁女，不得自冠自嫁。推以记文，窃犹致惑。案嫁冠之礼，本是父之所成，无父之人，乃可自冠，故称大功小功，并以冠子嫁子为文，非关惟得为子，己身不得也。小功之末，既得自嫁娶，而亦云冠子娶妇，其义益明。故先列二服，每明冠子嫁子，结於後句，方显自娶之义，既明小功自娶，即知大功自冠矣。盖是约言而见旨，若谓缘父服大功，子服小功，小功服轻，故得为子冠嫁，大功服重，故不得自嫁自冠者，则小功之末，非明父子服殊，不应复云冠子嫁子也。若谓小功之文，言已可娶，大功之文，不言巳冠，故知身有大功，不得自行嘉礼，但得为子冠嫁。窃谓有服不行嘉礼，本为吉凶不可相干，子虽小功之末，可得行冠嫁，犹应须父得为其嫁冠。若父於大功之末，可以冠子嫁子，是於吉凶礼无碍。吉凶礼无碍，岂不得自冠自嫁。若自冠自嫁，於事有碍，则冠子嫁子，宁独可通？今许其冠子，而塞其自冠，是琛之所惑也。又令旨，推下殇小功不可娶妇，则降服大功，亦不得为子冠嫁。伏寻此旨，若谓降服大功，不可冠子嫁子，则降服小功，亦不可自冠自娶，是为凡厥降服大功小功，皆不得冠娶矣。记文应云降服则不可，宁得惟称下殇？今不言降服，的举下殇，实有其义。夫出嫁出後，或有再降，出後之身，於本姊妹降为大功，若是大夫服士，又以尊降，则成小功，其於冠嫁，义无以异。所以然者，出嫁则有受我，出後则有传重，并欲薄於此而厚於彼，此服虽降，彼服则隆，昔实期亲，虽再降，犹依小功之礼，可冠可嫁。若夫期降大功，大功降为小功，止是一等，降杀有伦，服未嫁冠，故无有异，惟下殇之服，特明不娶之义者，盖缘以幼稚之故，夭丧情深，既无受厚他姓，又异传重彼宗，嫌其年稚服轻，顿成杀略，故特明不娶，以示本重之恩。是以凡厥降服，冠嫁不殊，惟在下殇，乃明不娶，其义若此，则不得言大功之降服，皆不可冠嫁也。且记云，下殇小功。言下殇则不得通於中上，语小功，则不得兼於大功。若实大小功降服，皆不冠嫁，上中二殇亦不嫁冠者，记不得直云下殇小功则不可，恐非文意。此又琛之所疑也。（《梁书·贺琛传》，又《南史》六十二。）



◎　阮研

研为交州刺史





◇　书

道增至，得书。深慰，已热，卿何如？吾甚勿勿，始过峤，今便下水，未因见卿为叹，善自爱，异日当至上京有因，道增行所具少字，不具，阮研顿首。（《淳化ト帖》四。）



◎　袁昂

昂字千里，陈郡阳夏人，宋雍州刺史凯子。齐初为冠军安成王行参军，迁征虏主簿、太子舍人、镇军王俭功曹史，进秘书丞、黄门侍郎，出为安南鄱阳王长史寻阳公相，还为太孙中庶子、卫军武陵王长史、右军邵陵王长史，迁御史中丞，出为豫章内史，历建武将军、吴兴太守。入梁为後军临川王参军，除给事黄门郎，迁侍中，出为寻阳太守，行江州事，徵为左民尚书兼右仆射，除国子祭酒，领豫州大中正，复为仁威将军、吴郡太守，进五兵尚书，领起部尚书，加侍中，进尚书令宣惠将军，普通中为中书监、丹阳尹，进号中卫将军，复为尚书令，领国子祭酒。大通初进号中抚军大将军，迁司空，加特进左光禄大夫，大同六年卒，年八十，谥曰穆正公。



◇　谢後军临川王参军事启

恩降绝望之辰，庆集冥心之日，焰灰非喻，荑枯未拟，抠衣聚足，颠狈不胜。臣遍历三坟，备详六典，巡校赏罚之科，洞检生死之律，莫不严五辟於明君之朝，峻三章於圣人之世，是以途山始会，致防风之诛，酆邑方构，有崇侯之伐，未有缓宪於斫戮之人，赊刑於耐罪之族，出万死入一生如臣者也。推恩及罪，在臣实大，披心沥血，敢乞言之。臣东国贱人，学行何取，既殊鸣雁直木，故无结绶弹冠，徒藉羽仪，易农就仁，往年滥职，守秩东隅，仰属龚行，风驱电掩。当其时也，负鼎图者日至，执玉帛者相望，独在愚臣，顿昏大义，殉鸿毛之轻，忘同德之重。但三吴险薄，五湖交通，屡起田儋之变，每惧殷通之祸，空慕君鱼保境，遂失师涓抱器，後至者斩，臣甘斯戮，明刑殉众，谁曰不然。幸约法之弘，承解网之宥，犹当降等薪粲，遂乃顿释钳赭，敛骨吹魂，还编黔庶，濯疵荡秽，入楚游陈，天波既洗，云汕遽沐。古人有言，非死之难。处死之难，臣之所荷，旷古不书。臣之死所，未知何地。（《梁书·袁昂传》，天监二年，以为後军临川王参军事，昂奉启谢。）



◇　答武帝书

都史至，辱诲，承藉以众论，谓仆有勤王之举，兼蒙诮责，独无送款，循复严旨，若临万仞。三吴内地，非用兵之所，况以偏隅一郡，何能为役？近奉敕以此境多虞，见使安慰，自承麾旆届止，莫不膝袒军门；惟仆一人，敢後至者，政以内揆庸素，文武无施，直是陈国贱男子耳。虽欲献心，不增大师之勇，置其愚默，宁沮众军之威。幸藉将军含弘之大，可得从容以礼。窃以一餐微施，尚复投殒，况食人之禄，而顿忘一旦，非唯物议不可，亦恐明公鄙之，所以踌躇，末遑荐璧，遂以轻微，爰降重命，震灼於心，忘其所厝，诚推理鉴，犹惧威临。（《梁书·袁昂传》，昂为吴兴太守，永元末，义师至京师，州牧郡守皆望风降款，昂独拒境不受命，高祖手书喻云云，昂答。又见《南史》二十六。）



◇　答服问书

窃闻礼由恩断，服以情申，故小功他邦，加制一等，同爨有缌，明之典籍。孤子夙以不天，幼倾乾荫，资敬未奉，过庭莫承，藐藐冲年，未达朱紫。从兄提养训教，示以义方，每假其谈价，虚其声誉，得及人次，实亦有由，兼开拓房宇，处以华旷，同财共有，恣其取足，尔来三十馀年，怜爱之至。无异於己。（《南吏》作怜爱之至，言无异色。）姊妹孤侄，成就一时，笃念之深，在终弥固，此恩此爱，毕坏不追，既情若同生，而服为诸从，言心即事，实未忍安。昔马棱与弟毅同居，毅亡，棱为心服三年，由也之不除丧，亦缘情而致制，虽识不及古，诚怀感慕。常愿千秋之後，从服期齐，不图门衰祸集，一旦草土残息，复罹今酷，寻惟恸绝，弥剧弥深，今以馀喘，欲遂素志，庶寄其罔慕之痛，少申无已之情，虽礼无明据，乃事有先例，率迷而至，必欲行之。君问理所归，谨以谘白，临纸号哽，言不识次。（《梁书·袁昂传》，昂从兄彖卒，昂幼孤，为彖所养，乃制期服，人有怪而问之者，昂致书以喻之。）



◇　答释法云书难范缜神灭论

辱告，并伏见敕答臣下审神灭论。奉读循环，顿醒昏缚。夫识神冥漠，其理难穷，粤在庸愚，岂能探索？近取诸骸内，尚日用不知，况乎幽昧，理归惑解？仰寻圣典，既显言不无，但应宗教，归依其有，就有谈有，犹未能尽性，遂於不无论无，斯可远矣。自非神解独脱，机鉴绝伦，何能妙测不断之言，深悟相续之旨？兼引喻二证，方见神在皓然，求之三世，不灭之理弥著，可谓钻之弥坚，仰之弥高者也。方使众惑尘开，群迷反路，伏诵无□攵，舞蹈不胜。弟子袁昂和南。（《宏明集》十。）





◇　临终敕诸子

不得言上行状及立志铭，凡有所须，悉皆停省。

吾释褐从仁，不期富贵，但官序不失等伦，衣食粗知荥辱，以此阖棺，无惭乡里。往忝吴兴，属在昏明之际，既暗於前觉，无识於圣朝，不知天命，甘贻显戮，幸遇殊恩，遂得全门户。自念负罪私门，阶荣望绝，保存性命，以为幸甚，不谓叨窃宠灵，一至於此。常欲竭诚酬报，申吾乃心，所以朝廷每兴师北伐，吾辄启求行，誓之丹款，实非矫言，既庸懦无施，皆不蒙许，虽欲罄命，其议莫从。今日冥目，毕恨泉坏，若魂而有知，方期结草。圣朝遵古，知吾名品，或有追远之恩，虽是经国恒典，在吾无应致此，脱有赠官，慎勿□奉。（《梁书·袁昂传》，《南史》二十六。）



◇　古今书评

王右军书，如谢家子弟，纵复不端正者，爽爽有一种风气。王子敬书，如河洛间少年，虽皆荒悦，而举体蹉跎，殊不可耐。羊欣书，如大家婢为夫人，虽处其位，而举止羞涩，终不似真。徐淮南书，如南江士大夫，徒好尚风轨，终不免寒气。阮研书，如贵胄失品次，不能复排突英贤。王仪同书，如晋安帝非不处尊位，而都无神思。吴兴书，如新亭唱父，一往见扬州人共语，音态便出。陶隐居书，如吴兴少儿，形虽未成长，而骨体甚骏快。殷钧书，如高丽使人，抗浪甚有意气，滋韵终不精味。袁山松树书，如深山道士，见人便欲退缩。萧子云书，如春初望山林花，带处不发，如经论道人，无绝不言。崔子玉书，如危峰阻日，孤松一被，有绝望之意。师宜官书，如雕羽未息，嗣自逝。韦诞书，如虎威彪振，敛拔弩张。蔡邕书，骨气风远，爽爽为神。锺司徒书，字十二种，意外殊妙，少实多奇。邯郸淳书，应规入矩，方圆乃成。张伯英书，如汉武帝爱道，凭虚欲仙。索靖书，如飘风忽举，鸷鸟不飞。皇象书，如歌声绕梁，琴人舍挥。卫常书，如插花美人，舞笑镜台。孟光录书，如崩山绝崔，人见可畏。张芝笃奇，锺繇特绝，逸少鼎能，献之冠世，四英其颓，洪芳不灭。羊真孙草，萧行范篆，各一时妙绝。锺繇书，若飞鸿戏海，舞鹤游天，行间希密，实亦难过。萧思话书，走墨连字势屈强，若龙跳渊门，虎卧凤阙。薄绍之书，字势蹉跎，如舞妓低腰，仙人啸树。（《御览》七百四十八。）



◇　评书

从汉末至梁，有卅四人。王僧虔书，犹如扬州王谢家子弟，纵复不端正，奕奕皆有一种风气。王子敬书，如河朔少年皆充悦，举体沓拖，而不可耐。羊欣书，似婢作夫人，不堪位置，而举止羞涩，终不似真。阮研书，如贵胄失品次，不复排突英贤，王仪同书，如晋安帝非不处尊位，而都无神明。殷均书，如高丽人抗浪，乃不有意气，而姿颜自足精味。徐淮南书，如南冈士大夫，徒尚风轨，然不□寒乞，陶隐居书，如吴兴小儿，形状未成长，而骨体甚峭快。吴拖书，如新亭伧父，一往似杨州人共语，语便态出。柳产书，如深山道士，见人便欲退缩。曹喜书，如经纶道士，言不可强。王右军书，字势雄强，如龙跳天门，虎卧凤阁，故历代宝之，永以为训。蔡邕书，骨气洞达，爽爽如有神力。程旷平书，如鸿鹄弄翅，颉颃布置，初云之见白日。萧思话书，如舞女低腰，仙人啸树。李镇东书，如芙蓉之出水，文彩如镂金。桓玄书，如快马入阵，随人屈曲，岂须文谱。范怀均（庆历草作约。）真书有分，草书无功，故知简牍非易。皇象书如韵音绕梁，孤飞独舞。孔琳之书，如散花空中，流徽自得。李岩（一作严。）之书，如镂金素月，屈玉自照。薄绍之书，如龙游在霄，缱绻可爱。秦狱吏程邈，善大篆，得罪始皇云阳狱，增减篆体，志其名，名其书自（大观帖作目。）隶也，扶风曹喜，後汉人，不知其官，善篆及隶篆等，少异李斯，见重一时耶。锺司徒书字有十二种，意外巧妙，绝伦多奇。崔子玉书，如危峰阻日，孤松单枝。邯郸淳书，应规入矩，方圆乃成。师宜官书，如鹏翔未息，翩翩而自逝。梁鹄书如龙威虎震，剑拔弩张。张伯英书，如武帝爱道，凭虚欲仙。卫恒书，如插花舞女，援镜舂索靖书，如飘风忽举，鸷鸟乍飞。锺繇书，如云鹤游天，群鸿戏海，行间茂密，实亦难过耶。（《淳化阁帖》五。）





卷四十九




◎　何佟之

佟之字士威，庐江□人，晋豫州刺史恽六世孙，齐永明初为杨州从事，入为助教、总明馆学士，迁司徒车骑参军尚书祠部郎，建武中为镇北记室参军，领丹阳邑中正，历步兵校尉、国子博士，迁骠骑谘议参军，中兴初拜骁骑将军，梁受禅，为尚书左丞，天监四年卒，赠黄门侍郎，有《丧服经传义疏》一卷。



◇　上言改正三夏

案周礼，王出入则奏王夏，尸出入则奏肆夏，牲出入则奏昭夏。今乐府之夏，唯变王夏为皇夏，盖缘秦汉以来，称皇故也。而齐氏仍宋仪注，迎神奏昭夏，皇帝出入奏永至，牲出入更奏引牲之乐，其为舛谬，莫斯之甚，请下礼局改正。（《隋书·音乐志》上天监初北中郎司马何佟之上言。）



◇　亥日藉田议

少牢馈食礼云：孝孙某，来日丁亥，用荐岁事于皇祖伯某。注云，丁未必亥也，直举一日以言之耳。□太庙礼日用丁亥，若不丁亥，则用己亥辛亥，苟有亥可也。郑又云：必用丁巳者，取其令名，自丁宁，自变改，皆为谨敬。如此，丁亥自是祭祀之日，不专施於先农，汉文用此日耕藉祠先农，故後王相承用之，非有别义。（《南齐书·礼志》上永明三年，助教何佟之议。）



◇　社稷位向议

案礼记郊特牲，社祭土，而主阴气也，君南向於北墉下，答阴之义也。郑玄云：答，犹对也。北墉，社内北墙也。王肃云：阴气北向，故君南向以答之。答之为言，是相对之称，知古祭社，北向设位，斋宫南向明矣。近代相承，帝社南向，太社及稷并东向，而斋官位在帝社坛北，西向，於神背後行礼，又名稷为稷社，甚乖礼意，未及知失在何时。原此理当未久，窃以皇齐改物，礼乐惟新，中国之神，莫贵於社，若遂仍前谬，惧亏盛典。谓二社语其义则殊，论其神则一，位并宜北向。稷若北向，则成相背。稷是百谷之总神，非阴气之主，宜依先东向，斋官立社坛东北，南向立，东为上，诸执事西向立，南为上。稷依社无兼称。今若欲尊崇，正可名为太稷耳，岂得谓为稷社邪？腊祠太社日近，案奏事御改定仪注。（《书礼志》，永明十一年，兼祠部郎何佟之议，又见通典四十五）



◇　释治礼学士难社稷位向议

来难引君南向答阳，臣北向答君。敢问答之为言，为是相对，为是相背，相背则社位南向，君亦南向，可如来议。郊特牲云：臣之北向答君。复是君背臣，今言君南臣北向相称答，则君南不得称答矣。记何得云祭社君南向以答阴邪？社果同向，则君亦宜西向，何故在社南向，在郊西向邪？解则不然。记云，君之南向答阳。此明朝会之时，盛阳在南，故君南向对之，犹圣人南面而听，向明而治之义耳，宁是祈祀天地之日乎？知祭社北向，君答故南向，祀天南向，君答宜北向矣。今皇帝黑瓒，阶东西向者，斯盖始入之别位兆，接对之时也。案记云，社，所以神地之道也。又云，社祭土而主阴气。又云，不用命戮于社。孔安国云，社主阴，阴主杀。传曰：日蚀，伐鼓于社。杜预云，责群阴也。社主阴气之盛，故北向设位，以本其义耳。馀祀虽亦地□之贵，而不主此义，故位向不同，不得见馀阴祀不北向，便谓社应南向也。案周礼，祭社南向，君求幽，宜北向。而记云君南向答阴之义，求幽之论不乖欤？魏权汉社，社稷同营共门，稷坛在社坛北，非古制，後移宫南，自当如静此言，乃是显汉社失周法，见汉世旧事，尔时祭社南向，未审出何史籍。就如议者，静所言是祭社位南向，仍汉旧法，汉又袭周成规，因而不改者；则社稷三座，并应南向，今何改帝社南向，泰社及稷并东向邪？（《南齐书·礼志》上。）



◇　明堂配飨议

周之文武，尚推后稷以配天，谓文皇宜推世祖以配帝，虽事施於尊祖，亦义章於严父焉。（《南齐书·礼志》上隆昌元年祠部郎何佟之议。）



◇　戎服会哀议

羔裘玄冠不以吊，理不容以兵服临丧。宋泰始二年，孝武大祥之日，干时百寮入临，皆於宫门变戎服，著衣□夹，入临毕，出外还袭戎衣。（《南齐书·礼志》上，海陵王薨，百官会哀，时纂严朝议疑戎服临会祠部郎何佟之议。）



◇　丧未终不乐议

昔舜受终文祖，义非胤尧，及放勋徂落，遏密三祀。近代晋康帝继成帝，于时亦不作乐。怀帝永嘉元年，惠帝丧制未终，于时何充议云，古帝王相承，虽世及有异，而轻重同礼。（《南齐书·礼志》下，建武二年朝会，时世祖遏密未终，朝议疑作乐不，祠部郎何佟之议。）



◇　泄哀仪议

春秋之旨，臣子继君亲，虽恩义有殊，而其礼则一，所以敦资敬之情，笃方丧之义。主上虽仰嗣高皇，尝经北面世祖，方今圣历御宇，垂训无穷，在三之恩，理不容替。窃谓世祖祥忌，至尊宜吊服升殿，群臣同致哀感，事毕，百官诣宣德官拜表，仍致哀陵园，以引追远之慕。（《南齐书·礼志》下建武二年祠部郎何佟之议。）



◇　奏南北郊牲色议

案周礼，大宗伯以苍璧礼天，黄琮礼地。郑玄又云：皆有牲币，各放其器之色。知礼天圆丘，用玄犊，礼地方泽，用黄牲矣。牧人云：几阳祀用□牲。阴祀用黝牲，郑玄云：□，赤黝黑也。阳祀，祭天南郊及宗庙，阴祀祭地北郊及社稷。祭法云：燔柴於秦坛，祭天也，瘗埋於泰折，祭地也，用□犊。郑云：地阴祀，用黝牲。与天俱用犊，故连言之耳，知此，祭天地即南北郊矣。今南北两郊，同用玄牲，又明堂宗庙社稷俱用赤，有违昔典。又郑玄云：祭五帝於明堂，勾芒等配食。自晋以来，并圜丘於南郊，是以郊坛列五帝勾芒等。今明堂祀五精，更阙五神之位，北郊祭地□，而设重黎之坐，二三乖舛，惧亏盛则。（《南齐书·礼志》上，建武二年，祠部郎何佟之奏。）



◇　释刘绘难南北郊牲色议

周礼，以天地为大祀，四望为次祀，山川为小祀。周人尚赤，自四望以上，牲色各以其方者，以共祀大，宜从本也。山川以下，牲色不见者，以其祀小，从所尚也，则论礼二说，岂不合符？（《南齐书·礼志》上。）



◇　雩祭依明堂议

周礼司巫云：若国大旱，则帅巫而舞雩。郑玄云：雩，旱祭也，天子於上帝，诸侯以下，於上公之神。又女巫云：旱则舞雩。郑玄云：使女巫舞旱祭，崇阴也。郑众云：求雨以女巫。礼记月令云：命有司为民祈祀山川百原，乃大雩帝，用盛乐，乃命百县雩祀百辟卿士有益於民者，以祈谷实。郑玄云，阳气盛而恒旱。山川百原，能兴云致雨者也，众水所出为百原，必先祭其本。雩，吁嗟求雨之祭也，雩帝，谓为坛南郊之旁，祭五精之帝，配以先帝也。自□兆□至□□，为盛乐，他雩用歌舞而己。百辟卿士，古者上公以下，谓勾龙后稷之类也。春秋传曰：龙见而雩，止当以四月。王肃云：大雩，求雨之祭也。传曰：龙见而雩，谓四月也，若五月六月大旱，亦用雩，礼於五月著雩义也。晋永和中，中丞启雩制在国之南为坛，祈上帝百辟，舞童八列，六十四人，歌云汉诗，皆以孟夏得雨报太牢。于时博士议，旧有坛，汉魏各自讨寻，月令云：命有司祈祀山川百原，乃大雩。又云：乃命百县雩祀百辟卿士。则大雩所祭，唯应祭五精之帝而己，勾芒等五神，既是五帝之佐，依郑玄说，宜配食於庭也。郑玄云：雩坛在南郊坛之旁。而不辨东西，寻地道尊右，雩坛方郊坛为轻，理应在左，宜於郊坛之东，营城之外筑坛，既祭五帝，谓坛宜员。寻雩坛高广，礼传无明文。案觐礼，设方明之祀，为坛高四尺，用□璋等六玉，礼天地四方之神，王者率诸侯亲亲礼，为所以教尊尊也。雩祭五帝，粗可依放。谓今筑坛，宜崇四尺，其广轮仍以四为度，径四丈，周员十二丈，而四阶也。设五帝之位，各以其方，如在明堂之仪。皇齐以世祖配五精於明堂，今亦宜配飨於雩坛矣。古者孟春郊祀，祈嘉谷，孟夏雩祭，祈甘雨，二祭虽殊，而所为者一，礼唯有冬至报天，初无得雨赛帝，今虽阙冬至之祭，而南郊兼祈报之礼，理不容别有赛答之事也。礼祀帝於郊，则所尚省费，周祭灵威仰若后稷，各用一牲，今祀五帝世祖，亦宜各用一犊，斯外悉如南郊之礼也。武皇遏密未终，自可不奏盛乐。至於旱祭舞雩，盖是吁嗟之义，既非存欢乐，谓此不涉嫌，其馀祝史称辞，仰祈灵泽而已。礼舞雩乃使无阙，今之女巫，并不习歌舞，方就教试，恐不应速；依晋朝之议，使童子，或时取舍之宜也。司马彪礼仪志云：雩祀著衣，盖是崇阴之义。今祭服皆缁，差无所革。其所歌之诗及诸供，须辄勒主者申摄备办。（《南齐书礼志》上，建武二年早有司议雩祭依明堂，祠部郎何佟之议。）



◇　景懿后迁登新庙车服议

周礼，王之六服，大裘为上，衮冕次之，五车，玉辂为上，金辂次之，皇后六服，□衣为上，□翟次之，首饰有三，副为上，编次之，五车，重翟为上，厌翟次之，上公有大裘玉辂，而上公夫人有副及□衣。是以祭统云：夫人副□，立于东房也。又郑云：皇后六服，唯上公夫人亦有□衣。诗云：翟□朝，郑以翟□为厌翟，侯伯夫人入庙所乘。今上公夫人副□既同，则重翟或不殊矣。况景皇懿后礼崇九命，且晋朝太妃，服章之礼，同於太后，宋代皇太妃，唯无五十旗为异。其外侍官，则有侍中、散骑常侍、黄门侍郎散骑侍郎各二人，分从前後部，同於王者。内职，则有女尚书女长御各二人，□引同於太后。又魏朝之晋王，晋之宋王，并置百官，拟於天朝。至於晋文王终犹称薨，而太上皇称崩，则是礼加於王矣。故前议景皇后悉依近代皇太妃之仪，则侍卫陪乘，并不得异，后乘重翟，亦谓非疑也。寻齐初移庙，宣皇神主乘金辂，皇帝亲奉，亦乘金辂先往，行礼毕，仍从神主至新庙，今所宜依准也。（《南齐书》礼志上，建武二年，有司奏景懿皇后迁登新庙车服之仪，祠部郎何佟之议。）



◇　朝日夕月议

盖闻圣帝明王之治天下也，莫不尊奉天地，崇敬日月。故冬至祀天於员丘，夏至祭地於方泽，春分朝日，秋分朝月，所以训民事君之道，化下严上之义也。故礼云，王者必父天母地，兄日姊月。周礼典瑞云：王□大圭，执镇圭，藻藉五采，五就，以朝日。马融云：天子以春分朝日，秋分夕月。觐礼，天子出拜日於东门之外。卢植云：朝日以立春之日也。郑玄云：端当为冕。朝日，春分之时也。礼记朝事议云，天子冕而执镇圭，尺有二寸，率诸侯朝日於东郊，所以教尊尊也。故郑知此端为冕也。礼记保傅云：三代之礼，天子春朝朝日，秋暮夕月。所以明有敬也，而不明所用之定辰。马，郑云：用二分之时。卢植云：用立春之日。佟之以为日者太阳之精，月者太阴之精，春分阳气方永，秋分阴气向长，天地至尊，用其始，故祭以二至。日月礼次天地，故朝以二分，差有理据。则融、玄之言，得其义矣。汉世则朝朝日，暮夕月，魏文帝诏曰，觐礼，天子拜日东门之外，反礼方明。朝事议曰：天子冕而执镇圭，率诸侯朝日於东郊。以此言之，盖诸侯朝天子，祀方明，因率朝日也。汉改周法，群公无四朝之事，故不复朝於东郊，得礼之变矣。然旦夕常於殿下东向拜日，其礼太烦。今采周春分之礼，损汉日拜之仪。又无诸侯之事，无所出东郊，今正殿即亦朝会行礼之庭也，宜常以春分於正殿之庭拜日。其夕月，文不分明。其议奏，魏秘书监薛靖论云：，旧事，朝日以春分，夕日以秋分。案周礼朝日无常日，郑玄云，用二分。故遂施行。秋分之夕，月多东潜。（《通典》作升）而西向拜之，背实远矣。谓朝日宜用仲春之朔。夕用宜用仲秋之朔，淳于睿驳之，引礼记云：祭日於东，祭月於西，以端其位。周礼，秋分夕月，并行於上世。西向拜月，虽如背实，亦犹月在天而祭之於坎，不复言背月也。佟之（案，《通典》以天子东西游幸数句，皆属淳于睿语，疑此佟之二字後人误加。）案礼器云：为朝夕必放於日月。郑玄云：日出东方，月出西方。又云：大明生於东，月生於西。此阴阳之分，夫妇之位也。郑玄云：大明日也。知朝日东向，夕月西向，斯盖各本其位之所在耳，犹如天子东西游幸，朝堂之官及拜官者，犹北向朝拜，宁得以背实为疑邪？佟之谓魏世所行，善得与夺之衷。晋初弃员丘方泽於两郊，二至辍礼。至於二分之朝，致替无义。江左草创，旧章多阙，宋氏因循，未能反古。窃惟皇齐应天御极，典教惟新，谓宜使盛典行之盛代，以春分朝於殿庭之西，东向而拜日，秋分夕於殿庭之东，西向而拜月，此即所谓必放日月以端其位之义也。使四方观化者，莫不欣欣而颂义，旒藻之饰，盖本天之至质也。朝日不得同昊天至质之礼，故玄冕三旒也。近代祀天，著衮十二旒，极文章之义，则是古今礼之变也。礼天朝日，既服宜有异。顷世天子小会，著绛纱袍，通天金博山冠，斯即今朝服之次衮冕者也。窃谓宜依此拜日月，甚得差降之宜也。佟之任非礼局，轻奏大典，实为侵官，伏追惭震。（《南齐书·礼志》上永元元年，步兵校尉何佟之议，又见《通典》四十四。）



◇　明堂配飨又议

案祭法，有虞氏□黄帝而郊喾，祖颛项而宗尧，周人□喾而郊稷，祖文王而宗武王。郑玄云：□郊祖宗，谓祭祀以配食也。□，谓祀昊天於圜丘也。祭上帝於南郊曰祭，祀五帝五神於明堂曰祖宗。郊祭一帝，而明堂祭五帝，小德配寡，大德配众。王肃云：祖宗是庙不毁之名。果如肃言，殷有三祖三宗，并应不毁，何故止称汤契？且王者之後存焉，舜宁立尧顼之庙，传世祀之乎？汉文以高祖配泰□，至武帝立明堂，复以高祖配食，一人西配，有乖圣典。自汉明以来，未能反者。故明堂无兼配之祀。窃谓先皇帝列二帝於文祖，尊新庙为高宗，并世祖而泛配，以申圣主严父之义。先皇於武皇，偷则第为季，义则经为臣，设配飨之坐，应在世祖之下，并列，俱西向。（《南齐书·礼志》上，永元二年，佟之又建议。）





◇　又释王□难明堂配飨议

孝经是周公居摄时礼，祭法是成王反位後所行，故孝经以文王为宗，祭法以文王为祖。又孝莫大於严父配天，则周公其人也。寻此旨宁施成王乎？若孝经所说，审是成王所行，则为严祖，何得云严父邪？且思文是周公祀后稷配天之乐歌，我将是祀文王配明德之乐歌，若如□议，则此二篇，皆应在复子明辟之後，请问周公祀后稷文王为何所歌？又国语云：周人□喾郊稷，祖文王，宗武王。韦昭云：周公时以文王为宗，其後更以文王为祖，武王为宗。寻文王以文治而为祖，武王以武定而为宗，欲明文亦有大德，武亦有大功。故郑注祭法云：祖宗通言耳。是以诗云，昊天有成命，二后受之。注云：二后，文王武王也。且明堂之祀，有单有合，故郑云，四时迎气於郊，祭一帝，还於明堂，因祭一帝，则以文王配。明一宾不容两主也。享五帝於明堂，则泛配文武，泛之为言无的之辞，其礼既盛，故祖宗并配。（《南齐书·礼志》上永元二年佟之建议，与王□不同佟之又议。）





◇　毁墓服议

改葬服缌，见柩不可无服故也。此止侵坟土，（《隋书》作坟土误。）不及於椁，可依新宫火灾，（《隋书》作处。）三日哭服（《隋书》作假。）而已。（《隋书·礼仪志》三天监元年，齐临川献王所生妾谢墓被发，不至埏门萧子晋传重礼官何佟之议，又见《通典》一百二。）



◇　斋日六门断哭议

案礼，国门在皋门外。今之篱门是也，今古殊制，若禁凶服不得入篱门为大远，宜以六门为断。（《隋书·礼仪志》二，天监三年，都令史王景之列自江左以来，郊庙祭祀，帝巳入齐，百姓尚哭，以为乖礼佟之等议。）



◇　祭服除绛□议

公卿以下，祭服里有中衣，即今之中单也。案後汉舆服志，明帝永平二年，初诏有司采周官、礼记、尚书，乘舆服，从欧阳说，公卿以下服，从大小夏侯说。祭服，绛缘领袖为中衣，绛□袜，示其赤心奉神。今中衣绛缘，足有所明，无俟於□，既非圣法，请不可施。（《隋书·礼仪志》六天监三年，何佟之议，遂依议除之。又见《通典》六十一。）



◇　□□及功议

□於首夏，物皆未成，故为小□，於秋冬，万物皆成，其礼尤大。司勋列功臣有六，皆祭於大蒸，知□尤大，乃及之也。近代□□，并不及功臣，有乖典制，宜改。（《隋书·礼仪志》二，天监三年，尚书左丞何佟之议，诏从之。又见《通典》五十。）



◇　郊祭议

今之郊祭，是报昔岁之功，而祈今年之福，故取岁首上辛，不拘立春之先後。周冬至於圆丘，大报天也。夏正又郊，以祈农事。故有启蛰之说。自晋太始二年，并圆丘方泽，同於二郊，是知今之郊□，礼兼祈报，不得限以一途也。（《隋书·礼仪志》一，天监三年，左丞吴操之启称，传云，启蛰而郊，郊应立春之後，尚书左丞何佟之议。）



◇　郊坛器席议

案礼，祭器弊则埋之，今一用便埋，费而乖典。（《隋书·礼仪志》一，天监三年，有司以为祀竟器席相承还库，请依典烧埋之。佟之等议。又见《通典》四十二。）



◇　省牲牵牲割牲议

案礼，未祭一日，大宗伯省牲镬，祭日之晨，君亲牵牲丽碑，後代有冒暗之防，而人主犹必亲奉，故有夕牲之礼。顷代人君不复躬牵，相承丹阳尹牵牲，於古无取。宜依以未祭一日之暮，太常省牲视镬，祭日之晨，使太尉牵牲出入也。少牢馈食，杀牲於庙门外，今仪注诣厨烹牲，谓宜依旧。（《隋书·礼仪志》二，天监四年，何佟之议，帝可其奏。）



◇　郊不宜裸启

案鬯者，盛以六彝，覆以画幂，备其文饰，施之宗庙。今南北二郊，仪注有裸，既乖尚质，谓宜革变。（《隋书礼仪志》一，《通典》四十二，天监三年）



◇　郊祀□赞题启

周礼，天曰神，地曰□。今天不称神，地不称□。天□赞题宜曰皇天座，地□赞宜曰后地座。又南郊明堂用沈香，取本天之质，阳所宜也。北郊用上和香，以地於人亲，宜加杂馥。（《隋书·礼仪志》一，天监四年佟之云，帝并从之。《通典》四十二作启。）





卷五十




◎　徐勉

勉字□仁，东海郯人，齐永明初国子生，射策高第，补西阳王国侍郎，迁太学博士、镇军参军、尚书殿中郎，免，又除中兵、郎领军长史。梁受禅，拜中书侍郎，迁建威将军、後军谘议参军、本邑中正、尚书左丞，除给事黄门侍郎、尚书吏部郎，迁侍中，除给事中五兵尚书，迁吏部尚书，除散骑常侍，领太子右卫率，迁左卫将军，领太子中庶子，转太子詹事，领云骑将军，迁尚书右仆射，改授侍中、宣惠将军，又除尚书仆、射中卫将军，加中书令，移授特进右光禄大夫，大同元年卒，年七十，谥曰简肃公，有《前集》三十五卷，《後集》十六卷。



◇　萱草花赋

览诗人之比兴，寄草木以命词。惟平章之萱草，欲忘忧而树之。爰有幽忧，庭闲志静，高木列其阴，兰芳糅其影。玩丛花之争芬，悦群根之竞颖。或开红而散紫，咸於上春。信兹花之独秀，投金质於炎辰。既耀色以祛□，亦含香而可均。不恃合欢之木，无俟孙枝之筠。同芰荷於兰暑，及蝉露乎首□。其叶四垂，其跗六出。亦曰宜男，加名斯吉。丽而不艳，雅而不质。随晦明而舒卷，与风霜而荣悴。笑杜蘅与揭车，何众汇之能匹。（《初学记》二十七。）



◇　鹊赋

观羽族之多类，实巨细以群飞。既若云而弥上，亦栖睫而忘归。爰有兹禽，六翮斯具，生无隐嘿，质有玄素。匪违景而就暑，通四节以驰骛。出昆山而抵玉，入召南而兴赋。其识知来，其巢知风。比之烈士，时起则雄。逢翳荟而翔集，乘清吹而西东。荷休明以得性，游苑囿以自终。（《初学记》三十。）



◇　上修五礼表

臣闻立天之道，曰阴与阳，立人之道，曰仁与义。故称导之以德，齐之以礼。夫礼所以安上治人，弘风训俗，经国家，利後嗣者也。唐虞三代，咸必由之。在乎有周，宪章尤备，因殷革夏，损益可知。虽复经礼三百，曲礼三千，经文三百，威仪三千，其大归有五，即宗伯所掌典礼，吉为上，凶次之，宾次之，军次之，嘉为下也。故祠祭不以礼，则不齐不庄，丧纪不以礼，则背死忘生者众，宾客不以礼，则朝觐失其仪，军旅不以礼，则致乱於师律，冠婚不以礼，则男女失其时，为国修身，於斯攸急。洎周室大坏，王道既衰，官守斯文，日失其序，礼乐征伐，出自诸侯，小雅尽废，旧章缺矣。是以韩宣适鲁，知周公之德，叔侯在晋，辨郊劳之仪。战国从横，政教愈泯。暴秦灭学，扫地无馀，汉氏郁兴，日不暇给，犹命叔孙於外野，方知帝王之为贵。未叶纷纶，递有兴毁，或以武功锐志，或好黄老之言，礼义之式，於焉中止。及东京曹褒，南宫制述，集其散略，百有馀篇，虽写以尺简，而终阙平奏。其後兵革相寻，异端互起，章句既沦，俎豆斯辍，方领矩步之容，事灭於旌鼓，兰台石室之文，用尽於帷盖。至乎晋初，爰定新礼，荀□制之於前，挚虞删之於末。既而中原丧乱，罕有所遗，江左草创，因循而已，厘革之风，是则未暇。伏惟陛下，睿明启运，先天改物，拨乱惟武，经时以文，作乐在乎功成，制礼弘於业定，光启二学，皇枝等於贵游，辟兹五馆，草莱升以好爵，爰自受命，迄于告成，盛德形容备矣，天下能事毕矣，明明穆穆，无德而称焉。至若玄符灵贶之祥，浮溟机（疑当作梯）山之赆，固亦日收左史，副在司存，今可得而略也。是以命彼群才，搜甘泉之法，延兹硕学，阐曲台之仪，淄上淹中之儒，连踪继轨，负笈怀铅之彦，匪旦伊夕，谅以化穆三雍，人从五典，秩宗之教，勃焉以兴。伏寻所定五礼，起齐永明三年，太子步兵校尉伏曼容表求制一代礼乐，於时参议置新旧学士十人，止修五礼，谘禀卫将军丹阳尹王俭，学士亦分住郡中，制作历年，犹未克就。及文宪薨殂，遗文散逸，後又以事付国子祭酒何胤，经涉九载，犹复未毕。建武四年，胤还东山，齐明帝敕委尚书令徐孝嗣，旧事本末，随在南第，永元中，孝嗣於此遇祸，又多零落。当时鸠敛所馀，权付尚书左丞蔡仲熊、骁骑将军何佟之共掌其事。时修礼局住在国子学中门外，东昏之代，频有军火，其所散失，又逾大半。天监元年，佟之启审省置之宜，敕使外详。时尚书参详，以天地初革，庶务权舆，宜俟隆平，徐议删撰，欲且省礼局，并还尚书仪曹。诏旨云：礼坏乐缺，故国异家殊，实宜以时修定，以为永准。但顷之修撰，以情取人，不以学进；其掌知者，以贵总一，不以稽古；所以历年不就，有名无实。此既经国所先，外可议其人，人定，便即撰次。於是尚书仆射沈约等参议，请五礼各置旧学士一人，人各自举学士二人相助抄撰，其中有疑者，依前汉石渠後汉白虎，随源以闻，请旨断决。乃以旧学士、右军记室参军明山宾掌吉礼，中军骑兵参军严植之掌凶礼，中军田曹行参军兼太常丞贺□掌宾礼，征虏记室参军陆琏掌军礼，右军参军司马□掌嘉礼，尚书左丞何佟之总参其事。佟之亡後，以镇北谘议参军伏□恒代之，後又以□恒代严植之掌凶礼，□恒寻迁官，以五经博士缪昭掌凶礼。复以礼仪深广，记载残缺，宜须博论，共尽其致。更使镇军将军丹阳尹沈约、太常卿张充及臣三人同参厥务。臣又奉别敕总知其事。末又使中书侍郎周舍、庾於陵二人复豫参知。若有疑义，所掌学士当职先立议，通谘五礼旧学士及参知，各言同异，条牒启闻，决之制旨。疑事既多，岁时又积，制旨裁断，其数不少，莫不网罗经诰，玉振金声，义贯幽微，理入神契，前儒所不释，後学所未闻。凡诸奏决，皆载篇首，具列圣旨，为不刊之则，洪规盛范，冠绝百王，茂实英声，方垂千载，宁孝宣之能拟，岂孝章之足云？五礼之职，事有繁简，及其列毕，不得同时。嘉礼仪注以天监六年五月七日上尚书，合十有二秩一百一十六卷五百三十六条。宾礼仪注以天监六年五月二十日上尚书，合十有七秩一百三十三卷五百四十五条。军礼仪注以天监九年十月二十九日上尚书，合十有八秩一百八十九卷二百四十条。吉礼仪注以天监十一年十一月十日上尚书，合二十有六秩二百二十四卷一千五条。凶礼仪注以天监十一年十一月十七日上尚书，合四十有七秩五百一十四卷五千六百九十三条。大凡一百二十秩一千一百七十六卷八千一十九条。又列副秘阁及五经典书各一通。缮写校定，以普通五年二月始获洗（疑当作浇）毕。窃以撰正履礼，历代罕就，皇明在运，厥功克成，周代三千，举其盈数，今之八千，随事附益，质文相变，故其数兼倍，犹如八卦之爻，因而重之，错综成六十四也。昔文武二王，所以纲纪周室，君临天下，公旦□之，以致太平龙凤之瑞，自斯厥後，甫备兹日。孔子曰：其有继周，虽百代可知。岂所谓齐功比美者欤！臣以庸识，谬司其任，淹留历稔，允当斯责，兼勒成之初，未遑表上，实由才轻务广，思力不周，永言惭惕，无忘寤寐。自今春舆驾将亲六师，搜寻军礼，阅其条章，靡不该备，所谓郁郁文哉，焕乎洋溢，信可以悬诸日月，颁之天下者矣。愚心喜□，弥思陈述，兼前後联官，一时皆逝，臣虽幸存，耄已将及，虑皇世大典，遂阙腾奏，不任下情，辄具载撰修始末，并职掌人所成卷秩条目之数，谨拜表以闻。（《梁书·徐勉传》，普通六年，又《南史》六十。）



◇　上疏请禁速敛

礼记问丧云：三日而後敛者，以俟其生也，三日而不生，亦不生矣。自顷以来，不遵斯制，送终之礼，殡以期日，润屋豪家，乃或半晷，衣衾棺椁，以速为荣，亲戚徒隶，各念休反，故属纩才毕，灰钉已具，忘狐鼠之顾步，愧燕雀之徊翔，伤情灭理，莫此为大。且人子承衾之时，志懑羽绝，丧事所资，悉关他手，爱憎深浅，事实难原。如觇视或爽，存没违滥，使万有其一，怨酷已多；岂若缓其告敛之晨，申其望生之冀？请自今士庶，宜悉依古三日大敛，如有不奉，加以纠绳。（《梁书·徐勉传》，时人间丧事多不遵礼，朝终夕殡，相尚以速，勉上疏，诏可。）



◇　释奠会升阶议

郑玄云：由命士以上，父子异宫。宫室既异，无不由阼阶之礼。请释奠及晏会，太子升堂，并宜由东阶；若舆驾幸学，自然中陛。又检东宫元会仪注，太子升崇正殿，不欲东西阶，责东宫典仪，列云：太子元会升自西阶。此则相承为谬，请自今东宫大公事，太子升崇正殿，并由阼阶，其预会宾客，依旧西阶。（《隋书·礼仪志》四，天监八年皇太子释奠，吏部郎徐勉议，又见《通典》五十三。）





◇　谢敕赐绢启

臣勉言，传诏传灵惠宣敕，垂赐绢二十匹。伏惟皇太子睿情天发，粹性玄凝，作震春方，继离朱陆，嘉日茂辰，毕宫告始，龙楼起曜，博望增华，含生凫藻，率土□跃。臣运属会昌，命逢多幸，预奉休盛，复颁恩锡，白素起独丽之色，兼两迈丘园之贲，庆荷之情，实百常品，不任下情，谨奉启谢闻，谨启。（《初学记》二十七。）





◇　报伏挺书

复览来书，累牍兼翰，事苞出处，言兼语默，事义周悉，意致深远，发函伸纸，倍增愤叹。卿雄州擢秀，弱冠升朝，穿综百家，佃渔六学，观眸表其韶慧，视色见其英朗，若鲁国之名驹，迈云中之白鹤。及占显邑，试吏腴坏，将有武城弦歌，桐乡谣咏，岂与卓鲁断断，同年而语邪？方当见赏良能，有加宠授，饰兹簪带，置彼周行；而欲远慕卷舒，用怀愚智，既知益之为累，爰悟满则辞多，高蹈风尘，良所钦挹；况以金商戒节，素秋御序，萧条林野，无人相乐，偃卧坟籍，游浪儒玄，物我兼忘，宠辱谁滞，诚乃欢羡，用有殊同。今逖听傍求，兴怀寤宿，白驹空谷，幽人引领，贫贱为耻，鸟兽难群，故当捐此薜萝，出从□鹭，无乖隐显，不亦休哉！吾智乏佐时，才惭济世，禀承朝则，不敢荒宁，力弱途遥，愧心非一，天下有道，尧人何事，得因疲病，念从闲逸，若使车书混合，尉候无警，作乐制礼，纪石封山，然後乃返服衡门，实为多幸；但夙有风咳，遘兹虚眩，瘠类士安，羸同长孺，簿领沈废，台阁未理，娱耳烂肠，因事而息，非关欲追松子，远慕留侯。若乃天假之年，自当靖恭所职，拟非伦匹，良觉辞费，览复循环，爽焉如失，清尘独远，白云飘荡，依然何极。猥降书札，示之文翰，览复成诵，流连缛纸。昔仲宣才敏，藉中郎而表誉，正平颖悟，赖北海以腾声，望古料今，吾有惭德。倘成卷帙，力为称首，无令独耀随掌，空使辞人扼腕，式闾愿见，宜事扫门，亦有来思，赴其悬榻，轻苔鱼网，别当以荐，城阙之叹，曷日无怀，所迟萱苏，书不尽意。（《梁书·伏挺传》。）



◇　答释法云书难范缜神灭论

天旨所答臣下神灭论，一日粗蒙垂示，辱告重送，伏加研读，穷理尽寂，精义入神，文义兼明，超深俗表，详求三世，皎若发蒙，非直谨加诵持，辄令班之未悟。惠示承眷至，弟子徐勉和南。（《宏明集》十。）



◇　为书诫子崧

吾家世清廉，故常居贫素，至於产业之事，所未尝言，非直不经营而已。薄躬遭逢，遂至今日，尊官厚禄，可谓备之。每念叨窃若斯，岂由才致？仰藉先代风范，及以福庆，故臻此耳。古人所谓以清白遗子孙，不亦厚乎。（《梁书徐勉传》，又略见《艺文类聚》二十三。）

遗子黄金满赢，不如一经。详求此言，信非徒语。吾虽不敏，实有本志，庶得遵奉斯义，不敢坠失。所以显贵以来，将三十载，门人故旧，亟荐便宜，或使创辟田园，或劝兴立邸店，又欲舳舻运致，亦令货殖聚敛。若此事众，皆距而不纳，非谓拔葵去织，且欲省息纷纭。中年聊於东田闲营小园者，非在播艺以要利人，正欲穿池种树，少寄情赏。又以郊际闲旷，终可为宅，傥获悬车致事，实欲歌哭於斯，慧日十住等，既应营婚，又须住止。吾清明门宅，无相容处，所以尔者，亦复有以。前割西边，施宣武寺，既失西厢，不复方幅，意亦谓此逆旅舍耳，何事须华？常恨时人，谓是我宅。古往今来，豪富继踵，高门甲第，连阖洞房，宛其死矣，定是谁室？但不能不为培□娄之山，聚石移果，杂以花卉，以娱休沐，用托性灵，随便架立，不在广大，惟功德处，小以为好，所以内中逼促，无复房宇，近营东边儿孙二宅，乃藉十住南还之资，其中所须，犹为不少，既牵挽不至，又不可中途而辍，郊间之园，遂不办保，货与韦黯，乃获百金，成就两宅，已消其半。寻园价所得，何以至此，由吾经始历年，粗已成立，桃李茂密，桐竹成阴，眷陌交通，渠畎相属，华楼迥谢，颇有临眺之美，孤峰丛薄，不无纠纷之兴，渎中并饶菰蒋，湖里殊富芰荷，虽云人外，城阙密迩，韦生欲之，亦雅有情趣，追述此事，非有吝心，盖是笔势。（南史作事意。）所至耳。忆谢灵运山家诗云：中为天地物，今成鄙夫有。吾此园有之二十载矣，今为天地物，物之与我，相校几何哉？此吾所馀，今以分汝，营小田舍，亲累既多，理亦须此。且释氏之教，以财物谓之外命，儒典亦称何以聚人曰财。况汝曹常情，安得忘此？闻汝所买姑熟田地，甚为舄卤，弥复可安。所以如此，非物竞故也。虽事异寝丘，聊可仿佛。孔子曰：居家理，治可移於官。既已营之，宜使成立，进退两亡，更贻耻笑。若有所收获，汝可自分赡内外大小，宜令得所，非吾所知，又复应沾之诸女耳。汝既居长，故有此及。凡为人长，殊复不易，当使中外谐缉，人无间言，先物後己，然後可贵。老生云：後其身而身先，若能尔者，更招巨利，汝当自勖，见贤思齐，不宜忽略，以弃日也。（《艺文类聚》此下有非徒二字。）弃日乃是弃身，身名美恶，岂不大哉？可不慎欤？今之所敕，略言此意，正谓为家已来，不事资产，既立墅舍，以乖旧业，陈其始末，无愧怀抱。兼吾年时朽暮，心力稍殚，牵课奉公，略不克举，其中馀暇，裁可自休，或复冬日之阳，夏日之阴，良辰美景，文案闲隙，负杖蹑□，逍遥陋馆，临池观鱼，披林听鸟，浊酒一杯，弹琴一曲，求数刻之暂乐，庶居常以待终，不宜复劳家间细务。汝交关既定，此书又行，凡所资须，付给如别，自兹以後，吾不复言及田事，汝亦勿复与吾言之。假使尧水汤旱，吾岂知如何？若其满庾盈箱，尔之幸遇，如斯之事，并无俟令吾知也。记云：夫孝者，善继人之志，善述人之事。今且望汝全吾此志，则无所恨矣。（《梁书徐勉传》，《南史》六十，又略见《艺文类聚》二十三。）



◇　答客喻

普通五年春二月丁丑，余第二息晋安内史悱丧之问至焉，举家伤悼，心情若陨，二宫并降中使，以相慰勖，亲游宾客，毕来吊问，辄恸哭失声，悲不自已，所谓父子天性，不知涕之所从来也。於是门人虑其肆情所锺，容致委顿，乃敛衽而进曰：仆闻古往今来，理运之常数，春荣秋落，气象之定期，人居其闲，譬诸逆旅，生寄死归，著於通论，是以深识之士，悠尔忘怀，东门归无之旨，见称往哲，西河丧明之过，取诮友朋，足下受遇於朝，任居端右，忧深责重，休戚是均，宜其遗情下流，止哀加饭，上存奉国，俯示隆家，岂可纵此无益，同之儿女？伤情损识，或亏生务。门下窃议，咸为君侯不取也。余雪泣而答曰，彭殇之达义，延吴之雅言，亦常闻之矣，顾所以未能弭意者，请陈其说。夫植树阶庭，钦柯叶之茂，为山累仞，惜覆篑之功，故秀而不实，尼父为之叹息，析彼岐路，杨子所以留连，事有可深，圣贤靡仰。今吾所悲，亦以悱始逾立岁，孝悌之至，自幼而长，文章之美，得之天然，好学不倦，居无尘杂，多所著述，盈帙满笥，淡然得失之际，不见喜愠之容，及翰飞东朝，参伍盛列，其所游往，皆一时才俊，赋诗颂咏，终日忘疲，每从容谓吾以遭逢时来，位隆任要，当应推贤下士，先物後身，然後可以报恩明主，克保元吉。俾余二纪之中，忝窃若是，幸无大过者，□此子之助焉。自出闽区，政存清静，冀其旋反，少慰衰暮，言念今日，眇然长往，加以阖棺千里之外，未知归骨之期，虽复无情之伦，庸讵不痛？於昔夷甫孩抱中物，尚尽恸以待宾，安仁未及七旬，犹殷勤於词赋；况夫名立官成，半途而废者，亦焉可已已哉？求其此怀，可谓苗实之义，诸贤既贻格言，喻以大理，即日辍哀命驾，□职事焉。（《梁书·徐勉传》，勉第二子悱卒，痛悼甚至，不欲久废王务，乃为《答客喻》其辞云云。）



◇　临海太守伏曼容墓志铭

为大司马谘议参军，出为武昌太守。（《文选·谢□和伏武昌登孙权故城诗注》。）



◇　给事黄门侍郎伏□恒墓志铭

东区南服，爱结民胥，相望伏阙，继轨奏书，或卧其辙，或攀其车，或图其像，或式其闾，思耿借寇，曷以尚诸。（《梁书·伏□恒传》。）



◇　故侍中司空永阳昭王墓志铭

尚书右仆射太子詹事臣徐勉奉敕撰

公讳敷，字仲达，兰陵兰陵人，皇帝之次兄也。炳灵圣绪，体□璇源，积德贤仁之基，配天经营之业，固以详乎二策，载在六诗，今无得而称矣。公夙挺□璋，早标时□，□仪□明，神容润凝，孝友天至，率由而尽，义让因心，无待傍习，行为表缀，动成□范，斟酌流品，□核群艺，莫不采其英华，振其纲领，虽墙宇重仞，而温其如玉，气厉秋霜，而体含春露，故□之者□识涯□，挹之者虚往实归。加以冲谦下物，倾身接士，爱好闲静，雅善谈讽，宠辱不干怀抱，喜愠罔滞匈衿，汪汪焉，□□焉，固不可量已。解褐，齐後军长沙王行参军，武陵王始开戎号，□□□□，又行参冠军征虏二府军事，入为太子舍人，濯缨承华，清风载穆。衡阳王冠婚礼，备问□彼□以公为文学，称为盛选。俄迁太子洗马，又为南海王友。洗马之职，既□仪形，会友□任宜弘斧藻，长虞公干，莫或加焉。出补丹杨尹丞，复入为太子中舍人，三□龙楼，仍历□禁，清谈□论，咸以为荣。司部滨接蛮虏，亟有充斥，汉东之国，贻忧西顾，以公兼资文武，出为建威将军、隋郡内史，下车□□，威德大著。时獯猃侵逼义阳，四山牙相影响，郡内孤危，兵粮□弱，公□加□□，视险若夷。於是百姓相携入城，城中殆无复相容处，咸曰，贼若能来，必为府君死战。物情如□□□□遂息，於是关抵清夷，民俗殷阜，进号宁朔将军，内史如故。久之，徵为後军庐陵王谘议参军，从容讽味，雅有弘益。天不□遗，远涂未至，以齐建武四年八月六日薨，春秋卅有七。知与不知，咸嗟殄悴。圣上应期革命，受终文祖，览周南而雪涕，咏常棣而兴哀，天监元年四月八日诏曰：亡兄齐故後军谘议参军，德履冲粹，识业渊通，徽声嘉誉，风流藉甚，道长世短，□尘缅邈，感惟既往，永慕恸心，可追赠侍中、司空、永阳郡王，食邑二千户，谥曰昭王，礼也。子恭王伯游嗣，恭王早世，子隆嗣。昭王之妃王氏，於本国为大太妃，以今普通元年十一月九日薨，其月廿八日申□葬之典，又下诏曰：亡兄故侍中、司空、永阳昭王，坟茔当开，灵筵暂设，追慕摧恸，不能自胜，可遣使奉祭，言增感哽。惟公体道渊塞，风格峻远，履信基仁，自家形国，宝运勃兴，地隆鲁卫，茂册徒□，神猷永戢。今幽埏暂启，装饰虚陈，皇情深孔怀之悲，缙绅仰人百之恸，爰诏司事，式改明旌，乃作铭曰：

惟山峻极，群峰以构。惟海泱泱，百流是凑。赫矣皇业，昭哉洪胄。布叶分□，如彼列宿。恭惟茂德，英明在躬。该兹学行，穆是清风。令问不已，羽仪克隆。若林之蔚，若川之冲。资□以冥，乖心而蹈。立人之美，亦符前诰。泰靡革情，约不移操。莫睹其涯，莫窥其奥。爰初理翰，振藻腾光。出高蕃采，入映华坊。且文且会，焕彼周行。言贰河辅，绰有馀芳。关候未息，乱绳宜理。作守汉滨，威怀斯俟。既弭烽□，又清狱市。树迹来归，复游衡里。□云与善，遥涂始半。彳熏萃繁霜，遽捐华馆。岁时荏苒，松阴行□。□□□飞，典章有烂。姬公□制，□礼载□，幽扃斯启，客物暂陈。穷深□□，於焉反真。我皇□□，□德攸新。俾诸来叶，永鉴清尘。（碑拓本）





◇　故永阳敬太妃墓志铭

永阳大太妃王氏，琅邪临沂人也。其先周灵王之後，自秦汉逮於晋宋，世载光□，羽仪相属，既以备于前志，故可得而略焉。祖粹，给事黄门侍郎。父俨，左将军司马寻阳内史，并见称时辈。太妃体中和之气，禀华宗之烈，蹈此温恭，表兹淑慎，孝敬资於冥发，仁爱□於自然，至乎四教六训之闲，工言贞婉之德，无待教成，罔不该备，故景行著于中□，淑问显乎言归，作嫔盛德，实光辅佐，亲缝幕之用，躬服瀚之勤。及早世厘居，遗孤载藐，提携抚育，逮乎成备，断织之训既明，《门为》门之礼斯洽，劬劳必尽，曾不移志，用能缉睦于中外，亦以弘济乎艰难，虽鲁姜之勤节，曹妃之敬让，方之蔑如也。皇业有造，殷忧启圣，追惟鲁卫，建国永阳，恭王纂嗣，蕃号式显，乃拜为太妃，策曰：维天监二年六月甲午朔十日癸卯，皇帝遣宗室员外散骑侍郎持节兼散骑常侍萧敬宝，策命永阳王母王氏为国太妃，曰：於戏！惟尔茂德内湛，粹范，外昭国序，凝芬蕃庭，仰训是用，式遵旧典，载章徽服。往钦哉！肃兹休烈，可不慎欤！备□填之华，而降心弥约，居千乘之贵，而处物愈厚。既而恭王不永，礼从□□，训导嗣孙，载光荣祉，年高事重，志义方隆，宜永绥福履，而奄夺鸿庆，以普通元年十月廿三日遘疾，十一月九日己卯薨於第，春秋五十有九，诏曰，永阳大太妃，奄至薨逝，哀摧切割，不能自胜，便出叙哀，可给东园秘器，丧事所须，随由□办，祖行有辰，武弘茂典。又诏曰：故永阳大太妃，礼数有殊，德行惟光，训范蕃嗣，式盛母仪，即远戒期，悲怀抽割，可详典故，以隆嘉谥，礼也。粤其月廿八日戊戌，□瘗于琅邪临沂县长干里黄鹄山，用宣风烈，以昭弗朽，乃为铭曰：

清澜悠邈，其仪尚矣。龙光叠照，风流世祀。猗欤罔匮，於昭不已。诞资仁淑，作嫔君子。幽闲表操，明德自躬。推厚处薄，秉默居冲。参差采笔，掩映言工。鉴昭彤管，识懋休风。凝芬载湛，芳猷允塞。徙舍为训，止闾成则。曹号母仪，岂伊妇德。穆兹闺阃，形于邦国。龙飞集运，礼数攸锺。宪章盛典，车服有容。泰而愈约，贵则弥恭。蕃祉方茂，纂嗣克重。巾帚差池，朝夕咸事。虽曰任傅，永请斯备。是惟仁姑，厥德可庇。恂恂济济，兰芳琼秘。光阴易晚，祺福难留。闺仪罢映！□华奄收。奠迁朱邸，驾指行楸。芳□是勒，大□方攸。尚书、右仆射、太子詹事臣勉奉敕撰。（《古刻丛钞》。）



◇　梁故侍中司徒骠骑将军始兴忠武王碑

（上阙）天□降玄鸟以居亳，□□□白马□□□□初启□是惟□□文终□□□□□□□□□寺□□（上阙）书□府纪太常，□□为□□後□□□集□命□□□□家□□之□於斯乎□□□□□□□□资三□□□□□□明之□亻（上阙）友因心敬□□年□□□生吴太妃有疾□衣不解带。（上阙）室迩人□则应之千里□□□□□□府□□西中郎□□□□□□□□□游戎佐讠咏□□齐□□□□□□□□□□□□□□念（上阙）风云之会，乘天地之□□□□□□□□□□臣十□□□□□□□□□□□□□纷纭□勇公参赞神谟，夙兴帷幄，功□□□□□□□□州□□□□以公□□□将军西中郎谘议□□□□中郎俄迁给事黄门侍郎，□□□□□□□□□□□□行□□□□南平□□守□部于□□□宅心□百胁会，人神协契，莫不率从，而□□之□□□□□□□□□□□犹□实繁有徒，□□王□公□□□□□□□□肃奉成规事等萧寇出七西垒，□□南平梁州齐兴太守颜□都魏兴太守□师仁□□□□□逾一万，谋据汉北，将至城下，必毗赞谟，尽其晨□□□□□□□□□□□□□□□□宀及萧□□休烈来寇□□奸回犹骋，豕突方纵。又镇军将军萧颖胄佐命西朝，政教攸在，一朝徂殒，内外□然以公式遏□□□□□□□下□荣徵公入辅，闻命选徒，裹粮遄迈。纪（上阙）以英□罪人斯得，七□底定，百揆时叙，大蕃兴后来之歌，皇舆无反顾之虑。和帝西下，以公为使持节都督荆湘益宁南北秦六州诸军事、平西将军，行（上阙）承□业□□□□□维城□□□勋兼望，□惟鲁卫，帝曰钦哉，□字南服。天监元年四月，封始兴郡王，食邑二千户。江汉之□，实惟南国，形胜之要，□镇西楚，苞含蛮埏，控接巴巫，分陕（上阙）总督□□□□□□诏使持节都督荆湘益宁南北秦六州诸军事、安西将军、荆州刺史，公褰□以化梨氓，张袖以纳夷狄，先之以德惠，後之以威刑，广田省役，阶无滞讼，应接如神。（上阙）我□□□命公折简，以示祸福，□俟兵卒之劳，成都□安，公之力也。事间务隙，常集宾僚，访问政道，谈述诗赋，亲屈车骑，轼隐者之庐，虚己降尊，延白屋之士，给医药以拯疾病，建（上阙）以古方今，岂□□□□□□□□外被茂□於楚山。寻加鼓吹一部。六年，沮漳暴水，汛滥原隰，南岸邑居，频年为患，老弱遑遽，将至沈溺。公匪惮栉沐，躬自临视，忘垂堂之贵。（上阙）叹服德之攸□皆曰神明，四郡所漂，赈以私粟，{髟龙}眉系发，莫不歌颂。是岁嘉禾一茎九穗，生於邴洲，甘露降于府桐树，唐叔之美事（上阙）水浆不入口六日，毁瘠三年，扶□□□□旨□喻以大军之後，宜尽绥□□表自陈□哀苫次，服制有阕，毁□逾□，羊枯不堪屐履，荀□面不可识，哀瘠在皇，忧未忘也。其（上阙）诏都督北讨众□□率□□中书令中卫将军□□卫尉卿，公趋事紫□兼总关柝，丝纶□□衿带以□八□斯谧，千庐无警。其年秋，更授使持节、散骑常侍□□□□□□□徐□□五州诸军事镇北将军兖州刺史，以□□□服□□□□□□□□□□□□□□□□□□旧曰难治，公□车□□怀远能迩，贝锦在路，不盗窃於逵中，桃李乘荫，不潜掇於樾下，桃李率由清约，马□□□□□□□□□□□□□□□□□□□□□□传述□□□□□九年六月迁使持节散骑常侍都督益宁梁南北秦沙六州诸军事镇西将军益州刺史。□□□□北指秦州，鸟□河沙之酋，龟兹陇右之长，□□方（上阙）百□□□□□□□□□□□□□□□□□□□□□道过□□□□□不□□□□於□□祭仲元於圭畿，表君平之旧庐，轼长卿之故馆，（上阙）则□□□□十四年更授使持节散骑常侍（上阙）莫不改过。（上阙）安成康王□□□□异体弥深友（上阙）夙夜匪懈，吐握□怠（上阙）月八日□□□□□□疾至大渐，舆驾骤幸，有废寝膳，公虑贝神□□不称（上阙）勋隆陕服，契阔屯夷，劬劳□寄□内掌□司嘉猷弥著，方正位论道，□□□□奄□□□□用伤悼于厥心，（上阙）谥曰忠武王，礼也。惟公栖心衡泌，则缮性虚净，枕戈授律，则勋隆协赞，孝敬尽于君亲，仁义行于乡□，孜孜为善，温温克让，□神妙极斧藻（上阙）存勿□□□□□绩著刑蛮，化行□□□□其□□□其□推贤下士，降尊就卑，无弃贱贫，所珍儒雅，盐梅鼎实，舟楫大川，信列辟之羽仪，庶僚之准的者也，加以深信大道，妙识若空，味绝滋腴，身离烦渴，（上阙）固能使□世钻仰，道俗□□，功高宇宙，誉穆□□□□□□□□□□□吏民哀恸，礻衰□成林，瞻太山而弥悲，仰栋宇而兴慕，谅已镂金雕玉，昭像凤墀，饰碧绘丹，图刑□阁，戎狄思耿，胡羌悲邓，告哀堕泪，不（上阙）罗玄昭等烟霞□阻，川路悠长，不及卜远之辰，罔逮易名之请，洒泣□寄，衔恨莫申，谨遵前义，刊□立碑，仿佛令德，依稀神仪，传世代而莫朽，等山川而无酬。其辞曰：日月贞明，川岫澄清。□□奉职，毗世作桢。於铄忠武，体二于情。义均□旦，道蔼□平。栋梁世则，羽翼人英。木运告圮，寻伦殄覆，（上阙）水，虎啸樊谷。关河之寄，允归亲睦。若恂系兵，犹可转谷。缔构宝玄，山河万宇。云雷利□□□□土，比汉於梁，方周于鲁。拥旄推毂，出蕃入辅，车服有庸，旗章有序。六条设教，八命胥彰，再临七泽，傍（上阙）□彭泗，恩浃樊襄。有来斯穆，无思不康。弘□圣化，休我烈光。文武兼姿，出内均美。式□□□，肃雍中垒。仪形三事，飞腾九轨。纟胥是讴歌，明兹狱市。方趋上铉，燮理阴阳。陪銮日观，侍跸龙乡。遐（上阙）台光。报施为虚，福仁遂爽。环树云落，人伦安放？罢市四蕃，行号十壤。吏民摧慕，宾迎□罔。山海安托，禅□空想。如郑丧侨，由晋亡向。西光暧暧，东川氵养□。时谢恩深，年流德广。式雕玄□，永寄希仰。侍中、尚书右仆射宣惠将军、东海徐勉造。（碑拓本。）



◎　徐怦

怦，勉从子，武陵王纪镇益州，以为直兵参军，纪僭号，固谏，见杀。



◇　与将帅书

事事往人口具。（《南史》五十三《武陵王纪传》。）



◎　徐□

□字士秀，一字士缋，东悔郯人。天监中为太学博士，迁左卫司马，选为晋安王侍读，补云麾府记室参军，转平西府中记室，转安北中录事参军，带郯令，除秣陵令，随府迁谘议参军肌宁蛮府长史，王入为皇太子，转家令，出为新安太守，还为中庶子，加戎昭将军，除太子左卫率，简文帝即位，授左卫将军，不拜，卒年七十八，谥曰贞子。

◇　冬蕉卷心赋

拔残心於孤翠，植晚玩於冬馀。枝横风而悴色，叶渍雪而傍枯。（《艺文类聚》八十七。）



◇　妇见舅姑议

仪礼云：质明，赞见妇於舅姑。杂记又云：妇见舅姑，兄弟姊妹皆立于堂下。政言妇是外宗，未审娴令，所以停坐三朝，观其七德。舅延外客，姑率内宾，堂下之仪，以备盛礼。近代妇於舅姑，本有威属，不相瞻看。夫人乃妃侄女，有异他姻，觌见之仪，谓应可略。（《梁书·徐娴传》，临城公纳夫人王氏，晋宋巳来，妇见姑，众宾皆列观，娴曰云云，太宗从其议。）



◎　江革

革字休映，济阳考城人，齐永明初补国子生，举高第，历司徒竟陵王西邸学士，举南徐州秀才，除奉朝请。东昏即位，为仆射江□府丞，除尚书驾部郎。武帝入建康，令掌书记。天监初，出为建安王伟镇北记室参军，带中庐令，随府迁丹阳尹记室，领五官掾，除通直散骑常侍，历秣陵建康令，入为中书舍人、尚书左丞、司农卿，复出为晋安王云麾长史、寻阳太守，行江州事，徙庐陵王仁威长史，迁御史中丞，除少府卿。普通中，出为豫章王综镇北长史广陵太守，随府移镇彭城，城陷，为魏所擒，寻遣还，除临川王太尉长史，复为少府卿，出除武陵王纪东中郎长史会稽郡丞，行府州事，徵都官尚书，寻监吴郡，复除武陵王南中郎长史、寻阳太守，入为度支尚书，除光禄大夫，领步兵校尉、南北兖二州大中正，大同元年卒，谥曰强。



◇　为萧仆射与袁昂书

夫祸福无门，兴亡有数，天之所弃，人孰能匡。机来不再，图之宜早。顷藉听道路，承欲狼顾一隅，既未悉雅怀，聊申往意。独夫狂勃，振古未闻，穷凶极虐，岁月滋甚，天未绝齐，圣明启运，兆民有赖，百姓来苏。吾荷任前驱，扫除京邑，方拨乱反正，伐罪吊民，至止以来，前无横阵。今皇威四临，长围巳合，遐迩毕集，人神同奋，锐卒万计，铁马千群，以此攻战，何往不克。况建业孤城，人怀离阻，面缚军门，日夕相继，屠溃之期，势不云远。兼荧惑出端门，大白入氐室，天文表於上，人事符於下，不谋同契，实在兹辰。且范岫申胄，久荐诚款，各率所由，仍为掎角。沈法□，孙□、朱端已先肃清吴会，而足下欲以区区之郡，御堂堂之师，根本既倾，枝叶安附？童儿牧监，咸谓其非，求之明鉴，实所未达。今竭力昏主，未足为忠，家门屠灭，非所谓孝，忠孝俱尽，将欲何依？岂若翻然改图，自招多福，进则远害全身，退则长守禄位，去就之宜，幸加详择。若执迷遂往，同恶不悛，大军一临，诛及三族，虽贻後悔，宁复云补，欲布所怀，故致今白。（《梁书·袁昂传》，昂为吴兴太守，永元末，义师至京师州牧郡守，皆望风降款，昂独拒境不受命高祖手书喻。案《汇革传》中兴元年高祖入石头，时吴兴太守袁昂据郡拒义师，乃使革制书与昂，於坐立成。）



◎　江贶

贶，天监中为议郎。



◇　丹阳、琅邪二郡断搜捕议

圣人之道，以百姓为心，仁者之化，以躬行被物。皇德好生，协于上下，日就月将，自然改俗，一朝抑绝，容恐愚民。且猎山之人，例堪跋涉，捕水之客，不惮风波，江宁有禁，即达牛渚，延陵不许，便往阳羡，取生之地虽异，杀生之数是同，空有防育之制，无益全生之术。（《广宏明集》二十六。）





卷五十一




◎　王僧孺（一）

僧孺字僧孺，东海郯人，魏卫将军肃八世孙。齐永明初为王国左常侍、太学博士、丹阳郡功曹，迁大司马豫章王行参军，出补晋安郡丞，除侯官令。建武初，除尚书仪曹郎，迁治书侍御史，出为唐令。梁受禅，除後军临川王记室参军，待诏文德省，出为南海太守，徵拜中书郎，领著作，迁尚书左丞，除游击将军兼御史中丞，迁少府卿，出监吴郡，还除尚书吏部郎，出为仁威南康王长史，行府州国事，遇谤，逮诣南司，免，起为安西安成王参军，迁镇右始兴王中记室、北中郎、南康王谘议参军，入直西省，普通三年卒，有《总集》十八《州谱》六百九十卷，《百家谱》三十卷，《百家谱集钞》十五卷，《两台弹事》五卷，集三十卷。



◇　赋体

杂沓兮翠旌，容与兮龙驾。新桐兮始华，乳雀兮初化。思治兮终朝，求人兮反夜。竟大德之未训，何飞光之徒舍。（《艺文类聚》五十六。）



◇　至南海郡求士教

是以文举下车，寤梦於根雉，长孙入境，明发於龙丘，此境三闽粤壤，百越旧都，汉开吴别，分星画部，风序泱泱，衣簪斯盛，其川岳所产，岂直明珠大贝，桂蠹翠羽而已哉。孝实人经，则有罗威唐颂，学惟业本，又闻陈元士燮，至於高尚独往，相望於□其岩，怀仁抱义，继踪於前史。（《艺文类聚》五十三。）





◇　谢历表

窃以龙驭不爽，靡见侵薄，凤职是司，曾无昃眺，壁联珠灿，轮映阶平，义实明时，事惟均政，固以先天候其馀始，执杓验其平分，九瀛仰化，万宇依朔。（《艺文类聚》五。）



◇　为韦雍州致仕表

一旦攀附，遂无涯限，排云矫汉，飞捧待翼，陆离蝉组，照灼潘旗，受胀推毂，执□奉酎，变狭室於高门，改小冠於侯服；况复还周纽其六印，归齐列其五鼎，常惧轮轻载积，基薄墉高，器覆危倾，人指鬼瞰，老与年并，疾随衰及，途遥齿截，漏迫钟鸣，高舂之景一斜，不周之风忽至，菌蟪夕阴，倏驶无几，堇□朝采，飘零已及，仰朱阙而掩涕，向濠谷而自悲，岂复式瞻拱默，仰接钟鼓，傥帷盖未亲，东岳稍驻，击壤鼓腹，其赐犹多。（《艺文类聚》十八。）



◇　为临川王让太尉表

臣闻一疋以长，望千里而成累，空输易骋，触三尺而不登，苟曰远方，难用适远，安车驷马，望高阙而朝至，绣服缇麾，□蔺康衢而暮返，行瞻尽《疒鬼》，居对苍龙，陛下海涵春育，日镜云伸，追大道之无私，惜微臣之宜极。（《艺文类聚》四十六。）



◇　为南平王让仪同表

臣闻石瓠难剖，用谢瓶□，《疒鬼》木云庇，事乖丹，逢圣徼天，一朝赏至，非能声均河楚，誉埒梁陈，故以神梦紫霄，心飞丹掖，品同仪比，愧铉莫殊。（《艺文类聚》四十七。）



◇　吏部郎表

臣生轻飞箨，品细疏壤，寂寞州闾，取沦□窦，不自求於善管，宁许人以能官，从班随牒，自安疏远，岂望翰飞，终知迹滞，一逢浸漉，几闻昭晋，假拙为心，变奇成偶，宁为天覆地长，复与雨露相滋，秋成春发，必如暄寒无爽，自变泥涂，多超嵩邓，屡考固其比越，在累诚於可闻，方愧朱紫，永懵钧衡，固惟许李，终非王毕，取其清尚，同所经企，求之碎密，宁可庶几。（《艺文类聚》四十八。）



◇　为南平王妃拜改封表

拜妾为南平王妃，奉命震惭，有灼丹寸。妾瞻丝望□，且或多惭，镜史观茄图，是焉知愧，以兹眇薄，有俪蕃仪，纟川组不闻，饣□酏盖阙，不悟玄造曲被，徵渥愈臻，改服递名，事华品贵，恩深外邸，荣照下庭，岂期□弱，所能胜荷。（《艺文类聚》五十一。）



◇　奉辞南康王府笺

下官不能避溺山隅，而止冠李下，既贻疵辱，方致徽绳，解□收簪，且归初服。窃以董生伟器，止相骄王，贾子上才，爰傅卑主。下官生年有值，谬仰清尘，假翼西雍，窃步东ト，多惭ㄚ服，取乱长裾，高榻相望，直居坐右，长阶如画，独在僚端，借其从容之词，假以宽和之色，恩礼远过申白，荣望多厕应徐，厚德难逢，小人易说，方谓离肠陨首，不足以报一言，露瞻披诚，何能以酬屡顾，宁谓□罗裁举，微禽先落，阊阖始吹，细草仍坠，一辞九畹，方去五云，纵天网是漏，圣恩可恃，亦复孰寄心骸，何施眉目，方当横潭乱海，就鱼憋而为群，披榛扪树，从《兀虫》而相伍，岂复仰听金声，式瞻玉色，顾步高轩，悲如霰委，踟蹰下席，泪若绠縻。（《梁书王僧孺传》，僧孺为仁威南康王长史，逮诣南司，奉笺辞府。）





◇　为萧监利求入学启

窃以矫首何飞，不如修弋，宛足念远，莫若驱镳，故朴斫成於丹□，条□资於栝羽，敢因莩末，有志庠均，为山资於一篑，学海渐其微流。（《艺文类聚》三十八。）



◇　除吏部郎启

自一遇休明，多逢渥泽，出斯沟坏，置之霄汉，清涂华辙，叨厕累仍，显职名阶，俄来倏至；而智效必其无取，尤怠忽焉已彰，不意涵养更滋，{□滂}霈愈此，始职枢华，纷体恒选，知非腆族，必待俊民，何言贱劣，所或叨假，循测测限，生所不胜，瞻恩奉德，死何能报。（《艺文类聚》四十八。）





◇　谢齐竟陵王使撰众书启

伏惟陛下铜爵始成，早□从后之句，柏梁初构，首属骖驾之辞，楚史所受，曾不云述，沛献斯陈，良未足采；徒以愿托後车，以望西园之客，摄齐下坐，有糅南皮之游，谬服同於鲁儒，窃吹等乎齐乐。（《艺文类聚》五十五。）



◇　谢赐于陀利所献槟榔启

窃以文轨一覃，充仞斯及，入侍请朔，航海梯山，献琛奉贡，充庖盈府，故其取题在赋，多述瑜书，萍实非甘，荔葩惭美。（《艺文类聚》八十七。）



◇　答释法云书难范缜神灭论

辱告，惠示并主上所答群臣仰谘神灭论。伏览寻环，载深钻奉，发蒙启蔽，朗若披云。窃以事蕴难形，非圣莫阐，理寂区位，在愚成惑，若非神超系表，思越机前，岂能烛此微言，若开金石，洞兹妙境，曾靡榛蹊，喻之以必荐，示之以如在，使夫持论者不终泥於遥辙，专谬者无永沈於惑海，预奉渊谟，孰不欢肃，裁此酬白，不申击舞，王僧孺呈。（《宏明集》十。）



◇　与何炯书

近别之後，将隔暄寒，思子为劳，未能忌弭。昔季叟入秦，梁生适越，犹怀怅恨，且或吟谣；况岐路之日，将离严纲，辞无可怜，罪有不测，盖画地刻木，昔人所恶，丛棘既累，於何可闻，以握手恋恋，离别珍重，弟爱同邹季。（《艺文类聚》作郭李。）淫淫承睫，吾犹复抗手分背，羞学妇人，素锺肇节，金飙戒序，起居无恙，动静履宜，子云笔札，元瑜书记，信用既然，可乐为甚，且使目明，能祛首疾，甚善甚善。吾无昔人之才，而有其病，癫眩屡动，消渴频增，委化任期，故不复呼医饮药，但恨一旦离大辱，蹈明科，去皎皎而非自污，抱郁结而无谁告，丁年蓄积，与此销亡，徒切高价厚名，横叨公器人爵，智能无所报，筋力未之酬，所以悲至抚膺，泣尽而继之以血。顾惟不肖，文质无所底，盖困於衣食，迫於饥寒，依隐易农，所志不过锺庾，久为尺板斗食之吏，以从皂衣黑绶之役，非有奇才绝学，雄略高谟，吐一言可以匡俗振民，动一议可以固邦兴国，全璧归赵，飞矢救燕，偃息藩魏，甘卧安郢，脑日逐，髓月支，拥十万而横行，提五千而深入，将能执圭裂壤，功勒景锺，锦绣为衣，朱丹被毂，斯太丈夫之志，非吾曹之所能及己。直以章句小才，虫篆末艺，含吐缃缥之上，翩跹樽俎之侧，委曲同之针缕，繁碎譬之米盐，孰致显荣，何能至到？加性疏涉，拙於进取，未尝去来许史，遨游梁窦，俯首胁肩，先意承旨；是以三叶靡遘，不与运并，十年未徙，孰非能薄。及除旧布新，清晷方旦，抱乐衔图，讼讴有主，而犹限一吏於岑石，隔千里於泉亭，不得奉板中涓，预衣裳之会，提戈後劲，厕龙豹之谋。及其投敕归来，恩均旧隶，升文石，登玉陛，一见而降颜色，再睹而接话言，非籍左右之容，无劳群公之助，又非同席共研之夙逢，笥饵卮酒之早识，一旦陪武帐，仰文陛。（《艺文类聚》作□□）备聃佚之柱下，充严朱之席上，入班九棘，出专千里，据操撮之雄官，参人伦之显职，虽古之爵人不次，取士无名，未有蹑景追风，奔骤之若此者也。盖基薄墙高，涂遥力踬，倾{厥足}必然，颠匐可俟；竟以福过灾生，人指鬼瞰，将均宥器，有验倾卮，是以不能早从曲影，遂乃取疑邪径，故司隶懔懔，思得应弦，譬县厨之兽，如离缴之鸟，将充庖鼎，以饵鹰□，虽事异钻皮，文非刺骨，犹复因兹舌杪，成此笔端，上可以投畀（原误界，今改正）北方，次可以论输左校，变为丹赭，充彼舂薪；幸圣王留善贷之德，纾好生之施，解网祝禽，下车泣罪，愍兹恚诟，怜其觳觫，加肉朽□，布叶枯株，辍薪止火，得不销烂，所谓还魂斗极，追气泰山，止复除名为民，幅巾家巷，此五十年之後，人君之赐焉，木石感阴阳，犬马识厚薄，员首方足，孰不戴天，而窃自有悲者，盖士无贤不肖，在朝见嫉，女无美恶，入宫见妒，家贫，无苞苜可以事朋类，恶其乡原，耻彼戚施，何以从人？何以徇物？外无奔走之友，内乏强近之亲，是以构市之徒，随相媒檗，及一朝捐弃，以快怨者之心，吁可悲矣。盖先贵後贱，古富今贫，季伦所以发此哀音，雍门所以和其悲曲，又迫以严秋杀气，万物多悲，长夜展转，百忧俱至；况复霜销草色，风摇树影，寒虫夕叫，合轻重而同悲，秋叶晚伤，离黄紫而俱坠，蜘蛛络幕，熠耀争飞，故无车辙马声，何闻鸣鸡吠犬，俯眉事妻子，举手谢宾游，方与飞走为邻，永用蓬蒿自没，忾其长息，忽不觉生之为重，素无一廛之田，而有数口之累，岂曰匏而不食，方当长为佣保，糊口寄身，溘死沟渠，以实蝼蚁，悲夫！岂复得与二三士友，抗首接膝，履足差肩，□绮谷之清文，谈希夷之道德，唯吴冯之遇夏馥，范□之值孔嵩，愍其留赁，怜此行乞耳。傥不以垢累，时存寸札，则虽先犬马，犹松乔焉。去矣何生，高树芳烈，裁书代面，笔泪俱下。（《梁书·王僧孺传》僧孺免官，久之不调友人庐江何炯犹为王府记室，乃致书於炯以见其意《艺文类聚》二十六作何逊。）





◇　答江琰书

猥惠嘉音，用蠲疾首，发函伸纸，朗若披云，等ㄍ谷之清音，比洞庭之高曲，辞则美矣，而拟其非伦，譬享海鸟以醇醪嘉膳，栖林□以崇楹曾拱，苟非其实，立有惊怖；况复以一离诉弃，宾实ㄘ然，岂复能使一笥可轻，八厨斯引，且登清汉，乍弃黄污，望影析支，争涂再楫，其或蹲林卧石，籍卉班荆，不过田□野老，渔父樵客，酌醴焚枯，鸣鸣相劳，羹藜含糗，果然满腹，宁有幡旗贵客，车马大宾，献书尽先贤之德，作颂罄前皇之美？岂不俯拾青紫，坐享大夫？况复咏高梧而赋修竹，背清淮而游长苑，留东阁以从容，登石室而高视，岂与夫身没名陨，同年而共毁誉哉？（《艺文类聚》二十六。）



◇　与陈居士书

云波遥□，燕越数千，行云郁术，征禽难使，用隔巾车，未能搦札，引领南望，怅矣心飞。幸因劣薄，怀章贵壤，依然谷口，觉子真之咫尺，静睇岩滩，信子陵之非远，林麓以入虚白之室，用披蓬蒿之径，禀纷纶之高谕，承希微之妙旨，虚往实归，用祛尘惑。（《艺文类聚》三十七。）

论任□过於董生扬子，□乐人之乐，忧人之忧，虚往实归，忌贫去吝，行可以厉风俗，义可以厚人伦，能使贪夫不取，懦夫有立。（《南史》五十九《任□传》。）





◇　临海伏府君集序

袁粲领袖一时，仪形物右，声逾裴乐，誉出王刘。士有怀道蕴义，望尘而趋者，或三年而未识，乍四旬而一见，与君道合神遇，投分披衿，敷文研理，匪晨伊暮。至於神经怪谍，绿笥丹筒，金版玉箱，锦文缇帙，并藏诸灵府，秘於瑶台，而君莫不遍探冥赜，具阅局检，常以前贤往学，亟与圣违，贾马卢郑，非无越，荀郭何王，弥多□春谬，二义可辨，未值高卿之疑，九事非难，不逢五叔之问。其诗赋铭诔，所作尤多。（《艺文类聚》五十五。）





◇　詹事徐府君集序

君禀灵川岳，悬精辰象，早照□璋，夙表岐嶷，孝睦天禀，友爱冥深，故以事显家庭，声著同族，年十八，见召为国子生，曳裾持卷，实华庠璧，有均闭户，靡因馀灶，每摄齐函丈，左右属目，蓄以邻几之性，加以入神之资，闻一知二，师逸功倍，游魏阙而不殊江海，入朝廷而靡异山林，未尝投刺权门，驱车戚里，遨游梁董，去来贾郭。时春秋犹少，人爵未崇，而清风嘉誉，震灼朝野，非直俯致贵仕，故可坐享通侯。而纟世马悬车，闭门高枕，聊为诡遇，识此行藏。及皇运聿兴，重氛载廓，君藏器待时，合犹符契，陵扶摇而高鹜，排阊阖而容与，故位随德显，任与事隆，重以姿仪端润，趋眄淹华，宝佩鸣风，丰貂映日，从容帷□，绰有馀辉，自绸缪轩陛，十有馀载，温树靡答，露事不酬，省中之言无漏，席下之迹不疑，故以主圣臣贤，应同亻□玺，以石投水，如鳞纵壑，行称表缀，言成模楷，犹复忌彼丰愉，安兹素薄，衣同屡补，食等三杯，车服不事鲜明，室宇畏其雕奂，九德无遗，百行备举。至於专心六典，精赜必深，汛游群籍，菁华无弃，搦札含毫，必弘靡丽，□绮谷之思，郁风霞之情，质不伤文，丽而有体。（《艺文类聚》五十五。）



◇　慧印三昧及济方等学二经序赞

夫六书相因，悬日月而无改，二字一吐，更天地而靡渝，虽书不尽言，言非书不阐，言不尽意，意非言不称，是以缔听善思，承兹利喜，俯首屈足，恭此受持，若读若诵，已说今说，一音一偈，莫匪舟梁，一赞一称，动成轮轨。况夫五力方圆，四摄无怠，开方便门，示真实相，流方等之妙说，得菩提之至因，沐此宝池，照兹法炬，香云靡靡，慧露傍流，出伽邪之妙城，发娑罗之宝树。建安殿下，含章基性，育德成体，惠声溢於秋水，美义光於冬日，事高祖丘免圃，名出前意後苍，损己利人，忘我济物，傍通兼善，无碍无私，若空谷之必应，如洪钟之虚受，匡法弘道，以善为乐，重以植显因於永劫，袭妙果於兹生，托意绍隆，用心依止，妙达空有，深辩权实，而玉体不安，有亏凉暑，行仁莫显，楚君日见其瘳，施德靡言，汉相方飨其乐，桂叶龟脑，固风寒之易销，荔葩鸾骨，更腾飞之可孱；况复慧身方渐，善根宿树，无劳湔肠浣胃，不待望色察声。有广州南海郡民何规，以岁次协洽，月旅黄钟，天监之十四年十月二十三日，采药於豫章胡翼山，幸非放子逐臣，乃类寻仙招隐，登峰十所里，屑若有来，将循曲陌，先限清涧，或如止水，乍有洁流，方从揭厉，且就褰揽，未济之间，忽不自觉，见涧之西隅，有一长者，语规勿渡。规於时即留。其人面色正青，徒跣舍屦，年可八九十，面巳皱敛，须长五六寸，髭半於须，耳过於眉，眉皆下被，眉之长毛，长二三寸，随风相靡，唇色甚赤，语响而清，毛爪正黄，指毛亦长二三寸，著赭布帔，下有赭布泥洹僧，手捉书一卷，遥投与规。规则奉持，望礼三拜。语规可以此经与建安王，兼言王之姓字，此经若至，宜作三七日宿斋，若不晓斋法，可问下林寺副公。副法师者，戒苦精苦，恬忄詹无为，遗嗜欲，等豪贱，蔬藿自充，禅寂无怠。此长者言毕便去，行十馀步间，闻忽不睹。规开卷敬视，名为慧行三昧经，经旨以至极法身无相为体，理出百非，义逾名相，寂同法相，妙等真如，言其慧冥此理，有若恒印，心照凝寂，故以三昧为名，後又有济诸方等学经，此下又题云，天竺萨和□日僧迦与海虎王，经旨以流通至教。轨法有体，所以诫示大士化物方法，言若济诸苍氓，宜弘方等之教，方等者，大乘之通名，究竟之弘旨。其轴题云，敦煌菩萨沙门支法护所出，竺法首笔受，共为一卷，写以流通。轴用淳漆，书甚紧洁，点制可观。究寻义趣，或微或显，称在罗阅山著陀邻尼行，无来无去，非住非止，斯盖鹫岳鹤林之别记，宝殿孤园之後述，不殊玉检，靡异宝函，理出希微，辞深钩致，是唯正说，曾匪异端，虽王遵之得四十二章，安清之出百六十品，无以惑。大王沐浴持奉，擎跪钻习，多写广述，阐扬玄旨，孰匪医王，即斯药树，不待眼瞬，无劳苦口，舍兹六术，屏此十巫，昔或授编书於圯上，受揣术於谷里，乍有寓言，且或假梦，未有因应炳发，若此其至焉。受命下才，式旌上道，敢因滓贱，率此颛蒙，其辞曰：

雷音震响，录简青编。匪言曷教，非迹靡传。是资妙象，实寄幽筌。照之慧烛，济以宝船。恳哉至矣，在应斯圆。覆其□□此熙涟。救焚援溺，去盖销缠。灼灼应韩，英英河楚。松孤桂郁，鸾栖鹏举。照野光朝，润山枯渚。滥源兹永，覆篑已多。郁为藩□，擢此天柯。寄诚梵表，托好禅河。接足能仁，心直妙觉。用遗滞梁，是祛尘浊。靡向非真，何背非俗。一忘受想，将捐味触。无德不酬，有感必召。吐彼神诀，示我玄要。既蠲既已，留华及少。等此北恒，均之东耀。（《释藏》迹七。）





卷五十二




◎　王僧孺（二）



◇　太常敬子任府君传

耻一物之不知，惜寸阴之徒靡，下帷闭户，投斧悬梁，虽玄晏书淫，文胜经溢，康成之忽忘所往，公叔之颠坠硎岸，无以异也。若夫天才卓尔，动称绝妙，辞赋极其清深，笔记尤尽典实，若问金石，似注河海，少孺速而未工，长卿工而未速，孟坚辞不逮理，平子意不及文，孔璋伤於健，仲宣病於弱，其有集论尚书，穷文质之敏，驻马停信，极□□之功，莫尚於斯焉。君职等曹张，声高左陆，时乃高辟雪宫，广开云殿，秋窗春户，冬焕夏清，九酝斯浮，百羞并荐，云销月朗，聿兹游客，朋来旅见，辞人才子，辩圃学林，莫不含毫咀思，争高竞敏。乃整袂端襟，翰飞纸落，豪人贵仕，先达後进，莫不心服貌惭，神气将军。顾余不敏，厕夫君子之末，可称冥契，是为神交，二三君子，唯以从游日暮，亭号昭仁，庶子云咫尺，康成斯在，借此嘉言，将无绝乎千载。（《艺文类聚》四十九。）



◇　从子永宁令谦诔

余之从子谦，字幼光，以昭阳纪岁，蕤宾旅月，启足闽隅，暄日泉岫，是歼才子，实丧俊民。若其孝亲睦友，故非天坠地出，异才绝学，如有鬼告神授，玉怀瑕而可指，桂含蠹其取伤。孰与九德彰於造次，百行动为表徵，吐论含毫，宣赴锺□，标心用己，悬符矩□，惠响栖道，清心可镜，和而靡屈，简而周爽，邃若凝云，洁如止水，无惭座右，不愧屋漏，苍苔绕路，素尘满席，萧索庭户，靡事鲜明，沈沦典籍，将绝吊贺，室如夏甫，状等安有，所累清尘，唯不能忌怀艺而已。斯美宜久宜长，而骥□之步中行，鸾□之翅未矫，一归寥廓，长反虚无，虽东隅再暝，钳丙之御无及，北顾相望，隶首之数不尽，而恒化非常，人所不免，况风云万里，间此山川，客思故乡，次房之念何极，轻棺反蜀，允南之思可知，而魂兮眇眇，扁舟靡靡，生人之望已冥，死归之期又阻，痛心伤目，岂伊一事，无以少寄辛伤，故复诔之云尔。昭昭洪胄，映策光书。违嬴避项，从惠迁徐。基忠践孝，抱约怀虚。有显而默，匪屈伊舒。如兹邴魏，譬彼董疏。入登高阙，出启精庐。瞻星画野，望阃推车。履仁不匮，蹈道有馀。九世盛矣，七叶光诸。往弼睿主，来传英储。峨峨三祖，罗室并居。前瞻紫阙，傍望白渠。高轩霞被，四马龙栌。温温司武，皎皎秘书。义高松竹，价重□□。元昆世父，重规叠矩。容与学丘，徘徊词府。青紫巳拾，大夫斯取。盛藩往相，名畿来抚。晖光不已，惊生之子。稷稷万寻，昂昂千里。实凤靡杂，真龙非似，均情蘧宁，得意庄李。室有虚白，门无嚣滓。遗心沮劝，忘怀愠喜。贫靡斯摄，赋其无耻。险而不峭，方而能理。德有润身，学斯为己。逸羽难集，孤峰易峙。南迈瑶琨，西逾杞梓。人亦有言，名为实使。誉倾邦国，价骞州里。崇兰自芳，珏玉自光。汪汪巨壑，暧暧重墙。靡造靡请，不迎不将。久而愈敬，狎而愈庄。即无矫资，此有循常。默非蓄短，显弗用长。岂伊坠岸，如彼悬梁。唯学已聚，待问则强。偏在三箧，兼下五行。亦税其巾，于彼王吏。如龙宫楚，有斯内侍。蕴此上才，安兹下位。储扉始辟，傅府初开。尔其戾止，辟彼昔才。从斯简帝，仍此追陪。何以□□，自兹翰飞。傍佐戎列，来摄儒衣。儒衣济济，访对斯归。是义罔惑，唯礼无违。悠悠越障，决决闽海。薄言铜墨，蒲蜜斯在。孰云识吏，政均旧宰。循猛是兼，弦纬无怠。补袍方服，治情莫改。增赀匪课，归民自倍。十郡为则，百城斯采。化日未逢，政称异等。斯痛斯伤，丧善歼良。妖同武担，疾甚清漳。阖棺陋邑，掩榇芜乡。鸣呼哀哉。眇眇轻舻，悠漫长涂。风生阊阖，日去昆吾。空归故国，宁识旧都，水鸣秋鹤，岸集寒乌。寒不夜哭，惟独呱呱。茫茫大瑰，杳杳玄虚。呜呼哀哉。伊吾与尔，大别唯名。肥泉犹接，瓜瓞未轻。义虽子道，思实友生。欢忧共日，险泰均情。如菊有芬，如兰有薰。别唯慕类，居实有群。尽日持论，遥夜披文。惭渍羲老，祖述渊云。唯昏及旦，自旭徂曛。人道实难，譬彼徂湍。驱车崤嶝，执手河干。三川萦薄，七岭悠漫。自兹不见，心譬迥澜。岁伫会面，日望音翰。欢无一绪，悲有万端。蒙阴遽戢，扶景易残。即斯大暮，为此一棺。山足难晓，垄首易寒。秋虫相叫，暮羽来抟，宿草行没，宰树方攒。昭涂长已，大夜斯安。孰知冥默，徒此{□废}澜，呜呼哀哉。（《文苑英华》八百四十二。）



◇　豫州墓志

自姬发系，因魏传绪，留路在赵，名贤世袭，相秦将汉，英雄系踵，忘宠辱，无愠喜，靡矜夸，慎嗜欲，其行军用武，勋合奇正，乃治边御众，威裕兼行，常懔懔然以中原为己任，或欲十万而横行，乍思五千而深入，克反旧京，饮马函渭，然後高卧闲帷，晤言空谷，思鲁连之辞赏，慕田畴之高躅，而火传川逝，长涂已迫，虽景锺良史，有功必书，刻板镂石，宜兼不朽，铭曰。

高勋蔼蔼，长旌高旆，入作爪牙，出司襟带。民谣不息，王言有会。功为上等，正称九最。日隆宠秩，方登远大。羲辔难留，□水易收。秘丘玄户，杳杳悠悠。（《艺文类聚》五十。）



◇　栖玄寺云法师碑铭

眇眇大家，茫茫真朴。多沦爱有，莫辩尘浊。猗欤息心，言高理邈。居之匪绚，得之靡学。刻情几种，厉想玄觉。且说且定，以披以握。来遵北渚，至依西岳。西岳峨峨，北渚迥波。庭栖弱羽，檐挂轻萝。甘粗衣恶，弃厚安薄。灭意嚣湫，寄心寥廓。（《艺文类聚》七十六。）



◇　中寺碑

夫玉律追天，故躔次之期不变，缇室候景，则发敛之气罔逾，是以忌言种觉，绝累於後心，寄像声形，启机於前教。兼真假之双烛，均空有而两忘，蕴三明而过十地，圆万行而包四等，道周百亿，化起大千，奖导有，滋濡万类。是用发广大心，吐微妙理，将同商主，取喻医王，开方便门，示真实相，固以濯之慈水，销以慧刀，永言六趣，用均一子。中寺者，晋太元五年会稽王司马道子之所立也，斜出旗亭，事非湫隘，傍超壁水，望异狭斜。天监十五年，上座僧慈等，更揆日缔架，赫然霞立，信以填金可□孚，引绳斯拟，写妙金楼，模丽琼阁，□□偃蹇，故三休而可至，窈窕周流，方中宿而斯尽，万楹百拱，合沓相持，绣□玉题，分光争映，烛龙夭矫，将举复宛，威凤铿锵，如鸣更戢，旁攀镂槛，斜登细砌，煜□龠金铺，玲珑绮构，无风自响，不拂而净，耽耽肃肃，信息心之胜地，穆穆□□，固忘想之嘉所。铭曰：

玄黄虽弭，权舆未测。生灭相轮，成坏不极。箧蛇争赴，藤鼠无息。情尘莫舍，心火方赫。是用三明，实开五力。湛寂无方，示现多所。踟蹰吉树，殷勤禅渚。斯道谁匡，蒸哉我王。施逾宝钵，供等檀床。萧宫改构，梵宇方壮。阶飞瑞采，地起泥香。日流闪烁，风度清锵。道逾厥极，固与天长。（《艺文类聚》七十八。）



◇　武帝祭禹庙文

惟帝禀图上昊，贻则下民，五声穷听，四乘兼往，轻璧借景，既舍冠履，爱人忘我，不顾胼胝，下车以泣，事深罪己，凭舟靡惧，义存拯物，盛业方来，遗神如在，爱被昆虫，理有好生之德，事安菲素，固无厚味之求，是用黍稷非馨，□蘩以荐，克诚斯响，凭心可答。（《艺文类聚》三十八。）





◇　礼佛唱导发愿文

夫至觉玄湛，本绝声言，妙虑虚通，固略筌象。虽事绝百非，而有来斯应，理亡四句，故无感不烛。皇上道照机前，思超系表，凝神汾水，则心谢寰中，屈道轩丘，则形劳宇内。斯乃法忍降迹，示现阎浮之境，大权住地，俯应娑婆之域。故欲洗拔万有，度脱群生，濯净水於宝池，荫高枝於道树，折伏摄受之仁，遇缘而咸拯，苦言软语之德，有感而斯唱，日用不知，利益莫限。众等相与增到，奉逮至尊，五体归命，敬礼云云。仰愿皇帝陛下，至道与四时并运，玄风与八埏共广，反淳源於三古，舍浇波於九代，至治已睹於今日，太道复属於此时，虎豹蹈而不惊，虺蛇□展而莫噬，埋金抵玉，毁契焚文，嘉禾生，醴泉出，金车玉马，自相晖曜，玄鹤丹凤，飞鸣来往，光景之所照烛，舟车之所驱泛，莫不屈膝系颈，迥首革音，入侍□街，迎拜渭水，与天地而长久，等金石而逾固，中岳可转，长河有清；而我圣皇，愈温愈ㄧ，不言而化行，无为而教肃。夫道备监抚，望表元良，察远知微，贯宗勾极，不劳斧藻，无待审谕；况复静悟空有，同观贞俗，能行能说，既信既持。众等齐诚奉逮储君殿下，归命敬礼云云，仰愿皇太子殿下，厚德体於苍莽，广载侔於□礴，前星照曜，东离焕炳，淑闻自远，和气熏天，异才争入，端人并至，玉体怡清，金声妙越。

夫茂实英声，道周德广，秉□袭衮之贵，坐槐憩棠之尊，犹应共惜东暾，俱吝西□□，悟蕉芦之非实，知镜月之虚□，信秉电之不留，默画水之随合，惟宜照之智炬，灌以宝澜，增此睿根，成斯妙植，又各增到。奉逮太尉等诸王殿下，归命敬礼云云。仰愿诸王，既明且哲，声跨於河楚，令闻令望，道均於旦□，德贯右戚，义蔼周亲，作铉则与二曜相终，临岳则与四维等固，若彭涓之遐永，譬松筠之贞悦。夫天枝峻密，帝叶英芬，莫不玉震兰摇，金锵桂缛，睹寸文而验锦，观一毛而测凤，并能才高铜爵，词富云台，彬彬□□，超超灼灼，以斯胜善，奉逮诸王殿下，归命敬礼云云。仰愿诸王殿下，穆穆与清风并扇，英英将白云共朗，永锺清祉，长享元吉，出牧则声高民上，入朝则誉光物右，德重山玉，智超海藏，铿锵丽於珠树，皎镜光於玉田。

夫道流云幄，德感椒闱，必以前藉胜因，宿禀嘉数；况重沾法雨，更披慧日，虽异姜后解珥，请罪於周王，不待樊姬舍肉，有激於荆后，而遵恭俭，去嗜欲，拚雕玑，撤靡丽，了心不滞，正见无疑。众等齐诚奉为六宫眷属，归命敬礼云云。愿六宫眷属，业华姬日，声丽妫辰，震彩镌图，传芳诗史，位齐宝印，行等月光，具六神通，得四无碍。

夫禀闲明之德，怀深妙於心，岂非修习有本，故能依止无倦？义兴等诸公主，忘斯华重，甘此翘到，并宿世之所记别，故现前所以信了，影响至真，寤寐玄极。人各增到，仰为诸公主，归命敬礼云云。愿诸公主日增智性，弥长慧根，四摄四依，已遵已蹈，七善七定，靡退靡辍，盛此王姬，光兹帝女，长享汤沐，与河山而同固，永服缇绮，贯寒暑而无穷。

夫三相雷奔，八苦电激，或方火宅，乍拟□□河。故以尺波寸景，大力所不能驻，月御日车，雄才莫之能遏；其间饮苦餐毒，抱痛衔悲，身口为十使所由，意思乃八疵之主，众等相与，彼我齐到，忏悔业缠，无始已来，至於今日，所为十恶，自作教他，见善不赞，闻恶随善，焚林涸泽，走犬扬鹰，穷郑卫之响，极甘旨之味，戏笑为恶，倏忽成非，侮慢形像，陵践塔寺，不敬方等，毁离和合，自定权衡，弃他斗解，愧心负理，昧主欺亲，虽七尺非他，方寸在我，而能性其情，在人未易，恣此心口，众罪所集，各运丹恳，五体自投，归命敬礼云云。愿现前众等，身口清净，行愿具足，消三障业，朗三达智，五眼六通，得意自在。（《释藏》肥九广《宏明集》十五。）



◇　忏悔礼佛文

夫有非自有，有取所以有，无非自无，无著所以无。故有取之惑兴，倏成万累，无著之念起，一超九劫。是知道之所贵，空有兼忘，行之所重，真假双照，禀气含灵，莫闻斯本，肖形赋影，靡测由来。故发兹识窟，犹绵蒙其莫辨，导此愚相，尚窈冥而未悟，茫茫有同暗海，幽幽实在危城，业风萦薄，三有长鹜，惑水□迥，二死相属，以苦舍苦，从暗入暗，寻本不离色心，即事莫非生灭。是用抱此缠盖，输迥生死，恣其六爱，兴其六邪，或狙诈而克昌，乍仁义而溘死，或才均智等，此贱彼豪，或共日并时，人升我坠，唯言报施寂寥，不知因对皎彻，曩缘今果，过现殖成，有如符契，不谬毫发，而欲以促生运其长术，浮命迥其冥数，当知刹那交谢，瞬息不留，东□□才吐，西崦已仄，譬阅川之驶流，若栖叶之轻露，伪城易驰，毒树自攻，若非假实两明，真俗俱辨，岂能写诚迥向，刻意修习，不退不没，愈坚愈固？南平大王殿下，含辰象之正气，畜海岳之淳灵，宿侍八恒，早游七觉，藉妙因於永劫，招胜果於兹地，若真金之愈蓥，美玉之载琢，是用未积已散，不藏而舍。故今式招灵指，仰屈神仪，建此齐肃，譬兹关楗，盛来缁素，济济洋洋，名香遍室，宝华覆地，高梵宛转，宁止震木遏云，清桴遥奕，非直腾鱼御马，仰愿四部至诚，五体归命东方云云。愿大王殿下，五畏内遣，十力外扶，百福庄严，万祉周集，愕梦无忤其虑，甘寝有恬其神，更关宝衢，愈兴慧业。

夫玄极凝淡，非学者所窥，妙本难思，岂行人能测，是以十地云睹，有罗□之疑，三乘称见，怀狂羊之惑，自非鉴穷机觉，照极冥虚，穷理尽性，体元含一，安能济世仁寿，拯物阽危，道包碧海，声高赤县？昔尧曜唯在即世，舜黑（疑当作嘿）不兼来果，四巡疲於禹迹，六事倦於汤身，并域中之勤劳，方内之成益，岂有度元元於苦海，拔冗冗於畏途，运神刀，震法吼，穷香城之妙理，穷金河之奥说，慧高龙树，智出马鸣，必欲洗濯臣民，奖导缁白，天覆地养，水产陆生，咸降慈悲，悉蒙平等。奉为皇帝陛下，储君太子，归命敬礼云云。仰愿皇帝陛下，景祚与七政相齐，皇基与二曜均永，地平天成，乐和礼洽，玉烛道正，《气盆》氲无爽，条风祥雨，膏润相属，却马偃伯，踌戟销戈，南泊北临，西被东渐，洒甘雨，布慧云，唯绳可结，在冠已尽，唐哉皇哉，为导为首。又愿皇太子殿下，睿业清晖，与贞明而并烛，粹范温仪，从嵩霍而俱峻，声出姬诵，道越汉庄，永沐智水，长照慧日，上妙居身，至仁在己，自双树八枝，潜光匿曜，宝城不辟，慧扇方掩；而圣后骛法轮於长路，棹宝舟於遥壑，道浃人□，福隆祧□单，肃事园寝，虔奉宗□，藉斯妙果，奉逮七庙圣灵，归命敬礼云云。仰愿圣明累圣，爱然如在，腾神净国，总驾天宫，托化金蕖，遨游宝殿。

夫诚心内恻，则至觉如在，形力外殚，则法身咫步。众等相与增到，为诸王兄弟妃主戚属，归命敬礼云云。愿诸王殿下，裂壤盛於诸姬，磐石过於隆汉，德高鲁卫，义重间平，论道则百辟依风，作翰则群黎仰化，弘阐至教，绍隆季像，第内少长，并膺此多福，若百华之春丽，譬万宝（疑当作实）之秋成，信解坚深，翘向无怠。夫小乘志劣，事唯一己，大士意均，乃包六趣。今日檀主，信等明珠，无劳傍镜，质同挺玉，不待外光，常欲物我均心，怨亲等观。众等各归诚为二十八天，四王释梵，人间贫病，地狱辛楚，敬礼尊仪灵像，菩提宝塔云云。大乘奥藏，妙法深经，大身无边身，大力无量力，四向四果，八贤八圣，愿六气《气盆》氲，四序熙穆，至治光万宇，玄化洞九幽，袭介披鳞，湿生卵化，八苦六穷，三涂五道，俱蒙惠利，并识遵依，刀林辍刃，剑树摇险，迷域开道，直指四衢，暗室生明，大启三曜，俱向道场，同登种觉。（《释藏》肥九，《广宏明集》十五。）



◇　初夜文

夫远自无始，至於有身，生死轮鹜，尘轹莫之比，明暗递来，薪火不能譬，逝水非驶，千月难保，蓼虫习苦，桂蠹喜甘，大睡剧於据梧，长昏甚於枕面曲义非他召，事实己招，曾不知禀此形骸，所由而至，将斯心识，竟欲何归？唯以势位相高，争骄华於一旦，车徒自盛，竞驰骛於当年，莫不恃其雄心壮齿，红颜缁发，口恣肥□，身安轻靡，繁弦促柱，极滔湮而不厌，玉床象席，穷靡曼而无已，谓悲泉若木，出没曾不关人，蹲乌顾兔，升落常自在彼。殊不知命均脆草，身为苦器，何异犬羊之趣屠肆，麋鹿之入膳厨，秋蛾拂焰而不疑，春蚕萦丝而靡悟，未辨先对，不识因习。及其一触畏途，孟门非险，□裂肢解，方斯不臻其痛，断旨（疑当作指）凿肩，比兹未极其苦，轮迥起伏，杳杳悠悠。是以天中之天，降悲提引，壅夏河之长泻，扑秋原之猛燎，或同商主，乍等医王，形遍三千，教传百亿，或恣其神力，或寂诸梵境，言则三涂离苦，笑则四生受乐，乃应病投机，解纷说理，制之日夜，称为八关，以八正钥，为法关楗，斯实出世之妙津，在家之雄行。众等相与运诚，奉逮南平王殿下，归命敬礼云云。仰愿大王殿下，睿业清晖，与南岳而相固，贞心峻节，等东溟而共广，万累烟消，百灾雾灭，巧幻所不惑，强魔莫能娆，逐惨舒而适体，随暄凉而得性，自禀仪天之气，永固膳卫之道，得六神通力，具四无碍智。夫日在昆吾，则虑繁事扰，景落□汜，则神静志怡，璧月珠星，含华相照，轻云薄雾，朗然自戢，鸣钟浮响，光灯吐辉，法幢卷舒，拂高轩而徐薄，名香郁馥，出重檐而轻转，金表含映，珠柱洞色。况复天尊端嶷，威光四照，焕发青莲，容与珂雪，觉祗卫之咫尺，若林园之斯在，大招离垢之宾，广集应真之侣，清梵含吐，一唱三叹，密义抑扬，连环不辍。南平王体得机之敏，资入神之微，抱德含和，经仁纬义，善无细而不穷，累有轻而必舍，受同虚□，照如悬镜，忘鲁卫之尊高，略□付萼之华重，建希有之胜席，临难遇之法场，相与五体归命敬礼云云。仰愿大王殿下，入不二门，登一相道，德阶不动，智超远行，洋溢惠声，与八风而共远，优游玉体，等六律而相调，餐雪山之良药，挹露城之甘味，衮服□□，与四时而永久，朱轮缇帜，贯千祀而常然。（《释藏》卷九，《广宏明集》十五。）



◎　王僧恕

僧恕，天监初，为领军司马。



◇　答释法云书难范缜神灭论

辱告，惠示敕旨答臣下审神灭论。甚哉理之大也，斯宁寸管之所见，言性之可闻？而随类傥遇，怡然蒙释，奉戴周旋，以次以诵。法师德迈当今，声标万古，知十之谈每会，起予之富必酬，想阐弘圣旨，焕然云消邪？弟子学惭聚萤，识非通见，何能仰赞洪辉，宣猷妙范者欤？但论者执一惑之情，循一往之辙，固不可以语大方，焉知致远恐必泥哉？夫幽明之理，皎然不差，固（固当作因）果相起，义无独立，形灭自可以草木为筹（筹疑当作寿），神明常随缘而在。所以左氏有彭生豕见，尚书则祖考来格。礼云：若乐九变，人鬼可得礼矣，结草之报，岂其遂灭，元规所梦，何得无神？神明不灭，著之金石，丘尼所说，弥有多据。若文虽五千，诗乃三百，得其理者，自可一言而以蔽，故不复烦求广证。夫三圣虽有明教，百家常置弘理，而尚使狂简斐然成章，攻乎屡作。今皇明体照幽寂，识周内外，以前圣之久远，感异端之妄兴，霈然爰发，乃垂眷翰，使阐提一悟，遂获果通，闾浮执惑，豁然洗滞。况复缙绅之士，为益固其弘哉？弟子餐道无纪，法师许其一篑，遂能班逮神藻，使得预沐清风，顶戴欢舞，无以自譬，戢铭兼深，弥其多矣。弟子王僧恕顿首和南。（《宏明集》十。）



◎　王僧崇

僧崇，爵里未详。

◇　郊坛从祀启

五祀位在北郊，圜丘不宜重设，故曰五行之气，天地俱有，故皆从祀。（《通典》四十二，梁武帝即位四年。）

风伯雨师，即箕毕也。而今南郊祀箕毕，复祭风伯雨师，恐乖祀典。（同上）





卷五十三




◎　陆亻垂

亻垂字佐公，吴郡吴人，晋太尉玩六世孙。齐永明中举秀才，辟竟陵王议曹从事参军、庐陵王法曹行参军。入梁为右军安成王外兵参军，转主簿，迁骠骑临川王东曹掾、太子中舍人、太子庶子、国子博士、中书侍郎、给事黄门侍郎、扬州别驾从事史，迁鸿胪卿，擢为吏部郎，参选事，出为云麾晋安王长史、寻阳太守，行江州府州事，左迁中书侍郎、司徒司马、太子中庶子、廷尉卿，又为中庶子，加给事、中扬州大中正，复除国子博士，守太常卿，普通七年卒，有集十四卷。



◇　感知己赋赠任□

夜申旦而不寐，独匡坐而怨咨。命仆夫而夙驾，指南馆而为期。学穷书府，文究辞林。既耳闻而存口，又目见而登心。似临淄之借书，类东武之飞翰。轸工迟於长卿，逾巧速於王粲。固乃度平子而越孟坚，何论孔璋而与公干，或欲涉其涯□，求其界畔。则浩浩氵卷氵卷，彪彪《泪干》□，譬长铗於鞘中，若龙渊与蜀汉。济济冠盖，祁祁隽逸。有窃风以味道，咸交臂以屈膝，或望路以窥门，空升堂而人室。彼春兰及秋菊，尚无绝於众芳。矧重仁与袭义，信辽辽兮未央。言追意而不逮，辞欲书而复忘，窃仰高而希骥，忽脂车而秣马。既一顾之我隆，亦东壁之余假。似延州之如旧，同伯喈之倒屣。附苍蝇於骥尾，托明镜於朝光。谓虚无而为有，布籍甚於游杨。於是柔条飒其成劲，白露变而为霜。岁忽忽而遒尽，忧与爱兮未忘。聚落茎於虚室，听羁雀於枯杨。炖郁悒其谁语，独抚抱而增伤。托异人以蠲忧，类其文而愈疾。索黄琼之寄居，造安仁之狭室。车出门其已欢，无论衔杯与促膝。譬邹子之吟松，故未寒而能栗，徒纳壤以作高，陋吞舟而为罔。值墨子之爱兼，逢太丘之道广。陪九万以齐征，激三千而同上。识公沙於杵臼，拔孝相於无名。非夫人之为感，孰云感於余情。指北芒以作誓，期郁郁於佳城。（《艺文类聚》三十一。）



◇　思田赋

岁聿忽其云暮，庭草飒以萎黄。风□□以吹隙，灯黯黯而无光。独展转而不寐，何增叹而自伤。於是踟蹰徙倚，顾景兴怀。魂茕茕以至曙，缀予想於田莱。彼五亩其焉在，乃爰洎乎江隈。出郭门而东骛，入溆浦而南回。尔乃观其水陆物产，原隰形便。林薮挺直，丘陵带面。临九曲之回江，对千里之平甸。风去频其已开，日登桑而先见。听啁哳之寒鸡，弄差池之春燕，临场圃以筑馆，对□□轩而凿池。集游泳於阶下，引朝派於堂垂。瞻巨石之前却，玩激水之推移。杂青莎之霍靡，拂细柳之长枝。感风烛与石火，嗟民生其如寄。苟有胸而无心，必行难而言易。幸少私而寡欲，兼绝仁以弃智。忽学步而学趾，又追飞而厉翅。瞻鹿囿而窃高，仰疆台而慕义。历四时於游水，驰三稔於申臂。望归流而载怀，情郁悒其何置。（《艺文类聚》三十六。）





◇　赋体

奉钦明之睿后，沐隆平之玄化。参振鹭之充庭，侍长徒之曾舍。冀无恨於终南，豫告成於芝驾。虽就列而陈力，终胡颜於长夜。（《艺文类聚》五十六。）



◇　将至浔阳郡教

第五伦之临会稽，躬斩马草，邓伯道之莅吴郡，自运家粮，故能使吏作颂歌，民胥兴咏。太守薄德，谬叨龟组，窃愿巴祗，暗坐接客，思匹吴隐，被絮对宾，常药自随，式瞻无远，单车入境，窃所庶几，旧须发民治道，及戍逻揄樵采，诸如此类，一皆省息。



◇　又云

太守家本诸生，伏膺典记，光武灵台之籍，较涉根基，弥华聚土之书，略见庭户。贵郡图载，其具存方策，校以山经，参诸括象，原野城寺，宛在心目，龙泉鹤岭，不易穷登，所撰郡图，可勿亲用。公孙陛戟，既似井蛙，延寿执戈，实同儿戏。（《艺文类聚》五十。）



◇　豫章王拜後赦教

夫议狱缓死，著在令图，疑罪惟轻，闻诸雅诰。是以虞经恻隐，流涕冬决，锺意垂仁，哀矜寒送。吾以虚薄，夙颁宠章，光宅襟险，奄有全粤，非有沛献矜严，空纡青组，东平智思，徒举赤帷，思所以仰述皇猷，导扬弘泽，遵彼下车，譬兹解网。（《艺文类聚》五十二。）



◇　授浔阳太守章

镂冰雕脂，不见大龙之象，课虚叩寂，宁闻驾辩之音，徒荷容盖，空班推择，不能使府庭生梓，横阁诵经，俯睨朱辎，仰瞻缯盖，漏上严辨，伏轼多惭。（《艺文类聚》五十。）





◇　拜吏部郎表

铨衡庶品，历选宾僚，阮咸贞素，屡荐未登，陆亮忠心，裁居殿职。自非季重清识，李毅恬正，何以区分管库，式鉴胥吏。（《艺文类聚》四十八初学记十一御览二百十六。）





◇　为豫章王庆太子出宫表

臣闻周固本枝，实资明两，汉启磐石，必系元良。所以阐弘祚鼎，光崇守器。伏惟皇太子，道契生知，照均天纵，不藉审谕之功，无待温文之辅，而冬书秋记，夙表睿资，春诵夏弦，幼彰神度，虽复直门守令，长寿察微，魏赞多容，汉称宽博，不足以连辉茂则，匹景令图。甲观惟新，桂宫告始，朱班徙次，翠盖移阴，华裔式瞻，人□蹈舞。（《艺文类聚》十六。）



◇　为张缵谢兄尚书谥靖子表

亡兄夙构皇慈，早邀灵庆，立言著绩，未酬天宠，门衰祚寡，遽辞昌运，拊心摧恨，私怀罔极。日月告时，幽埏浸远，王人猥集，佳册光临。荣溢里庭，恩沈松□贾。（《艺文类聚》四十。）



◇　为王光禄转太常让表

昔者楚德方盛，孙叔濯衣，汉道克隆，王阳结绶，故拜命无辞，受爵不让。况宗卿清重，历选所难，汉晋以降，莫非素范，辞爵则桓郁张奋，让封则丁鸿刘恺，潘尼之文雅深纯，华表之从容退默，自此迄兹，风流继轨，以臣况之，曾无等级。（《艺文类聚》四十九，《初学记》十二、《御览》二百二十八。）





◇　除詹事让表

中阳白水，徒庇微躯，送珥抱薪，未闻成绩，陈席不弃，故剑无遗，遂宣时髦，升降清显，尊官原秩，无因而至，陋巷荜门，郁成爽垲，储端华重，实异恒司，南章马宫，已择儒雅，窦婴许商。爰取姻戚，自兹已降，名器日隆，历选才贤，若何叨越也。（《艺文类聚》四十九。）



◇　迁吏部郎启

臣器均□落，材同拥肿，效非积山，勤乖附地，自叨荣秩列，裁移气序，而坐延曲私，遂被洪造，自非割蚌识珠，睹石知玉，宁可以获名理俗，见操敦教。（《艺文类聚》四十八。）



◇　为张侍中谢启

陈力就列，不能者止，实欲强饭据鞍，自穷心力，濡足磨顶，少报洪私，徒课虚无，空延锺箭。不悟爰降曲慈，复叨清显，职司近切，任掌总纶，魏选异才，汉求高德，官次恪居，鲜非民誉，仰瞻内省，无一可阶。（《艺文类聚》四十八）



◇　谢敕使行江州事启

封畛遐旷，缠井奥实，陆海神皋，偏属兹境，兼以茂亲明德，维翰作镇，宣述条教，匡赞盛猷，自非问望兼弘，宁可擢膺嘉举。（《艺文类聚》五十。）



◇　为息缵谢敕赐朝服启

玄冕素带，出自禁财，朱绂青纟呙，降於皇府，辉烛邻党，震耀街衢，姻族移听，朋侪改瞩，非臣琐弱，所能陈报。（《艺文类聚》六十七。）



◇　与仆射徐勉书荐沈峻

五经传士庾季达须换，计公家必欲详择其人，凡圣贤可（《南史》作所）讲之书，必以周官立义，则周官一书，实为群经源本，此学不传，多历年世，北人孙详、蒋显，亦经听习，而音革楚夏，故学徒不至，惟助教沈峻，特精此书，比日时闻讲肆，群儒刘□、沈宏、沈熊之徒，并执经下坐，北面受业，莫不叹服，人无间言，第（《南史》作弟）谓宜即用此人，命其专此一学，周而复始，使圣人正典，废而更兴，累世绝业，传於学者。（《梁书·沈峻传》，《南史》七十二。）



◇　答释法云书难范缜神灭论

辱告，惠示至尊所答臣下审神灭论。昔者异学争途，孟子抗周公之法，小乘乱道，龙树陈释迦之教，於是杨墨之党，舌举口张，六师之徒，辙乱旗靡。言神灭者，可谓学僻而坚，南路求燕，北辕首楚，以斯适道，千里而遥。圣上愍其迷途，爰奋天藻，钩深致远，尽化知神，俾此困蒙，均斯冰释，陈兹要道，同彼月照。弟子并以凡薄，沾窃恩纪，缨冕则天之朝，餐捉稽古之论，赞幸之诚，独知踊跃，猥颁告逮，谨用书绅。陆亻垂呈。（《弘明集》十。）





◇　后阙铭

昔在舜格文祖，禹至神宗，周变商俗，汤黜夏政，虽革命殊乎因袭，揖让异於干戈，而晷纬冥合，天人启□，克明俊德，大庇生民，其揆一也。在齐之季，昏虐君临，威侮五行，怠弃三正，刑酷然炭，暴逾膏柱，民怨神怒，众叛亲离，□地无归，瞻乌靡托。於是我皇帝拯之，乃操斗极，把钩陈，翼百神，礻是万福，龙飞黑水，虎步西河，雷动风驱，天行地止，命旅致屯云之应，登坛有降火之祥，龟筮协从，人□响附，穿胸露顶之豪，箕坐椎髻之长，莫不援旗请奋，执锐争先，夏首凭固，庸岷负阻，协彼离心，抗兹同德，帝赫斯怒，秣马训兵，严鼓未通，凶渠泥首，弘舸连轴，巨槛接舻，铁马千群，朱旗万里，拆简而禽庐九，传檄以下湘罗，兵不血刃，士无遗镞，而樊邓威怀，巴黔底定。於是流汤之党，握炭之徒，守似藩篱，战同枯朽，革车近次，师营商牧，华夷士女，冠盖相望，扶老携幼，一旦云集，壶浆塞野，简食盈涂，似夏民之附成汤，殷士之窥周武，安老怀少，伐罪吊民，农不迁业，市无易贾，八方入计，四□奥奉图，羽檄交驰，军书狎至，一日二日，非止万机，而尊严之度，不愆於师旅，渊默之容，无改於行阵，计如投水，思若转规，策定帷幄，谋成几案，曾未浃辰，独夫授首，乃焚其绮席，弃彼宝衣，归璇台之珠，反诸侯之玉，指麾而四海隆平，下车而天下大定，拯兹涂炭，救此横流，功均天地，明并日月。於是仰叶三灵，俯从亿兆，受昭华之玉，纳龙叙之图，类帝□宗，光有神器，升中以祀群望，摄袂而朝诸夏，布教都畿，班政方外，谋协上策，刑从中典，南服缓耳，西羁反舌，剑骑穹庐之国，同川共穴之人，莫不屈膝交臂，厥角稽颡，凿空万里，攘地千都，幕南罢鄣，河西无惊。於是治定功成，迩安远肃，忘兹鹿骇，息此狼顾，乃正六乐，治五礼，改章程，创法律，置博士之职，而著录之生若云，开集雅之馆，而款关之学如市，兴建庠序，启设郊丘，一介之才必记，无文之典咸秩。於是天下学士，靡然向风，人识廉隅，家知礼让，教臻侍子，化洽期门，区宇《厝殳》安，方面静息，役休务简，岁阜民和，历代规模，前王典故，莫不芟夷翦截，允执厥中，以为象阙之制，其来已远，春秋设旧章之教，经礼垂布宪之文，戴记显游观之言，周史书树阙之梦，北荒明月，西极流精，海岳黄金，河庭紫贝，苍龙玄武之制，铜雀铁凤之工，或以听穷省冤，或以布化悬法，或以表正王居，或以光崇帝里，晋氏浸弱，宋历威夷，礼经旧典，寂寥无记，鸿规盛烈，湮没罕称，乃假天阙於牛头，托远图於博望，有欺耳目，无补宪章，乃命审曲之官，选明中之士，陈圭置皋，瞻星揆地，兴复表门，草创华阙。於是岁次天纪，月旅太蔟，皇帝御天下之七载也，构兹盛则，兴此崇丽，方且趋以表敬，观而知法，物睹双碣之容，人识百重之典，作范垂训，赫矣壮乎。爰命下臣，式铭盘石，其辞曰：

惟帝建国，正位辨方。周营洛□，汉启岐梁。居因业盛，文以化光。爰有象阙，是惟旧章。青盖南洎，黄旗东指。悬法无闻，藏书弗纪。大人造物，龙德休否。建此百常，兴兹双起。伟哉偃蹇，壮矣巍巍。旁映重叠，上连翠微。布教方显，浃日初辉。悬书有附，委箧知归。郁崛重轩，穹隆反宇。形耸飞栋，势超浮柱。色法上圆，制模下矩。周望原隰，俯临烟雨。前宾四会，却背九房。北通二辙，南凑五方。暑来寒往，地久天长。神哉华观，永配无疆。（《文选》。）



◇　新刻漏铭（并序）

夫自天观象，昏旦之刻未分，治历明时，盈缩之度无准，挈壶命氏，远哉义用，揆景测辰，徼宫戒井，守以水火，分兹日夜，而司历亡官，畴人废业，孟陬殄灭，摄提无纪，卫宏载传呼之节，较而未详，霍融叙分至之差，详而不密，陆机之赋，虚握灵珠，孙绰之铭，空擅昆玉，弘度遗篇，承天垂旨，布在方册，无彰器用，譬彼春华，同夫海枣，宁可以轨物字民，作范垂训者乎？且今之官漏，出自会稽，积水违方，导流乖则，六日无辨，五夜不分，岁躔阉茂，月次姑洗，皇帝有天下之五载也，乐迁夏谚，礼变商俗，业类补天，功均柱地，河海夷晏，风云律吕，坐朝晏罢，每旦晨兴，属传漏之音，听鸡人之响，以为星火谬中，金水违用，时乖启闭，箭异锱铢，爰命日官，草创新器，於是俯察旁罗，登台升库，则于地四，参以天一，建武遗蠹，咸和馀舛，金筒方圆之制，飞流吐纳之规，变律改经，一皆惩革。天监六年太岁丁亥十月丁亥朔十六日壬寅，漏成进御，以考辰正晷，测表候阴，不谬圭撮，无乖黍累，又可以校运算之暌合，辩分天之邪正，察四气之盈虚，课六历之疏密，永世贻则，传之无穷，赫矣焕乎，无得而称也。昔嘉量微物，盘盂小器，犹其昭德记功，载在铭典；况入神之制，与造化合符，成物之能，与坤元等契，勋倍楹席，事百巾机，宁可使多谢曾水，有陋昆吾，金字不传，银事未勒者哉？乃诏小臣，为其铭曰：

一暑一寒，有明有晦。神道无迹，天工罕代。乃置挈壶，是惟熙载。气均衡石，晷正权概。世道交丧，礼术销亡，遽迁水火，争倒衣裳。击刀舛次，聚木乖方。爰究爰度，时惟我皇。方壶外次，圆流内袭。洪杀殊等，高卑异级。灵虬承注，阴虫吐□翕。倏往忽来，鬼出神入。微若抽兰，逝如激电。耳不辍音，眼无留盼。铜史司刻，金徒抱箭。履薄非兢，临深罔战。授受靡愆，登降弗爽。惟精惟一，可法可象。月不遁来，日无藏往。分以符契，至犹影响。合昏暮卷，□荚晨生。尚辨天意，犹测地情，况我神造，通幽洞灵。配皇等极，为世作程。（《文选》、《艺文类聚》六十八。）





◇　蠡杯铭

用迈羽杯，珍逾渠碗，实同蠡测，形均扑满。伊我疲病，独居无伴。所不比挹，谁诮谁缓。（《艺文类聚》七十三。）



◇　志法师墓志铭

法师自说姓朱，名保志，其生缘乘梓，莫能知之。齐故特进吴人张绪、兴皇寺僧释法义，并见法师於宋太始初，出入锺山，往来都邑，年可五六十岁，未知其异也。齐宋之交，稍显灵迹，被发徒跣，负杖挟镜，或徵索酒肴，或数日不食，豫言未兆，悬识他心，一时之中，分身四处。天监十三年，即化於华林门之佛堂。先是，忽移寺之金刚像，出置户外，语僧众云：菩萨当去。尔後旬日，无疾而殒，忱舟之痛，有切皇心，殡葬资须，事丰供厚，望方坟而陨涕，瞻白帐而拊心，爰诏有司，式刊景行，辞曰：

欲化毗城，金粟降灵。猗欤大士，权迹帝京。绪胄莫详，邑居罕见。譬彼涌出，犹如空现。哀兹景像，愍此风电。将导舟梁，假我方便。形烦心寂，外荒内辩。观往测来，睹微知显。动足墟立，发言风偃。业穷难诏，因谢弗援。慧云书歇，慈灯夜昏。（《艺文类聚》七十七。）



◇　天光寺碑

法云旦聚，则浸润被乎重沙，慧日晨登，则晖光烛於有顷。皇帝乃把神珠，握灵镜，击天鼓，撞地钟，驱日月之师，勒星辰之陴，九流外籍，五明内典，鸟策馀文，龙宫遗教，莫不神游房奥，迹遍门墙，思洞希微，言穷名象，珉阶凌虚，琼篱郁起，可使龙城愧饰，雁塔惭珍，日宇夺晖，月宫掩丽。昔者姬冰寿丘，载纪山川之目，丹陵负夏，仅传乡党之名，歌酒故邑，赐覆穷乎身世，埙篪旧里，高会止於当年。铭曰：

被物如露，偃民犹草。解髫传珠，抽衣受宝。化违宅火，功超河岸。舍我神居，兴兹灵馆。八袭丰殿，四柱高廊。并陈金璧，旁建玉箱。纵横杂树，间厕众芳。（《艺文类聚》七十六。）



◇　释奠祭孔子文

於惟上德，是曰圣真。克明克俊，知化穷神。研几善诱，藏用显仁。利同道济，成俗教民。道尊功倍，德溥化光。离经辨志，济济洋洋。（《艺文类聚》三十八。）



◇　请雨赛蒋王文

隆周祚胤，锺岳降精。聪明正直，得一居贞。无方无体，不疾不行。化驰九县，位冠百灵，东掩屡愆，西郊已戢，偶龙矫首，泥人鹤立，神听孔殷，灵应挥霍，倏睹翻伊，俄闻倒洛。乐周神毕，恩洽酒阑。灵谈抗袖，鬼笑投拌。推兹且引，於万斯欢。（《艺文类聚》一百。）



◎　陆云公

云公字子龙，亻垂从孙，举秀才，历宣惠武陵王平西湘东王行参军，入为尚书仪曹郎，知著作郎事，寻除著作郎，迁中书黄门郎，有集十卷。



◇　星赋

汉武帝夜游昆明之池，顾谓司马迁、相如曰：星之明丽矣，考之於歌颂，求之於经史。龙尾著於虢童，天汉表於周士。既妖谣之体陋，嗟怨剌之蚩鄙，每郁悒而未摅，思命篇於二子。於是司马迁对曰：臣代典天官，绪由南正。捡之图籍，传之视听。臣闻连珠合璧，曜灵之所起也。春鸟秋虚，历数之所纪也。应黄锺而正位，建玉衡以辨方。五纬丽而周道，四野分而书疆。至如下方爽德，上元告变。或守位而易所，或凌光而掩炫。故夫应若转环，信如合契。俾明镜与元龟，宜敕身而炯戒。长卿操笺染翰，思溢情烦。迁延奉笔，继响而言曰：日隐於西，月生於东。重轮ㄙ而时缺，上枝栖而未融。岂若帝车之独运，随圆盖而不穷。帝乃歌曰：白日没兮明月移，繁星曙兮情未疲。（《初学记》一星四。）



◇　御讲般若经序

夫理臻毕竟，而照尽空寂，入三门而了观，导五浊而超津，譬兹烈炎，远众邪而不触，如彼出日，示一相以趋道，自罗阅阐其玄言，香域弘其妙说，弥勒表字於圆光，帝释念善於明咒，受持读诵，神力折於猛风，恭敬尊重，福利逾於宝塔，盖众圣之圆极，而万法之本源也。皇帝真智自己，大慈应物，送迎日月，纬络天地，镇三季之浇风，缉五际之颓俗，出临衢室，退事斋居，非以黄屋为尊，每以苍生为念，德遍区宇，未足显於至仁，理绝名言，更殷勤於密说，昔慧灯隐耀，法藏分流，二乘□春驳，五部乖谬，诃黎狭劣，徒仰黑月之光，毗昙褊滞，未见沈珠之宝，自圣皇应期，探尽几妙，决散群迷，摧伏异学，极天宫之浩博，穷龙殿之秘深。於是大发菩提，深弘般若，永断烦惑，同归清净，润甘露於群生，转法轮而不息。上以天监十一年注释大品，自兹已来，躬事讲说，重以所明三慧，最为奥远，乃区出一品，别立经卷，亦由观音力重，特显普门之章，登住行深，乃出华严之品，故以撮举机要，昭悟新学者焉。大僧正慧令，盖法门之上首，亦总持之神足，愿等须提之问，遂同迦叶之请，乃启请御讲说斯经，有诏许焉，以大同七年三月十二日讲金字般若波罗蜜三慧经於华林园之重云殿。华林园者，盖江左以来，後庭游晏之所也。自晋迄齐，年将二百，世属威夷，主多奢替，舞堂锺肆，等阿房之旧基，酒池肉林，同朝歌之故所。自至人御宇，屏弃声色，归倾宫之美女，共灵囿於庶人，重以华园毁折，悟一切之无常，宝台假合，资十力而方固，舍兹天苑，爰建道场，庄严法事，招集僧侣，肃肃神宇，结翠□之阴，峨峨重阁，临丹雉之上，广博光明，有迈庵罗之地，身心安乐，实符欢喜之园。于时三春届节，万物舒荣，风日依迟，不寒不暑，瑞华宝树，照曜七重，玉底金池，沦漪八德，洞启高门，云集大众，趋法席以沸喧，听鸣锺而寂静。皇太子智均悉达，德迈昙摩，舍三殿之俗娱，延二座以问道。宣城王及王侯宗室等，亦咸发深心，并修净行，熏戒香以调善，服染衣而就列，荫映蝉冕，委蛇冠带，排金门，登玉阶者，济济成群。既而警跸北趋，□戟东转，门扬清梵，傍吐香烟，被净居之服，升须弥之座，八种妙声，法言无滞，十方疏听，随类得解，甚深之义，在挹注而难竭，乐说之辩，既往复而弥新。至如宿学耆僧，亟沦偏执，专杖数论，未了经文，变小意以称量，仰天尊而发问。於是操持慧刃，解除疑网，示之迷方，归以正辙，莫不涣然冰释，欣然顶戴，若莲花之渐开，譬月初而增长，凡诸听众，自皇太子王侯，宗室外戚，及尚书令何敬容，百辟卿士，虏使主崔长谦使副阳休之，及外域杂使一千三百六十人，皆路逾九驿，途遥万里，仰皇化以载驰，闻大华而跃踊，头面伸其尽礼，赞叹从其下陈。又别请义学僧一千人，於同泰寺夜覆制义，并名擅龙象，智晓江河，传习譬於泻瓶，讽诵同於疾雨。沙门释法隆，年将百岁，学周三藏，识洞八禅，说法度人，显名於关塞之北，闻中国应讲摩诃般若经，自远而至，僧正慧令，犹未启讲，京师道俗，亦不知御应讲也。至发讲之日，又有外国僧众，不可胜数，并众所不识，同集法座，故知放光遍照，地神唱告，岂劳驰象之使，冥符信鼓之期。会稽贸阝县阿育王寺释法显，修习苦行，志求慧解，既等郁多之思惟，亦同波仑之恳到，乃於讲所，自陈愿力，刺血洒地，用表至诚。昔剜体供养，析骨书写，归依正法，匪吝身命，以今望古，信非虚说。凡讲二十三日，自开讲迄於解座，日设遍供，普施京师，文武侍卫，并加班赍。上光宅天下，四十馀年，躬务俭约，体安菲素，常御小殿，裁庇风雨，所居幄座，仅於容膝，外绝三驱之礼，内屏千锺之宴，膳夫所掌，岁撤万金，掖庭之费，年减巨亿，兼以博收地利，同入珍於挠海，盈息泉府，譬无尽於龙金，故能不劳人力，无损国度，财法兼施，周流不竭。是讲也，灵异杂沓，不可思议，一则宫中佛像，悉放光明。二则大地震动，备诸踊没。三则夜必澍雨，朝则晴霁，淑气妍华，埃尘不起，四则犍椎既鸣，讲筵将合，重肩纟圭毂，填溢四门，而人马调和，不相惊扰。五则所施法席，上坐万人，而恒沙大众，更无迫迮。六则四部旷远，咸闻妙说，轩槛之外，听受益明。七则净供遍设，厨匪宿办，妙食应时，百味盈溢。八则氛氲异香，从风满触，九则铿锵雅乐，自然发响。十则同声赞善，遍於虚空。斯盖先佛证见，诸天应感，超踊宝於昔灵，迈雨华於往瑞，是时率土藻□，含灵庆悦，愿预福田，争事喜舍。上皆区其心迹，为发大愿。窃以一句奉持，尚生众善，二字经耳，犹阶胜报。况广运大乘，遍扬正法，等发慧根，同趣妙果；方当秘诸宝函，传彼金字，互万劫以光明，弥大千而利益，盛矣哉，信无得而称也。小臣预在讲筵，职参史载，谨录时事，以立今序。（《广弘明集》二十二。）



◇　大伯碑

夫至仁至德，垂风垂化，内修训范，外陶氓俗，百年之教，淳道载凝，而百年既终，遗爱斯轸，莫不肃虔寝庙，著名金石，遗其後昆，聿遵前典。是以禹堂既毁，增饰丹青，尧碑载焚，重睹刊勒。太伯膺庆二仪，协灵七曜，志轻天下，慈深万物，脱屣岐周，克攘之风斯举，端委扬越，衣冠之俗载成。重以仲雍扬波，延陵蹈节，民习敦厚，俗怀忠信，忧深思远，千载遗风，美哉洋洋，致足观也。昔沧州遁迹，箕山辞位，志守幽优，不越樽俎，犹以称首高节，标名往代。岂若吾君之子，义结民心，狱讼载归，讴歌屡请，能舍玉舆之贵，永袭皮冠之迹，悠然独往，信无德而称焉。吾启金车，晋迁紫盖，实号帝乡，爰是天邑。若乃忠人入国，凄怆生悲，殉义希风，懦夫立志。（《艺文类聚》二十一。）



◎　陆杲

杲字明霞，吴郡吴人，起家齐中军法曹行参军、太子舍人、卫军主簿，迁尚书殿中郎，免，後为司徒竟陵王外兵参军迁征虏宜都王功曹史、骠骑晋安王谘议参军、司徒从事中郎。梁台建，以为骠骑记室参军，迁相国西曹掾。及受禅，除抚军长史，母忧服阕，拜建威将军中军临川王谘议参军，迁黄门侍郎、右军安成王长史，拜御史中丞，迁秘书监、太子中庶子、光禄卿、出为义兴太守，迁为司空临川王长史，领扬州大中正，历通直散骑侍郎、散骑常侍、司徒左长史、左民尚书、太常卿，普通中历仁威将军、临川内史、金紫光禄大夫，大通初加特进，四年卒，年七十四，谥曰质子。



◇　奏弹张稷

领军张稷，门无忠贞，官必险达，杀君害主，业以为常。（《南史》三十一《张稷传》。）



◇　答释法云书难范缜神灭论

杲和南。伏览敕旨答臣下审神灭论。夫从无住本，在默阻思，伏如来藏，□绝难言，故使仲初建薪火之执，宣远广然灭之难，传疑众谈，□春沦旷稔。宸聪天纵，圣照生知，了根坠药，随方运便，遂乃辨礼矫枉，指孝示隅，良由迷发俗学，使俗以洗况道，（《宏明集》作「便浇俗以况道）惑资外文，即就外以明内，任言出以出奇，因所据理，固以城堑三世，负荷群生，现在破暗，当来掴网，一牍之间，于何不利，片言之益，岂可□缕，生因曩，庆至德同时，预奉馀论，顶戴踊跃，惠示不遗，深抱笃念。陆杲和南。（《弘明集》十。）



◎　陆煦

煦，杲弟，天监初历中书侍郎尚书左丞、太子家令。



◇　答释法云书难范缜神灭论

猥辱逮告。伏见至尊答臣下审神灭论，俯仰膜拜，徘徊空首，窃闻圣惟一揆，唐虞未有前言，知几其神，今日独奉梁诏，道载则万有挤其沦迷，德寿则九服扬其照筮，方旨振民育德，百神均其摄受，劳民动物，千古咸其折服。法师智深决定，受持之持佥允，志洽通敏，承神之神谐克。陆煦和南。（《弘明集》十。）



◎　裴子野

子野字几原，河东闻喜人，齐广陵大守昭明子，永明中为武陵王国左常侍右军江夏王参军，天监中除右军安成王参军。迁兼廷尉正，免，南衮州刺史萧景引为冠军录事，除尚书比部郎仁威记室参军，出为诸暨令，徵拜著作郎兼中书通事舍人，除通直正员郎，迁中书侍郎。大通初转鸿胪卿，领步兵校尉。中大通二年卒，年六十二，赠散骑常侍，谥曰贞子，有《丧服传》一卷，《宋略》二十卷，《续裴氏家传》二卷，《众僧传》二十卷，《集》十四卷。

◇　寒夜赋（《梁书·谢徵传》，子野尝为《寒夜直宿赋》以赠徵，徵为《感友赋》以酬之、盖《艺文类聚》删直宿二字，非别有一赋也。）

何四序之平分，处修冬而多虑。眷摇落兮遵尽，悲荏苒其云除。日腕晚而易潜，夜悠长而难曙，既而庭流皓月，阶被凝霜。风吹衣而懔懔，气空积而苍苍，袭重裘兮弗燠，炽朱火兮无光。门萧条而昼闭，夜寂寞兮无人。疏三迳以负汲，结二耦而为宾。（《艺文类聚》五。）



◇　游华林园赋

谅无庸於殿省，且栖迟而不事。譬笼鸟与池鱼，本山种而有思。伊暇日而容与，时遨游以荡志。正殿则华光弘敞，重台则景阳秀出。赫奕□焕，阴临郁律。绝尘雾而上征，寻云霞而蔽日。经增城而斜趣，有空□之石室。在盛夏之方中，曾匪风而自栗。溪谷则沱潜派别，峭峡则险难壁立。积峻窦，溜（疑脱二字）阑干。草石苔藓，驳荦丛攒。既而登望徒倚，临远凭空。广观逖听，靡有不通。（《艺文类聚》六十五。）



◇　卧疾赋

旅闻禁以永久，迫衰老而殷忧，无筋力以为礼，聊卧疾以来休。是时冻雨洒尘，凉阴满室，风索索而傍起，云霏霏而四密。尔乃高歌莫和，旨酒时倾。洗然尚想，何虑何营。（《艺文类聚》七十五。）



◇　喻虏檄文

天生蒸民，树之以君，所以对越三才，司牧黔首，蠲其苛慝，除其患难。肇自遂古，以迄皇王，经世字民，咸由此作。朕揆乱反正，君临亿兆，休牛放马，载戢干戈，思与一世之民，跻之仁寿之域。昔者晋失其序，天笃降丧，而四夷交侵，小雅尽缺。宋之初载，实有武功，秦晋之墟，频枭僭伪，末叶陵迟，遂亡淮济，旷日长久，莫能克复。朕爰初创业，思闲宁静，保大定功，未遑远略，而狡虏游魂，不式王命，朕谓其君是恶，其民何罪，矜此涂炭，用寝兵革。今戎丑数亡，自相吞噬，重以亢旱弥年，谷价腾踊，丁壮死於军旅，妇女疲於转输，虐政惨刑，曾无惩改，四方同集，九服齐契，譬犹翻东海以注萤氵爵，倒昆仑以压蝼蚁，其身縻烂，岂假多力？尔二周故老，六辅大姓，蒙耻俯首，有自来矣，濯身明目，今也其时。昔由余入秦，礼以卿佐，日□降汉，华貂七叶，苟有其才，岂无大位？（《艺文类聚》五十八。案《梁书·裴子野传》普通七年，王师北伐敕子野为喻魏文受诏立成。）



◇　雕虫论（并序）

宋明帝博好文章。（《通典》作史。）才思朗捷，常读书奏，号称七行俱下，每（《通典》此下有国字。）有祯祥，及（《通典》此下有行字。）幸宴集，辄陈诗展义，且以命朝臣，其戎士武夫，则托请不暇，困於课限，或买以应诏焉。於是天下向风，人自藻饰，雕虫之艺，盛於时矣。梁鸿胪卿裴子野论曰。

古者四始六艺，总而为诗，既形四方之气，且彰君子之志，劝美惩恶，王化本焉。後之作者，思存枝叶，繁华蕴藻，用以自通。若悱恻芳芬，楚骚为之祖，磨漫容与，相如和其音。由是随声逐影之俦，弃指归而无执，赋诗歌颂，百帙五车，蔡应（《通典》作邕）等之俳优，杨雄悔为童子，圣人不作，雅郑谁分。其五言为（《通典》此下有诗字。）家，则苏李自出，曹刘伟其风力，潘陆固其枝叶。（《通典》作柯。）爰及江左，称彼颜谢，箴绣□□，无取庙堂。宋初迄于元嘉，多为经史。大明之代，实好斯文，高才逸韵，颇谢前哲，波流相尚，滋有笃焉。自是闾阎年少，贵游总角，罔不摈落六艺，吟咏情性，学者以博依为急务，谓章句为专鲁，淫文破典，斐尔为功。（《通典》作曹。）无被於管弦，非止乎礼义，深心主卉木，远致极风云，其兴浮，其志弱，巧而不要，隐而不深，讨其宗途，亦有宋之（《通典》此下有遗字。）风也，若季子聆（《通典》作於）音，则非兴国，鲤也趋室，必有不敢。（《通典》作敦）荀卿有言，乱代之徵，文章匿而采，斯岂近之乎。（《文苑英华》七百四十二、《通典》十六作选举论，无序。）



◇　宋略总论

宋高祖武皇帝以盖代雄才，起匹夫而并六合，克国得隽，寄迹多於魏武，功施天下，盛德厚於晋宣，怀荒伐叛之劳，而夷边荡险之力。□□百胜，可得而论者矣。有脱文。政足行阵之间，（有脱文。）却孙恩蚁聚之众，一朝奋臂，扫桓玄盘石之宗，方轨长驱，则三齐无坚垒，迥戈内赴，则五岭靡馀妖，命孙季高於巨海之上，而番禺席卷，擢朱龄石於百夫之下，而庸蜀来王，羌胡畏威，交为表里，董率虎旅，以事中原，石门巨野之隘，指麾开辟，关头霸上之□，曾莫藩蓠，虏其酋豪，迁其重宝，登未央而洒酒，过长陆而下拜，盛矣哉，悠悠百年，未之有也。於是倒载干戈，休兵□水，彤弓纳□，肇有宋都，蒂芥必除，华夷莫拒，然後请□上帝，步骤前□，零陵去之，而莫猜心，高祖受之，而无愧色，古之所谓义取天下者，斯之谓乎。若其提挈草创，则魏□何刘，辅相总□则穆之徐羡镇恶道济经其武，傅亮谢晦纬其文，长沙以冢弟共艰难，武烈以清贞定南楚，其他胥附奔走，云合雾集，若榱椽之构大厦，众星之仰河汉，或取之於民举，或得之於未名，群才必逞，智能咸效，爵不妄加，官无私谒，晋末所以荒济淆混，阿党容纵，莫不驱扫革易，与之更始，君行卑菲，而国不为陋，民勤征戍，而下无怨□，品令宥密，赏罚端平，远无不怀，迩无不附，属为郡县者，则南过交趾，西包剑阁，北划黄河，而绕东海，七分天下，而有其四。自永初末岁，天子负□务怀，以燕代为戎，岐梁重梗，将誓六师，屠桑乾而境北地，三事大夫愿相谓曰，待夫振旅凯入，乘辕南反，请具银绳琼检，告报东岳。既而洮弗兴即年献世，营阳王狎于弗训以败舆，太祖宽肃宣惠，大臣光表，超越二昆，来应宝命，沈明内断，不欲政由宁氏，克灭权逼，不使芒刺在躬，亲临朝事，率尊恭德，斟酌先王之典，强宣当时之宜，吏久其职，育孙长子，民乐其生，鲜陷刑辟，仁厚之化，既已播流，率土忻欣，无思不服。每驾巡幸，箫鼓听闻，百姓扶携老幼，想望仪刑，爱之孜孜，如日不足。初徐傅伏诛，继求内相，王弘处之而思降，彭城欲之而弗违，王华殷景仁，以忠允熙帝载，谢弘微王昙首，以沈密赞枢机，徐□王僧绰，以体国彰义信，谢方明刘道生，以治惠称良能，高简则令明，清贵则王旧，文章则颜延之谢灵运，有藻丽之钜才，儒雅则裴荀何傅，擅师表之高学，刚亮骨鲠，则袁粲蔡子度，建言忠益，则范泰何尚之，宗室蕃翰，帝弟帝子，则江夏、衡阳、庐陵、隋王、建平、临川、新喻，或清令而审，或文敏而洽，皆博爱以礼士，明靡以流誉，十三四年，为多士矣。上亦蕴籍义文，思弘儒府，庠序建於国都，四学闻乎家巷，天子乃移跸下辇以从之，束帛宴语以劝之，士莫不敦悦诗书，沐浴礼义，淑慎规矩，斐然向方，其行修言道者，然後登朝受职，威仪轻佻者，不齿於乡闾，公宫非傧羽不来庭，私家非轩盖不逾国，冠冕之流，雍容如也。於是文教既兴，武功亦著，命将受律，指日如期，檀萧薄伐，则南登象浦，刘裴爰整，则西践仇池，良驹巨象，充塞外废，奇琛环货，下逮百辽，禽兽草木之瑞，月有六七，绳山讽海之译，岁且十馀，江东以来，有国有家，丰功茂德，未有如斯之盛者。然值北虏方强，周韩岁扰，金墉虎牢，代失其御，二十七年，偏师克复河南，横蹂强胡百万之众，匈奴遂跨彭沛，航淮浦，设穹庐於瓜步，请公主以和亲。于时精兵猛将，婴城而不敢斗，谋臣智士，折挠而无可称，天子乃朝飨单于，临江高会，於是起尽尸之役，贷富室之财，舳舻千里，缘江而陈，我守既严，胡兵亦怠，且大川所以限南北也，疲老而退，归我追奔之师，橐弓裹足，系虏之民，流离道路，江淮以北萧然矣。重以含章巫盅，始自三逆，合殿酷帝，史籍未闻，仲尼以为非一朝一夕之故，其所由来者渐矣，辨之不早辨也。元嘉之祸，其有以焉。世祖率先九牧，大雪冤耻，身当历数，正位天居，聪明绚达，博闻强记，威可以整法，智足以胜奸，君人之略，几将备矣。一时之风流领袖，则谢庄、何偃、王□、蔡兴宗、袁□、袁粲，御武名将，则沈庆之、柳元景、宗敞之，或洁清以秀雅，或骁果以步类，因以轨道，廓之中方，知向时之士，若颜竣之经纶忠劲，匪躬谅直，虽晋之狐赵，无以尚焉。帝即位二三年间，方逞其欲，拒谏是己，天下失望。夫以世祖才明，少以礼度自肃，思皇武之节俭，追太祖之宽恕，则汉之文景，宗何足云。景和申之以淫虐，太宗易之以昏纵，师旅荐兴，边鄙蹙迫，人怀苟且，朝无纪纲，内宠方议共安，外物已睹其败已。初世祖登遐，委重於二载。（载同戴谓戴法兴戴明宝）太宗晏驾，亦托孤於王阮，渫近之道同归，冲人之衅如一，然宋祚未绝於永光，更以宗王之见窘，水德遂亡於後□实由强臣之受辱，且顾命群公，从容自重，畏懦伊霍之机，绮靡唐虞之际，於是蔚炳胥变，明命就迁，俯仰之间，兴衰易用矣。周自平王东迁，崎岖河洛，其後二十四世，而赧始亡之。汉自章和以降，颠覆阉竖，其後百有馀载，而献始禅之。何则？周汉灵长，如彼难拔，近代脆促，若此易崩，非天时，亦人事也。闻夫鸿荒者难为虑，因事者易为力。曹马规模，悬乎前载，苟有斯会，实启英雄；而况太宗为之驱除，先颠其本根，本根既蹙，枝叶遂摧，斯则始於人事也，昔二代将亡，殷辛夏癸，相去数百年间，异世而後出；宋则景和元徽，首尾不能十载，而降虐过於二君，斯则天之所弃，笃於前王者也。天意入事，其微如是，虽欲勿□，其可得乎？若乃拯厥涂炭，蒙逆取之辱者，汤武之志也。私□当路，饰揖让之名者，近代之事也。其应天从民，道有优劣，故宗庙社稷，修短异数，不然，则何殊尤缅邈，如斯之远也。夫山岳崩颓，必有朽坏之隙，春秋迭代，亦有去故之悲，是以临危亡而抚理运，未有不扼腕流连者也。近古之弊化薄俗，行乎□□，宋氏之成败得失，著乎行事，从而言之，载於篇矣。系叙非所以创业垂统，而怀其旧俗遗风，逮於贤人君子，英声馀论，以附于兹，子野曾祖宋中大夫西乡侯，以文帝之十二年受诏撰元嘉起居注，二十六年，重被诏续成何承天宋书，其年终于位，书则未遑述作，齐兴後数十年，宋之新史，既行於世也，子野生乎泰始之季，长於永明之年，家有旧书，闻见又接，是以不用浮浅，因宋之新史，为宋略二十卷，翦截繁文，删撮事要，即其简寡，志以为名。夫黜恶章善，臧否与夺，则以先达格言，不有私也。岂以勒成一家，贻之好事，盖司典之後，而不忘焉。（《文苑英华》七百五十四。）



◇　宋略泰始三叛论

昔齐桓公矜于葵丘，而九国叛，曹公不礼张松，而天下分，一失豪厘，其差远矣。太宗之初，威令所被，不满百里，卒有离心，士无固色，而能开诚心，布款实，莫不感恩服德，致命效死，故西摧北荡，宇内褰开。既而六车献捷，方隅束手，天子欲贾其馀威，师出无名，长淮以北，倏忽为戎，惜乎，若以向之虚怀，不骄不伐，则三叛奚为而起哉？（三叛薛安都毕众敬常珍奇也。）高祖虮虱生甲胄，经启疆场，後之子孙，日蹙百里，播获堂构，岂云易哉？（《通鉴》一百三十二。）





◇　又明帝诛诸弟论

夫噬虎之兽，知爱己子，搏狸之鸟，非护异巢。太宗保字螟蛉，剿拉同气，既迷在原之天属，未识父子之自然，宋德告终，非天废也。夫危亡之君，未尝不先弃本枝，妪煦旁孽，推诚嬖狎，疾恶父兄，前乘覆车，後来并辔。猎使仲叔有国，犹不失配天，而他人入室，将七庙绝祀，曾是莫怀，甘心扌前落。晋武背文明之托，而覆中州者贾后，太祖弃初宁之誓，而登合殿者元凶，祸福无门，奚其豫择，友于兄弟，不亦安乎？（《通鉴》一百三十三。）





◇　宋略选举论

官人之难，先王言之详矣。居家视其孝友，乡党察其诚信，出入观其志义，忧难取其志谋，烦之以事，以求其理，临之以利，以察其廉。周礼始於学校，论之州里，告诸六事，而後贡於王庭。其在汉家，尚犹然也，州郡积其功能，然後为五府所辟，五府举其掾属，而升之於朝，三公参其得失除署，尚书奏之天子。一人之身，所阅者众，一贤之进，其课也详，故能官得其才，鲜有败事。魏晋易是，而所失弘多。夫厚貌深衷，险如溪壑，择言观行，犹惧弗周，况今万品千群，俄折乎一面，庶僚百位，专断於一司，於是嚣风遂行，不可止也已。击毂攘袂，填彼寺台，求者干进，以务必得，加之以谄默黩，吏曹按阀阅而选举，不遑访采於乡邑，父诲其子曰，不索何获，兄励其弟曰，努力窥觎，无复廉耻之风，谨愿之操，官邪国败，而不可纪纲。假使龙作纳言，舜居南面，而治致平章，不可必也。况後之官人者哉？孝武虽分曹为两，不能反之於周汉，朝三暮四，其病愈甚也。（《通典》十四、《通鉴》一百二十八。）



◇　又

书云贵贵，为其近於君也，天下无生而贵者，是故德义可尊，无择负贩，苟非其人，何取世族。周衰礼坏，政出臣下，卿士大夫，自相继及，非夫嗣嫡，犹等家臣。且徒步匹夫，见礼侯伯，轼闾拥□，无绝於时，其四方豪势之家，门客千数，卑身折节，比食同袍，虽相倾倚，亦成风俗。迄于二汉，尊儒重道，朝廷州里，学行是先，虽名公子孙，还齐布衣之伍，士庶虽分，本无华素之隔。自晋以来，其流稍改，草泽之土、犹显清涂，降及季年，专限阀阅，自是三公之子，傲九棘之家，黄散之孙，蔑令长之室，转相骄矜，互争铢两，所论必门户，所议莫贤能，苟且之俗成，傲慢之祸作，非所以敦弘退让，厉德兴化之道也。（《通典》十六、《通鉴》一百二十八。）

以谢灵运、王僧达之才华轻躁，使其生自寒素，犹将覆折，重以怙其庇阴，召祸宜哉。（《通鉴》一百二十八。）



◇　宋略乐志叙

先王作乐崇德，以格神人，通天下之至和，节群生之流放，天子之於士庶，未曾去其乐，而无非僻之心。以及周道衰微，吕失其序，乱代先之以忿怒，亡国从之以哀思，优杂子女，荡目淫心，充庭广奏，则以鱼龙靡慢为环玮，会同飨觐，则以吴趋楚舞为妖妍，纤罗雾□侈其衣，疏金镂玉砥其器，在上班赐宠，群臣从风而靡，王侯将相，歌伎填室，鸿商富贾，舞女成群，竞相夸大，互有争夺，如恐不及，莫为禁令，伤风败俗，莫不在此。（《通典》一百四十一。）



◇　刘虬碑

受川岳之英灵，有清明之淑性，淡乎若深泉之静，皓乎若寒霜之洁，千仞不足议其高，万顷不足畴其量。在其幼也，孝敬淳深，贯乎幽显，庐乎墓所，而暴兽去之，墟里赖焉，樵苏无犯。及其长也，捧檄动容，薄游下邑，甘露零於丰草，蒲密致於时雍，有以见贤人之行，动天地，感鬼神，疾乎影响，如斯之美者矣。夫声名藉甚，群公侧席，凿室林皋，面流傍陇，咫尺荆衡，表里巫梦，树蕙滋兰，芜没庭户，平畴翠潋，千里极目，信物外之神区，幽居之胜境。昔许子将谓太丘道广，广则不周，仲举性峻，峻则少纳，峻而纳，广而周，君於二陈，折其中矣。其所修孔氏之学，则儒者师之，所明释氏之教，则净行传之，所著文集，则辞人录之。铭曰：

滔滔江汉，实纪南国。笃生居士，高明柔克。峨峨其道，巍巍其德。曰仁曰义，惟民惟则。筑室皇壤，考□郛郭。坐卧山樊，啸歌林薄。亲致甘旨，躬餐上药。优哉游哉，且以行乐。九丘八索，百家群史。西河疑圣，华阴成市。悠哉荆梦，逖矣江□，辎□结辙，羔雁成群。监观令范，式如金玉。君子徽猷，谁其与属。畴咨故老，遵扬实录。（《艺文类聚》三十七。）



◇　丹阳尹湘东王善政碑

皇上建显号，垂鸿名，广大配乎天地，光华象平日月，长驾远抚，横逸乎都外，策镜区域，充塞乎无垠，上冠九陔，旁济八表，制礼以告成功，作乐以彰治定，福应允臻，祥庆符合，六府孔修，九官咸事。於往岁也，有司奏以湘东王为宣惠将军丹阳尹，既而下车为政，振民育德，循名责实，举无遗虑，若夫据馈累起，求贤如不及，卑身折节，用人若由己，玉帛旅於丘园，辟书交乎涂路，求馀论於故府，想遗风於旧哲，延儒生於东ト，命文学於後车，重门洞启，列筵广置，四民总至，狱讼殷集，王兼而治之，绰有馀裕，上弘其礼，下悦其风，虚往实归，人得所至。由是百吏仰成，具僚敛衽，千里之间，有怀必亮，躬亲劝课，赋政授时，辨相物宜，务尽地利，由是仍岁有秋，馀粮栖亩，是以缙绅先生，愀然相顾，遂造象魏，拜而陈之。有诏报曰，纤介之善，春秋必书，吏民归美，难用抑绝。於是二三君子，欢得所奏，乃择工良匠，追石名山，撰德选辞，兴事篆刻，俾万代之下，知斯文之在斯。铭曰：

茫茫禹迹，经启万方。平秩肇定，曰若我皇。并包九域，画野分疆。猗欤帝子，日就月将。疏爵分品，奄有潇湘。君王光启，既表南国。肇允神童，翻飞上德。道达玄徵，优游翰墨。行成师范，文为丽则。帝曰尔诣，出康庶绩。勿替敬典，大猷允迪。我王显允，洵美且丽。夙夜乾乾，有隆无替。光赞大朝，庇民济世。京邑翼翼，永承嘉惠。（《艺文类聚》五十二。）





◇　齐安乐寺律师智称法师碑

法师讳智称，河东闻喜人也，俗姓裴氏，挹汾浍之清源，禀河山之秀质，蓄灵因於上叶，感慧性於阎浮，直哉惟清，爰初夙备，温良恭俭，体以得之然而天韵真确，含章隐曜，沈渐人群，莫能测其远迩，盖由径寸之华，韬光浚壑，盈尺之窦，未剖联城，鉴观者罔识其巨丽，逖听者弗得其鸿名，羁束戎旅，俯起阡陌，年登三十，始览众经，退而叹曰：百年倏忽，功名为重，名不常居，功难与毕，且吉凶悔吝，孔书已验，变化起伏，历圣未称，安知峥嵘之外，寥廓之表，笼括幽显，大援无边者哉？彼有师焉，吾知归矣。遂乃长揖五忍，敛衽四依，挫锐解纷，於是乎尽。宋大明中，益部有印禅师者，苦节洞观，郁为帝师，上人闻风自托，一面尽礼，印公言归庸蜀，乃携手同舟，以宋太始元年，出家於玉垒，诚感人天，信贯金石，直心般若，高步道场。既而敬业承师，就贤辨志，遨游九部，驰骋三乘，摩罗之所宣译，龙王之所韬秘，虽且受持讽诵，然未取以为宗。尝谓摄心者迹，迹密则心检，弘道者行，行察则道存，安上治人，莫先乎礼，闲邪迁善，莫尚乎律，可以驱车火宅，翻飞苦海，瞻三途而勿践，历万却而不衰者，其毗尼之谓欤。乃简弃枝叶，积思根本，顿辔洗心，以为己任。於是曳锡踽步，千里游学，拥经持钵，百舍不休，西望荆山，南过澧浦，周流华夏，博采奇闻，土木形骸，琬琰心识，靡高不仰，无坚不攻，寝之所安，席不及暖，思之所至，食不遑餐，入道三年，从师四讲，教逸功倍，而业盛经明，每称道不坠地，人各有美，宣尼之学，何讵常师。于时冥隐二上人，先辈高流，凤鸣西楚，多宝颖律师，洽闻温故，翰起东都，法师之在江陵也，禀冥隐为周旋，爰及还京洛，以颖公为益友，皆权衡殿最，言刈菁叶，舍ㄗ稗而膳稻梁，会盐梅而成鼎饪，其理练，其旨深，肤受末学，莫能踵武。以泰始六年，初讲十诵於震泽，阐扬事相，咫尺神道，高谈出云汉，精义入无间，八万威仪，怡然理畅，五部章句，涣尔同波。由是後进知宗，先达改观，晖光令问，於斯藉甚。法师应不择方，行有馀力，清言终日，而事在其中，立楼云於具区，营筵祚於建业，令不待严，房栊肃静，役不加迅，栋宇骈罗。自方等来仪，变梵为汉，鸿才矩学，连轴比肩，法华维摩之宗。往往间出。涅□成实之唱，处处聚徒，而律藏宪章，於时最寡，振裘持领，允属当仁。若夫渊源浩汗，故老之所回惑，峻阻隐复，前修之所解架，皆剖析毫厘。粉散胶结，钩深致远独悟胸怀，故能使反户之南。弯弓之北，寻声赴响，万里而至，门人岁益，经纬日新，坐高堂而延四众，转法轮而朝同业者，二十有馀载。君子谓此道，於是乎中兴，绝庆吊，屏流俗，朱门华屋，靡所经过。齐竟陵文宣王，顾轻千乘，虚心八解，尝请法师讲於邸寺，既许以降德，或谓宜修宾主，法师笑而答曰：我则未暇。及正位函文，始交凉燠。时法筵广置，髦士如林，主誉既驰，客容多猛，发题命篇，疑难锋出，法师应变如响，若不留听，囿辨者土崩，负强者折角，莫不迁延徙靡，亡本失支，观听之流，称为盛集，法师性本刚克，而能悦以待问，发言盈庭，曾无忤色，虚己博约，咸竭厥才，依止疏附，训之如一。少壮居家，孝于惟友，脱屣四摄，爱著两忘，亲党书介，封而不发，内恕哀蹙，抑而不临，常曰道俗异故，优陀亲承音旨，宁习其言，而忽其教？烦恼煦濡，萧然顿遣。法师之於十诵也，始自吴兴，迄于建业，四十有馀讲，撰义记八篇，约言示制，学者传述，以为妙绝古今。春秋七十有二，齐永元三年迁神干建康县之安乐寺，僧尼殷赴，若丧昆姊，谅不言之信，不召之感者云。若夫居敬行简，喜愠不形於色，知人善诱，甄藻罔遗於时，临财廉，取予义，明允方大，处变不渝，汪汪焉，堂堂焉，渤碣河华，不能充其量，盖净行之仪表，息心之轨则欤。弟子道进等，感梁木之既摧，恸德音之永□，俾陈信而有徵，庶流芳而无愧。（《广弘明集》三十二。）



◇　司空安城康王行状

降七纬之祯灵，五行之正性，□璋博达，清明在躬，学无常师，希风乎孔甫，几神殆庶，谅亚迹乎颜生，悦礼敦诗，方昔人而有裕，既明且哲，体大雅而弗渝。若乃慈明外朗，淑德内润，夏侯玉树之谈，卫□璧人之目，又授使持节郢川刺史，公四居方岳，政刑克举，仁恕以怀君子，刑宪以肃小人，位烦以简，居离则易，霈如时雨，芬若兰荪，所去见思，所居称治。遘疾薨竟陵之石梵，时年四十四。皇上震天伦之悼，庶僚怀人百之感，诏赠司空常侍，王如故，礼也。自巴濮以东，郾邓以北，方舟连骑，赴者如云。昔王薨及葬，仁禽有践境之识，羊祜去亡，市人有罢归之恸，若公恩结三楚，亦异出一时之公，幼无择言，长无择行，立功以庇物，执德以居宗，重以道性虚闲，居处冲约，终日清静，如布素焉。（《艺文类聚》四十五。）





卷五十四




◎　张充

充字延符，吴郡人，宋太光禄大夫永从孙。齐永明中，行抚军参军，迁太子舍人，尚书殿中郎、武陵王友，免，起为中书侍郎，转给事黄门侍郎明帝镇军长史，出为义兴太守，历太子中庶子，迁侍中。梁台建，以为大司马谘议参军，迁梁国郎中令祠部尚书，领屯骑校尉，转冠军将军司徒左长史，天监初除太常卿，迁吏部尚书，出为晋陵太守，徵拜国子祭酒，历左卫将军、尚书仆射，除吴郡太守，十三年卒，赠侍郎、护军将军，谥曰穆子。



◇　与王俭书

吴国男子张充致书於琅邪王君侯侍者，顷日路长，愁霖韬晦，凉暑未平，想无亏摄，充幸以鱼钓之闲，镰采之暇，时复以卷轴自娱，逍遥前史，从横万古，动默之路多端，纷纶百年，升降之徒不一，故以圆行方止，用之异也，金刚水柔，性之别也，善御性者，不违金石之质，善为器者，不易方圆之用，所以北海挂簪带之高，河南降玺言之贵。充生平少偶，不以利欲干怀，三十六年，差得以栖贫自澹，介然之志，峭耸霜崖，确乎之情，峰横海岸，票彡缨天阁，既谢廊庙之华，缀组云台，终惭衣冠之秀，所以摈迹江皋，徉狂陇畔者，实由气岸疏凝，情涂狷隔，独师怀抱，不见许於俗人，孤秀神崖，每□回於在世，故君山直上，蹙压於当年，叔阳□举，□甚□禀乎千载。充所以长群鱼鸟，毕影松阿，半顷之田，足以输税，五亩之宅，树以桑麻，啸歌於川泽之间，讽咏於渑池之上，泛滥於渔父之游，偃息於卜居之下，如此而已，充何识焉。若夫惊岩罩日，壮海逢天，竦石崩寻，分危落仞，桂兰绮靡，丛杂於山幽，松柏森阴，相缭於涧曲，元卿於是乎不归，伯休亦以兹长往。若乃飞竿钓渚，濯足沧洲，独浪烟霞，高卧风月，悠悠琴酒，岫远谁来，灼灼文谈，空罢方寸，不觉郁然千里，路阻江川，每至西风，何尝不眷，聊困疾隙，略举诸襟，持此片言，轻枉高听，丈人岁路未强，学优而仕，道佐苍生，功横海望，入朝则协长倩之诚，出议则抗仲子之节，可谓盛德维时，孤松独秀者也。素履未详，斯旅尚眇，茂陵之彦，望冠盖而长怀，霸山之氓，伫衣车而耸叹，得无惜乎？若鸿装撰御，鹤驾轩空，则岸不辞枯，山被其润，奇禽异羽，或岩际而逢迎，弱雾轻烟，乍林端而庵蔼，东都不足奇，南山岂为贵。充昆西之百姓，岱表之一民，蚕而衣，耕且食，不能事王侯，觅知己，造时人，聘游说，蓬转於屠博之间，其欢甚矣。丈人早遇承华，中逢崇礼，肆上之眷，望溢於早辰，乡下之言，谬延於造次。然举世皆谓充为狂，充亦何能与诸君道之哉？是以披闻见，埽心胸，述平生，论语默，所以通梦交魂，推衿送抱者，其惟丈人而已。关山□阻，书罢莫因。傥遇樵者。妄尘执事。（《梁书·张充传》。）



◎　张率

率字士简，充从弟，宋右光禄大夫永孙。齐建武初为著作佐郎，举秀才，除太子舍人，迁尚书殿中郎、太子洗马。梁台建，为相国主簿。天监初为鄱阳王友，迁司徒谢□掾，进秘书丞，历中权建安王中记室参军、云麾晋安王中记室，随府转宣毅谘议参军，除中书侍郎，复为晋安王宣惠谘议，领江陵令，随府迁江州谘议，领记室，出监豫章临川郡，还除太子仆，迁招远将军、司徒右长史、扬州别驾，又迁太子家令、黄门郎，出为新安太守，有《文衡》十五卷，集三十八卷。

◇　绣赋

寻造物之妙巧，固饬化於百工。嗟莫先於黼绣，自帝虞而观风。杂藻火於粉米，郁山龙与华虫。若夫观其缔缀，与其依放。龟龙为文，神仙成象。总五色而极思，藉罗纨而发想。具万物之有状，尽众化之为形。既绵华而稠彩，亦密照而疏明。若春隰之扬花，似秋汉之含星。巳间红而约紫，又表玄而裹素。间绿竹与蘅杜，杂青松与芳树。若乃邯郸之女，宛洛少年。顾影自媚，窥镜自怜。极车马之光饬，尽衣裳之妖妍。既徙倚於丹墀，亦徘徊於青阁，不息未而反本，吾谓遂离乎浇薄。（《初学记》二十七。）



◇　河南国献舞马赋应诏（并序）

臣闻天用莫如龙，地用莫如马，故礼称骊，诗诵骝骆，先景遗风之美，世所得闻，吐图腾光之异，有时而出。洎我大梁，光有区夏，广运自中，员照无外，日入之所，浮琛委贽，风被之域，越险效珍，□令服鸟号之骏，□□□余豢龙之名，而河南又献赤龙驹，有奇貌绝足，能拜善舞，天子异之，使臣作赋曰：

维梁受命四载，元符既臻。协律之事具举，胶庠之教必陈。檀舆之用已偃，玉辂之御方巡。改帝文而率通，披皇图以大观。庆惟道而必先，灵匪圣其谁赞。见河龙之瑞唐，瞩天马之祯汉。既叶符而比德，且同条而共贯。询国美於斯今，迈皇王於曩昔。散大明以烛幽，扬义声而远斥。固施之於不穷，谅无所乎朝夕。并承流以请吏，咸向风而率职。纳奇贡於绝区，致龙媒於殊域。伊况古而赤文，爰在兹而朱翼。既效德於炎运，亦表祥於尚色。资皎月而载生，祖河房而挺授。种北唐之绝类，嗣西宛之鸿胄。禀妙足而逸伦，有殊姿而特茂。善环旋於齐夏，知蹈於□金奏。超六种於周闲，逾八品於汉。伊自然之有质，宁改观於肥瘦。岂徒服皂而养安，与进驾以驰骤。尔其挟尺县凿之辨，附蝉伏免之别。十形五观之姿，三毛八肉之势。臣何得而称焉，固已详於前制。徒观其神爽，视其豪异。轶跨野而忽逾轮，齐秀骐而并末驷。贬代盘而陋小华，越定单而少天骥。信无等於漏面，孰有取於决鼻。可以迹章亥之所未游，逾禹益之所未至。将不得而屈指，亦何暇以理辔。若迹遍而忘反，非我皇之所事。方润色於前古，邈深文而储思。既而机事多暇，青春未移。时惟上巳，美景在斯。遵镐饮之故实，陈洛宴之旧仪。漕伊川而分派，引激水以回池。集国良於民俊，列树茂於皇枝。纷高冠以连衽，锵鸣玉而肩随。清辇道於上林，肃华台之金座。望发色於绿苞，伫流芬於紫裹。听磬□之毕举，聆韶夏之咸播。承六奏之既阕，及九变之已成。均仪禽於唐序，同舞兽於虞廷。怀夏后之九代，想陈王之紫□。乃命涓人，效良骏，经周卫。入钩陈，言右牵之已来，宁执朴而後进。既倾首於律同，又蹀足於鼓振。擢龙首，回鹿躯。睨两镜，蹙双凫。既就场而雅拜，时赴曲而徐趋。敏躁中於促节，捷繁外於惊桴。骐行骥动，兽发龙骧。雀跃燕集，鹄引凫翔。妍七盘之绰约，陵九剑之抑扬。岂借仪於□袂，宁假器於髦皇。婉眷投倾，俯膺合雅。露沫喷红，沾汗流赭。乃却走於集灵，驯惠养於丰夏。郁风雷之壮心，思展足於南野。若彼符瑞之富，可以臻介丘而昭卒业，□绅群后，诚希未光。天子深穆为度，未之访也。何则？进让殊事，岂非帝者之弥文哉？今四卫外封，五岳内郡。宜弘下禅之规，增上封之训。背清都而日行，指云郊而玄运。将绝尘而弭辙，类飞鸟与□巨□虚。总三才而驱鹜，案五御而超摅。翳卿云於华盖，翼条风於属车。无逸御於玉轸，不泛驾於金舆。饬中岳之绝轨，营奉高之旧墟。训厚况於人神，弘施育於黎献。垂景炎於长世，集繁社於斯万。在庸臣之方刚，有从军之大愿。必自兹而展采，将同界於庖辉，悼长卿之遗书，悯周南之留恨。（《梁书·张率传》天监四年三月，河南国献舞马，诏率赋之。）



◎　殷芸

芸字灌蔬，陈郡长平人。齐永明中为宜都王行参军。入梁为西中郎主簿後军临州王记室，迁通直散骑侍郎兼中书通事舍人，除通直散骑侍郎兼尚书左丞，又兼中书舍人，迁国子博士、太子侍读、西中郎豫章王长史，领丹阳尹丞，迁通直散骑常侍、秘书监、司徒左长史、直东宫学士省，有《小说》十卷。



◇　与到溉书

哲人云亡，仪表长谢，元龟何寄，指南谁托。（《梁书·任□传□》出为新安太守，卒於官舍，陈郡殷芸与建安太守到溉书。）



◎　殷钧

钧字季和，芸族人。晋荆州刺史仲堪五世孙，尚永兴公主。天监初拜驸马都尉，除秘书郎、太子舍人、司徒主簿、秘书丞，迁骠骑从事中郎、中书郎、太子家令、给事黄门侍郎、中庶子、尚书吏部郎、司徒左长史、侍中、东宫学士，领国子博士左骁骑将军，出为明威将军临川内史，迁五兵尚书，不拜，更授散骑常侍，领步兵校尉，改领中庶子，又领右游击，除国子祭酒，中大通四年卒，谥曰贞子，有天监六年《四部书目录》四卷。



◇　答昭明太子

奉赐手令，并缪道臻宣旨。伏读感咽，肝心涂地，小人无情，动不及礼，但禀生□劣，假推年岁，罪戾所锺，复加横疾。顷者绵微，守尽晷漏，目乱玄黄，心迷哀乐，惟救危苦，未能以远理自制，姜桂之滋，实闻前典，不避粱肉，复忝今慈，臣亦何人，降此忧愍，谨当循复圣言，思自补续，如脱申延，实由亭造。（《梁书·殷钧传》。）



◇　答释法云书难范缜神灭论

近辱告，惠示主上所答臣下审神灭论。性与天道，诚不得闻，徒观二谛兼通，三圣俱阐，片言析妙，半字合灵，辞存五礼之中，旨该六合之外，譬河海之纪地，犹日月之丽天，伏读欢愉，魂影相庆，何者？弟子夙陶玄化，乃长不亏，常恐识业未弘，中涂回枉，或端然静念，心翔翔而靡薄，或吐言设论，时见屈於辩聪。夫大道甚夷，而黎元好径，咸用此也。今猥奉神旨，昭若发蒙，且服且诵，永为身宝，数日来公私牵挽，还辄顿卧，未即白答，衔眷弥深，殷钧和南。（《弘明集》十。）



◎　高爽

爽，广陵人。齐永明中，王俭领丹阳尹，举郡孝廉。梁初历中军临川王参军，出为晋陵令，坐事系狱，遇赦免。



◇　答前晋陵令刘□书

高晋陵自答。（《南史卡彬传》。）



◇　答人告踬书

守羊无食，何不货羊籴米。（同上，有人送书与爽告踬云比日守羊，困苦，爽答。）



◇　题延陵县孙抱鼓

徒有八尺围，腹无一寸肠，面皮如许厚，受打未讵央。（《南史》卡彬传》）



◇　屐谜谕孙廉

刺鼻不知嚏，蹋高不知嗔，齿齿作步数，持此得胜人。（《梁书·孙谦传》）



◎　庾昙隆

昙隆，齐建武初通直散骑常侍。入梁为大中大夫，迁光禄大夫，有集十卷。

◇　请临海王改封外州启

周定雒邑，天子置畿内之民，汉都咸阳，三辅为社稷之卫。中晋南迁，事移威驰，近郡名邦，多有国食。宋武创业，依拟古典，神州部内，不复别封。而孝武末年，分树宠子，苟申私爱，有乖训准。隆昌之元，特开母弟之贵，窃谓非古。圣明御宇，礼旧为先，畿内限断，宜遵昔制，赐茅授土，出典外州。（《南齐书·巴陵王昭秀传》。）



◇　郊坛不起瓦屋启

伏见南郊坛员兆外内，永明中起瓦屋，形制宏壮，检案经史，无所准据。寻周礼祭天於圜丘，取其因高之义，兆於南郊，就阳位也，故以高敞，贵在上昭天明，旁流气物，自秦汉以来，虽郊祀参差，而坛域中间，并无更立宫室，其意何也？政是质诚尊天，不自崇树，兼事通旷，必务开远。宋元嘉南郊，至时权作小陈帐，以为退息。太始薄加□广，永明初弥渐高丽。往年工匠遂启立瓦屋。前代帝皇，岂於上天之祀，而昧营构，所不为者，深有情意。记称埽地而祭，於其质也，器用陶匏，天地之性也，故至敬无文，以素为贵。窃谓郊事宜拟休偃，不俟高大，以明谦恭肃敬之旨，庶或仰允太灵，俯惬群望。（《南齐书·礼志》上建武二年通直散骑常侍庾昙隆启。）



◇　又

祭天尚质，泰汉以来，郊兆坛域，无立宫室，以明谦恭。（《通典》四十二，永明元年，案此与前启略同，惟作永明为异，昙隆作昙崇，避唐讳。）





◇　答释法云书难范缜神灭论

辱告。伏见主上答臣下审神灭论，昏蒙启悟，焕尔照朗。夫至理龟寂，道趣空微，上圣极智，乃当穷其妙实，步浮生自不辨深达玄渊，（《广明集》此句作：「下凡浮生，自不辨其玄渊」）如闻立论者，经典垂训，皆是教迹，至於在佛，胡书诡怪，难以理期，此则言语道断，仰劳圣思，为臣下剖释，群情岂不欣赞？铭挹明旨，抱用始终，法师曲诲，弥增惭戢。弟子庾昙隆和南。（《弘明集》十）



◎　王屮

屮字简栖，琅邪临沂人，为郢州从事，齐国录事参军、征南记室。梁天监四年卒，有《法师传》十卷，《集》十一卷。（案王屮似当入梁，而隋志注列於齐谢□之下，岂入梁不仕邪？）



◇　头□寺碑文

盖闻挹朝夕之池者，无以测其浅深，仰苍苍之色者，不足知其远近；况视听之外，若存若亡，心行之表，不生不灭者哉？是以掩室摩竭，用启息言之津，杜口毗邪，以通得意之路。然语彝伦者，必求宗於九畴，谈阴阳者，亦研几於六位。是故三才既辨，识妙物之功，万象已陈，悟太极之致，言之不可以已，其在兹乎。然爻系所筌，穷於此域，则称谓所绝，形乎彼岸矣。彼岸者，引之於有，则高谢四流，推之於无，则俯弘六度，名言不得其性相，随迎不见其终始，不可以学地知，不可以意生及，其涅盘（六臣作「□」）之蕴也。夫幽谷无私，有至斯响，洪锺虚受，无来不应，况法身圆对，规矩冥立，一音称物，宫商潜运，是以如来利见迦维，托生王室，凭五衍之轼，拯溺逝川，开八正之门，大庇交丧，於是玄关幽扌建，感而遂通，遥源浚波，酌而不竭，行不舍之檀，而施洽群有，唱无绿之慈，而泽周万物，演勿照之明，而鉴穷沙界，导亡机之权，而功济尘劫，时义远矣，能事毕矣。然後拂衣双树，脱屣金沙，惟恍惟惚，不□不昧，莫系於去来，复归於无物，因斯而谈，则栖遑大千，无为之境不桡，焚燎坚林，不尽之灵无歇，大矣哉。正法既没，象教陵夷，穿凿异端者，以违方为得一，顺非辩伪者，比微言於目论，於是马鸣幽赞，龙树虚求，并振颓纲，俱维绝纽，荫法云於真际，则火宅晨凉，曜慧日於康衢，则重昏夜晓，故能使三十七品有樽俎之师，九十六种无藩篱之固。既而方广东被，教肄南移，周鲁二庄，亲昭夜景之凿，汉晋两朝，并勒丹青之饰，然後遗文间出，列刹相望，澄什结辙於山西，林远肩随乎江左矣。头陀寺者，沙门释慧宗之所立也，南则大川浩汗，云霞之所沃荡，北则层峰削成，日月之所回薄，西眺城邑，百雉纡馀，东望平皋，千里超忽，信楚都之胜地也。宗法师行□□璧，拥锡来游，以为宅生者缘，业空则缘废，存躯者惑，理胜则惑亡，遂欲舍百龄於中身，殉肌肤於猛鸷，班荆荫松者久之。宋大明五年，始立方丈茅茨，以庇经像。後军长史、江夏内史会稽孔府君讳觊，为之□草开林，置经行之室。安西将军、郢州刺史、江安伯、济阳蔡使君讳兴宗，复为崇基表刹，立禅诵之堂焉。以法师景行大迦叶，故以头陀为称首。後有僧勤法师，贞节苦心，求仁养志，纂□堂宇，未就而没，高轨难追，藏舟易远，僧徒阒其无人，榱椽毁而莫构，可为长太息矣。惟齐继五帝洪名，纽三王绝业，祖武宗文之德，昭升严配，格天光表之功，弘启兴服，是以惟新旧物，康济多难，步中雅颂，骤合韶□，炎区九译，沙场一候，粤在於建武焉，乃诏西中郎将郢州刺史江夏王，观政藩维，树风江汉，择方城之令典，酌龟蒙之故实，政肃刑清，於是乎在。宁远将军长史、江夏内史行事、彭城刘府君讳，智刃所游，日新月故，道胜之韵，虚往实归，以此寺业废於已安，功坠於几立，慨深覆篑，悲同弃井，因百姓之有馀，间天下之无事，庀徒揆日，各有司存，於是民以悦来，工以心竞，互丘被陵，因高就远，层轩延袤，上出云霓，飞阁逶迤，下临无地，夕露为珠网，朝霞为丹□，九衢之草千计，四照之花万品，崖谷共清，风泉相涣，金资宝相，永藉闲安，息心了义，终焉游集，法师释昙珍，业行淳□，理怀渊远，今屈知寺任，永奉神居。夫民劳事功，既镂文於钟鼎，言时称代，亦树碑於宗庙，世弥积而功宣，身逾远而名劭，敢寓言於雕篆，庶仿佛於众妙。其辞曰，质判玄黄，气分清浊。涉器千名，含灵万族。淳源上派，浇风下黩。爱流成海，清尘为岳。皇矣能仁，抚期命世。乃眷中土，聿来迦卫。奄有大千，遂荒三界。殷鉴四门，幽求六岁。亦既成德，妙尽无为，帝献方石，天开渌池，祥河辍水，宝树低枝。通庄九折，安步三危。川静波澄，龙翔云起。耆山广运，给园多士。金粟来仪，文殊戾止。应乾动寂，顺民终始。法本不然，今则无灭。象正虽阑，希夷未缺。於昭有齐，式扬洪烈。释网更维，玄津重□，惟此名区，禅慧攸托。倚据崇岩，临睨通壑。沟池湘汉，堆阜衡霍。□无□亭皋，幽幽林薄。媚兹邦后，法流是挹。气茂三明，情超六入。眷言灵宇，载怀兴葺。丹刻□飞，轮奂离立。象设既辟，□容已安，桂林冬燠，松疏夏寒。神足游息，灵心往还，胜幡西振，贞石南刊。（文选。）



◎　曹思文

思文，（一作文思）齐永泰时领国子助教，梁受禅，为尚书讼功郎，有《孝经注》一卷。



◇　国讳不宜废学表

古之建国君民者，必教学为先，将以节其邪情，而禁其流欲，故能化民裁俗，习与性成也。是以忠孝笃焉，信义成焉，礼让行焉，尊教宗学，其致一也。是以成均焕於古典，虎门炳於前经，陛下体睿淳神，缵承鸿业，今制书既下，而废学先闻，将恐观国之光者，有以拟议也。若以国讳故宜废，昔汉武立学，爰洎元始，百馀年中，未尝暂废，其间岂无国讳矣。且晋武之崩，又其学犹存，斯皆先代不以国讳而废学之明文也。永明以德太子故废，斯非古典也。寻国之有学，本以兴化致治也，天子於以谘谋焉，於以行礼焉，故记云：天子出征，受命於祖，受成於学，执有罪，反释奠於学。又云：食三老五更於太学，天子袒而割牲，执爵而□，以教诸侯悌也，於斯学，是天子有国之基教也。或以之所言皆大学事也，今引太学不非证也。据臣所见，今之国学，即古之太学。晋初大学生三千人，既多猥杂，惠帝时，欲辩其泾渭，故元康三年，始立国子学，官品第五以上，得入国学，天子去太学入国学，以行礼也，太子去大学入国学，以齿让也，太学之与国学，斯是晋世殊其士庶，异其贵贱耳。然贵贱士庶，皆须教成，故国学太学，两存之也，非有太子故立也，然系废兴於太子者，此永明之钜失也。汉崇雅儒，几致刑厝，而犹道谢三五者，以其致教之术未笃也。古之教者，家有塾，党有庠，术有序，国有学，以讽诵相摩。今学非唯不宜废而已，乃宜更崇向其道，望古作规，使郡县有学，乡闾立教，请付尚书及二学庠议。南齐书礼志上，永泰元年，尚书符依永明旧事废学，领国子助教曹思文上表，又见通典五十三。



◇　诸侯祭五庙议

天子受命之日，便祭七庙，诸侯始封，即祭五庙。隋书礼仪志二，中兴二年，梁武初为梁公，曹文思议祠部郎谢广等并驳之，遂不施用，案，文思思文，必非两人，当有一误。



◇　上武帝启难范缜神灭论

思文启，窃见范缜神灭论，自为宾主，遂有三十馀条，思文不惟暗蔽，聊难论大旨二条而已，庶欲以此倾其根本，谨冒上闻，但思文情用浅匮，惧不能徵折诡经，仰黩天照，伏追震悸，谨启。（弘明集。）





◇　又启

思文启，始得范缜答神灭论，犹执先迷，思文料其理致，冲其四证，谨冒奏闻，但思文情识愚浅，无以折其锋锐，仰尘圣鉴，伏追震悚，谨启。（同上。）



◇　答释法云书难范缜神灭论

辱送敕书，弟子适近亦亲奉此旨，范中书遂迷滞若斯，良为可慨，圣上深惧黔黎致惑，故垂折衷之诏，此旨一行，虽复愚暗之识，了知神不灭矣，弟子近聊就周孔以为难，今附相简，愿惠为一览之，折其诡经不寻，故束展此，不多白，弟子曹思文和南。（弘明集十。）





◇　难范缜神灭论

论曰，神即形也，形即神也，是以形存则神存，形谢则神灭也，难曰，形非即神也，神非即形也，是合而为用者也，而合非即矣，生则合而为用，死则形留而神逝也，何以言之，昔者赵简子疾五日，不知人，秦穆公七日乃寤，并神游於帝所，帝赐之钧天广，此其形留而神逝者乎，若如论言，形灭则神灭者，斯形之与神，应如影响之必俱也，然形既病焉，则神亦病也，何以形不知人，神独游帝，而欣欢於钧天广乐乎，斯其寤也魂交，故神游於蝴蝶，即形与神分也，其觉也形开，蘧蘧然周也，即形与神合也，然神之与形，有分有合，合则共为一体，分则形亡而神逝也，是以延陵窆子而言曰，骨肉复归於土，而魂气无不之也，斯则形亡而神不亡也，然经史明证，灼灼也如此，宁是形亡而神灭者也。

论曰，问者曰，经云，为之宗庙，以鬼飨之，通云，非有鬼也，斯是圣人之教然也，所以达孝子之心，而厉偷薄之意也，难曰，今论所云，皆情言也，而非圣旨，请举经记，以证圣人之教，孝经云，昔者周公郊祀后稷以配天，宗祀文王於明堂，以配上帝，若形神俱灭，复谁配天乎，复谁配帝乎，且无神而为圾神，宣尼云，天可欺乎，今稷无神矣，而以稷配，斯是周旦其欺天乎，果其无稷也，而空以配天者，既其欺天矣，又其欺人也，斯是圣人之教，教以欺妄也，设欺妄以立教者，复何达孝子之心，厉偷薄之意哉。

原寻论旨，以无鬼为义，试重诘之曰，孔子菜羹瓜祭，祀其祖祢也，记云，乐以迎来，哀以送往，神既无矣，迎何所迎，神既无矣，送何所送，迎来而乐，斯假欣於孔貌，送往而哀，又虚泪於丘体，斯则夫子之祭礼也，欺伪满於方寸，虚假盈於庙堂，圣人之教，其若是乎，而云圣人之教然也，何哉。（弘明集九。）



◇　重难范缜神灭论

论曰，若合而为用者，明不合则无用，如蛩□巨之相资，废一则不可，此乃是灭神之精据，而非存神之雅决，子意本欲请战，而定为我援兵也，论又云，形之於神，犹刃之於利，未闻刃没而利存，岂形亡而神往，又伸延陵之言，即形消於下，神灭於上，故云无不之也，又云，以稷配天，非欺天也，犹汤放武伐，非弑君也，子不责圣人放弑之迹，而勤勤於郊稷之妄邪，难曰，蛩蛩□巨驴，是合用之证耳，而非形灭即神灭之据也，何以言之，蛩非驴也，驴非蛩也，今灭蛩蛩而□巨驴不死，斩□巨驴而蛩蛩不亡，非相即也，今引此以为形神俱灭之精据，又为救兵之良援，斯倒戈授人，而欲求长存也，悲夫，斯即形灭而神不灭之证一也，论云，形之与神，犹刃之於利，未闻刃没而利存，岂容形亡而神在，雅论据形神之俱灭，惟此一证而已，电风扇有惑焉，何者，神之与形，是二物之合用，即论所引蛩□巨相资是也，今刃之於利，是一物之两名耳，然一物两名者，故舍刃则无利也，二物之合用者，故形亡则神逝也，今引一物之二名，以徵二物之合用，斯差若毫厘者，何千里之远也，斯又是形灭而神不灭之证二也，又伸延陵之言曰，即是形消於下，神灭於上，论云，形神是一体之相即，今形灭於此，即应神灭於形中，何得云形消於下，神灭於上，而云无不之乎，斯又是形灭而神不灭之证三也。又去以稷配天，非欺天也，犹汤放桀，武伐纣，非弑君也，即是权假以除恶乎，然唐虞之君，无放伐之患矣，若乃运非太平，世值三季，权假立教，以救一时，故权稷以配天，假文以帝则可也，然有虞氏之王天下也，□黄而郊喾，祖颛而宗尧，既淳风而未殄，时非权假，而令欺天罔帝也，可乎，引证若斯，斯又是形灭而神不灭之证四也，斯四证既立，而根本自倾，其馀枝叶，庶不待风而靡也。论曰「乐以迎来，哀以送往」，经义不假通而自释，不复费於无用，礼商有斯言多矣，又云，夫言欺者，谓伤化败俗耳，苟可以安上治民，复何欺妄之有乎，难曰，前难云，迎来而乐，是假欣於孔貌，送往而哀，又虚泪於丘体，斯实鄙难之云梯，弱义之锋的，在此言也，而答者曾不慧解，惟云不假通而自释，请重言之曰，依如论旨，既已许孔是假欣而虚泪也，又许稷之配天，是指无以为有也，宣尼云：「亡而为有，虚而为盈。」斯爻象之所不占，而格言之所攸弃，用此风以扇也。兹化何得不伤，兹俗於何不败，而云可以安上治民也，何哉？论云已通，而昧者未悟，聊重往谘，侧闻提耳。（弘明集九。）





卷五十五




◎　锺□

□字长岳，（一作长丘）颍川长社人，晋侍中雅七世孙，为府参军，有《良吏传》十卷。



◇　食生物议

□旦之就脯，骤於屈伸，蟹之将糖，躁扰弥甚，仁人用意，深怀如怛。至於车螯蚶蛎，眉目内阙，惭浑沌之奇，矿壳外缄，非金人之慎，不悴不荣。曾草木之不若，无馨无臭，与瓦砾其何算。故宜长充庖厨，永为口实。（《南齐·周□传》。）



◎　锺嵘

嵘子仲伟，□弟，齐永明中为国子生，举秀才，除王国侍郎，迁抚军行参军，出为安国令。永元末除司徒行参军，入梁为中军临川王行参军衡阳王宁朔记室，选西中郎晋安王记室。



◇　上齐明帝书谏亲细务

古者明君揆才颁政，量能授职，三公坐而论道，九卿作而成务，天子可恭己南面而已。（《南史》七十二《锺嵘传》）





◇　上言军官

永元肇乱，坐弄天爵，勋非即戎，官以贿就。挥一金而取九列，寄片札以招六校，骑都塞市，郎将填街，服既缨组，尚为臧获之事；职虽黄散，犹躬胥徒之役，名实淆紊，兹焉莫甚。臣愚谓永元诸军官是素族，士人自有清贯，而因斯受爵，一宜削除，以惩侥竞。若吏姓寒人，听极其门品，不当因军，遂滥清级。若侨杂伦楚，应在绥抚，正宜严断禄力，绝其妨正，直乞虚号而已。谨竭愚忠，不恤众口。（《梁书·锺嵘传》，又《南史·锺嵘传》少末二句。）



◇　诗品序

气之动物，物之感人，故摇荡性情，形诸舞咏，欲以照烛三才，辉丽万有，灵□待之以致飨，幽微藉之以照告。动天地，感鬼神，莫近於诗。昔《南风》之辞，《卿云》之颂，厥义□矣。夏歌曰：「郁陶乎予心。」楚谣云：「名余曰正则。」虽诗体未全，然略是五言之滥觞也。逮汉李陵，始著五言之目。古诗眇邈，人代难详，推其文体，固是炎汉之制，非衰周之唱也。自王杨枚马之徒，辞赋竞爽，而吟咏靡闻。从李都尉讫班婕好，将百年间，有妇人焉，一人而已。诗人之风，顿已缺丧。东京二百载中，惟有班固《咏史》，质木无文，降及建安，曹公父子，笃好斯文，平原兄弟，郁为文栋，刘桢王粲，为其羽翼。次有攀龙托凤，自致於属车者，盖将百计。彬彬之盛，大备於时矣。尔後陵迟衰微，讫於有晋，太康中，三张二陆，两潘一左，勃尔复兴，踵武前王，风流未沫，亦文章之中兴也。永嘉时，贵黄老，尚虚谈，於时篇什，理过其辞，淡乎寡味。爰及江表，微波尚传，孙绰许询桓庾诸公，皆平典似《道德论》，建安之风尽矣。先是郭景纯用俊上之才，创变其体。刘越石仗清刚之气，赞成厥美，然彼众我寡，未能动俗，逮义熙中，谢益寿斐然继作，元嘉初，有谢灵运，才高辞盛，富艳难踪，固已含跨刘郭，凌轹潘左。故知陈思为建安之杰，公干仲宣为辅。陆机为大康之英，安仁景阳为辅。谢客为元嘉之雄，颜延年为辅，此皆五言之冠冕，文辞之命世也。夫四言文约意广，取效《风骚》，便可多得。每苦文烦而意少，故世罕习焉。五言居文辞之要，是众作之有滋味者也。故云会於流俗。岂不以指事遗形，穷情写物，最为详切者邪。故诗有六义焉，一曰兴，二曰赋，三曰比。文巳尽而意有馀，兴也；因物喻志，比也。直书其事，写言寓物，赋也。弘斯三义，酌而用之，干之以风力，润之以丹采，使味之者无极，闻之者动心，是诗之至也。若专用比兴，患在意深，意深则辞踬。若但用赋体，则患在意浮，意浮则文散；嬉成流移，文无止泊，有芜漫之累矣。若夫春风春鸟，秋月秋蝉，夏云暑雨，冬月祁寒，斯四候之感诸诗者也。嘉会寄诗以亲，离群托诗以怨。至於楚臣去境，汉妾辞宫，或骨横朔野，或魂逐飞蓬，或负戈外戍，或杀气雄边，塞客衣单，霜闺泪尽。或士有解□出朝，一去忘反；女有扬蛾入宠，再盼倾国，凡斯种种，感荡心灵，非陈诗何以展其义，非长歌何以释其情？故曰：「诗可以群，可以怨。」使穷贱易安，幽居靡闷，莫尚於诗矣。故辞人作者，罔不爱好。今之士俗，斯风炽矣。才能胜衣，甫就小学，必甘心而驰骛焉。於是庸音杂体，各为家法。至於膏腴子弟，耻文不逮，终朝点缀，分夜呻吟。独观谓为警策，众视终沦平钝。次有轻荡之徒，笑曹刘为古拙，谓鲍照羲皇上人，谢□今古独步。而师鲍照，终不及「日中市朝满」，学谢□劣得「黄鸟度青枝」，徒自弃於高听，无涉於文流矣。嵘观王公□绅之士，每博论之馀，何尝不以诗为口实。随其嗜欲，商榷不同，淄渑并泛，朱紫相夺，喧哗竞起，准的无依。近彭城刘士章，俊赏之士，疾其淆乱，欲为当世诗品，口陈标榜。其文未遂，嵘感而作焉。昔九品论人，《七略》裁士，校以宾实，诚多未值。至若诗之为枝，较尔可知，以类推之，殆同博弈。方今皇帝，资生知之上才，体沈郁之幽思，文丽日月，学究天人，昔在贵游，已为称首。况八弦既掩，风靡云蒸，抱玉者连肩，握珠者踵武。固以睨汉魏而弗顾，吞晋宋於胸中。谅非农歌辕议，敢致流别。嵘之今录，庶周游於闾里，均之於谈笑耳。（《梁书·锺荣传》）



◇　诗品上

古诗，其体源出於《国风》。陆机所拟十四首，文温以丽，意悲而远，惊心动魄，可谓几乎一字千金。其外「去者日以疏」四十五首，虽多哀怨颇为总杂，旧疑是建安中曹王所制。「客从远方来」，「橘柚垂华实」，亦为警绝矣，人代冥灭，而清音独远，悲夫。汉都尉陵诗，其源出於《楚辞》，文多凄怆，怨者之流。陵，名家子，有殊才，生命不谐，声颓身丧。使陵不遭辛苦，其文亦何能至此。

汉婕妤班姬诗，其源出於李陵。《围扇》短章，辞旨清捷，怨深文绮，得匹妇之致，侏儒一节，可以知其工矣。

魏陈思王植诗，其源出於《国风》。骨气奇高，词彩华茂，情兼雅怨，体被文质，粲溢今古，卓尔不群。嗟夫，陈思之於文章也，譬人伦之有周孔，鳞羽之有龙凤，音乐之有琴笙，女工之有黼黻。俾尔怀铅吮墨者，抱篇章而景慕，映馀晖以自烛。故孔氏之门如用诗，则公干升堂，思王入室，景阳潘陆，自可坐於廊庑之间矣。

魏文学刘桢诗，其源出於《古诗》。仗气爱奇，动多振绝。真骨凌霜，高风跨俗。但气过其文，雕润恨少。然自陈思以下，桢称独步。

魏侍中王粲诗，其源出於李陵。发愀怆之词，文秀而质羸。在曹刘间，别构一体，方陈思不足，比魏文有馀。

晋步兵阮籍诗，其源出於《小雅》。无雕虫之功，而《咏怀》之作，可以陶性灵，发幽思。言在耳目之内，情寄八荒之表。洋洋乎会於《风雅》，使人忘其鄙近，自致远大，颇多感慨之词。厥旨渊放，归趣杂求，颜延之注解，怯言其志。

晋平原相陆机诗，其源出於陈思。才高辞赡，举体华美。气少於公干，文劣於仲宣。尚规矩，不贵绮错，有伤直致之奇。然其咀嚼英华，厌饫膏泽，文章之渊泉也。张公叹其大才，信矣。

晋黄门郎潘岳诗，其源出於仲宣。《翰林》叹其翩翩然如翔禽之有羽毛，衣服之有绡□，犹浅於陆机。谢混云：「潘诗烂若舒锦，无处不佳，陆文如披沙简金，往往见宝。」嵘谓益寿轻华，故以潘胜，翰林笃论，故叹陆为深。余常言陆才如海，潘才如江。

晋黄门郎张协诗，其源出於王粲。文体华净，少病累。又巧构形似之言，雄於潘岳，靡於太冲。风流调达，实旷代之高手，词彩葱青，音韵铿锵，使人味之，□□不倦。

晋记室左思诗，其源出於公干。文典以怨，颇为精切，得讽论之致。虽野於陆机，而深於潘岳。谢康乐常言：「左太冲诗，潘安仁诗，古今难比」。

宋临川太守谢灵运诗，其源出於陈思，杂有景阳之体，故尚巧似，而逸荡过之，颇以繁芜为累，嵘谓若人兴多，才高博，寓目辄书，内无乏思，外无遗物，其繁富宜哉！然名章迥句，处处间起；丽典新声，络绎奔会。譬犹青松之拔灌木，白玉之映尘沙，未足贬其高洁也。初，钱塘杜明师夜梦东南有人来入其馆，是夕，即灵运生於会稽。旬日而谢玄亡。其家以子孙难得，送灵运於杜治养之。十五方还都，故名客儿。



◇　诗品中

一品之中，略以世代为先後，不以优劣为诠次。又其人既往，其文克定。今所寓言，不录存者。夫属词比事，乃为通谈。若乃经国文符，应资博古，撰德驳奏，宜穷往烈。至乎吟咏情性，亦何贵於用事？「思君如流水」，既是即目。「高台多悲风」，亦惟所见。「清晨登陇首」，羌无故实。「明月照积雪」，讵出经史。观古今胜语，多非补假，皆由直寻。颜延谢庄，尤为繁密，於时化之。故大明泰始中，文章殆同书抄。近任□王元长等，辞不贵奇，竞须新事，尔来作者，浸以成俗。逐句无虚语，语无虚字，拘挛补衲，蠹文巳甚。但自然英旨，罕值其人，词既失高，则宜加事义。虽谢天才，且表学问，亦一理乎。陆机《文赋》，通而无贬，李充《翰林》，疏而不切，王微《鸿宝》，密而无裁。颜延论文，精而难晓。挚虞《文志》，详而博赡，颇曰知言。观斯数家，皆就谈文体。而不显优劣。至於谢客集诗，逢诗辄取。张骘文士，逢文即书。诸英志录，并义在文，曾无品第。嵘今所录，止乎五言。虽然，网罗今古，词文殆集。轻欲辨彰清浊，掎摭病利，凡百二十人。预此宗流者，便称才子。至斯三品升降，差非定制，方申变裁，请寄知者尔。

汉上计秦嘉，嘉妻徐淑诗，夫妻事既可伤，文亦凄怨。为五言者，不过数家，而妇人居二。徐淑叙别之作，亚於《团扇》矣。

魏文帝诗，其源出於李陵，颇有仲宣之体则。新奇百许篇，率皆鄙直如偶语。惟「西北有浮云」十馀首，殊美赡可玩，始见其工夫。不然，可以铨衡群彦，对扬厥弟者邪。

晋中散嵇康诗，颇似魏文。过为峻切，讦直露才，伤渊雅之致。然托谕清远，良有鉴裁，亦未失高流矣。

晋司空张华诗，其源出於王粲。其体华艳，兴托不奇，巧用文字，务为妍冶。虽名高曩代，而疏亮之士，犹恨其儿女情多，风云气少。谢康乐云：「张公虽复千篇，犹一体耳。」今置之中品疑弱，处之下科恨少，在季孟之间矣。

魏尚书何晏、晋冯翊守孙楚、晋著作王赞、晋王司徒掾张翰，晋中书令潘尼诗。平叔鸿雁之篇，风规见矣。子荆零雨之外，正长朔风之後。虽有累札，良亦无闻。季膺黄华之唱，正叔缘繁之良，虽不具美，而文彩高丽，并得虬龙片甲，凤凰一毛。事同驳圣，宜居中品。

魏侍中应璩诗，祖袭魏文。善为古语，指事殷勤，雅意深笃，得诗人激刺之旨。至於「济济今日所」华靡可讽味焉。

晋清河守陆云、晋侍中石崇、晋襄城太守曹摅、晋朗陵公何劭，清河之方平原，殆如陈思之匹白马。於其哲昆，故称二陆。季伦颜远，并有英篇。笃而论之，朗陵为最。

晋太尉刘琨、晋中郎刘湛诗，其源出於王粲，善为凄戾之词，自有清拔之气。琨既体良才，又罹厄运，故善叙丧乱，多感恨之辞。中郎仰之，微不逮者矣。

晋弘农太守郭璞诗，宪章潘岳，文体相辉，彪炳可玩。始变永嘉平淡之体，故称中兴第一。《翰林》以为诗首，但《游仙》之作，辞多慷慨，乖远玄宗。而云「柰何虎豹姿」，又云「戢翼栖榛梗」，乃是坎□咏怀，非列仙之趣也。

晋吏部郎袁宏诗，彦伯《咏史》，虽文体未遒，而鲜明紧健，去凡俗远矣。

晋处士郭泰机、晋常侍顾恺之、宋谢世基、宋参军顾迈、宋参军戴凯诗，泰机寒女之制，孤怨宜恨。长康能以二韵答四首之美。世基横海，顾迈鸿飞。戴凯人实贫赢，而才章富健。观此五子，文虽不多，气调警拔，吾许其进，则鲍照江淹，未足逮止。越居中品，佥曰宜哉。宋徵士陶潜诗，其源出於应璩，又协左思风力。文体省静，殆无长语。笃意真古，辞兴婉惬，每观其文，想其人德。世叹其质直，至如「欢言酌春酒」，「日暮天无云」，风华清靡，岂直为田家语邪，古今隐逸诗人之宗也。

宋光禄大夫颜延之诗，其源出於陆机。尚巧似。体裁绮密，情喻渊深，动无虚散，一句一字，皆致意焉。又喜用古事，弥见拘束，虽乖秀逸，是经纶文雅才。雅才减若人，则蹈於困踬矣。汤惠休曰：「谢诗如芙蓉出水，颜如错彩镂金。」颜终身病之。

宋豫章太守谢瞻、宋仆射谢混宋太尉袁淑、宋徵君子微、宋征虏将军王僧达诗，其源出於张华。才力苦弱，故务其清浅，殊得风流媚趣。课其实录，则豫章仆射，宜分庭抗礼。徵君太尉，可托乘後车。征虏卓卓，殆欲度骅骝前。宋法曹参军谢惠连诗，小谢才思富捷，恨其兰玉夙凋，长辔未骋，秋怀捣衣之作，虽复灵运锐思，亦何以加焉。又工为绮丽歌谣，风人第一。《谢氏家录》云：「康乐每对惠连，辄得佳语。後在永嘉西堂思诗竟日不就，寤寐间，忽见惠连，即成池塘生春草」，故尝云：「此语有神助，非吾语也」。

宋参军鲍照诗，其源出於二张，善制形状写物之词，得景阳之讠叔诡，含茂先之靡□，骨节强於谢混，驱迈疾於颜延。总四家而擅美，跨两代而孤出。嗟其才秀人微，故取湮当代。然贵尚巧似，不避危仄，颇伤清雅之调，故言险俗者，多以附照。

齐吏部谢□诗，其源出於谢混，微伤细密，颇在不伦。一章之中，自有玉石，然奇章秀句，往往警遒，足使叔源失步，明远变色。善自发诗端，而末篇多踬，此意锐而才弱也，至为後进士子之所嗟慕。□极与余论诗，感激顿挫过其文。齐光禄江淹诗，文通诗体总杂，善於摹拟，筋力於王微，成就於谢□。初，淹罢宣城郡，遂宿冶亭，梦一美丈夫，自称郭璞，谓淹曰：「吾有笔，在卿处多年矣，可以见还。」淹探怀中，得五色笔，以授之。尔後为诗。不复成语，故世传江淹才尽。

梁卫将军范云梁中书郎丘迟诗，范诗清便宛转，如流风迥雪。丘诗点缀映媚，似落花依草。故当浅於江淹，而秀於任□。

梁太常任□诗，彦升少年为诗不工，故世称沈诗任笔，□深恨之。晚节爱好既笃，文亦遒变，若铨事理，拓体渊雅，得国士之风，故擢居中品，但□既博物，动辄用事，所以诗不得奇。少年士子，效其如此，弊矣。梁左光禄沈约诗，观休文众制，五言最优。详其文体，察其馀论，固知宪章鲍明远也。所以不闲於经纶，而长於清怨。永明相王爱文，王元长等皆宗附之。约於时谢□未遒，江淹才尽，范云名级故微，故约称独步。虽文不至其工丽，亦一时之选也。见重闾里，诵咏成音。嵘谓约所著既多，今翦除淫杂，收其精要，允为中品之第矣。故当词密於范，意浅於江也。



◇　诗品下

昔曹刘殆文章之圣，陆谢为体贰之才，锐精研思，千百年中，而不闻宫商之便，四声之论。或为前达偶然不见，岂其然乎？尝试言之，古曰诗颂，皆被之金竹，故非调五音，无以谐会。若「置酒高堂上」，「明月照高楼」，为韵之首。故三祖之词，文或不工，而韵入歌唱。此重音韵之义也，与世之言宫商异矣。今既不备管弦，亦何取於声律邪？齐有王元长者，尝谓余云：「宫商与二仪俱生，自古词人不知之。惟颜宪子乃云「律吕音调」，而其实大谬。惟见范晔谢庄，颇识之耳。常欲进《知音谕》，未就」。王元长创其首，谢□沈约扬其波。三贤或贵公子孙，幼有文辨，於是士流景慕，务为精密，襞积细微，专相凌架。故使文多拘忌，伤其真美。余谓文制本须讽读，不可蹇碍，但令清浊通流，口吻调利，斯为足矣。至平上去入，则余病未能，蜂腰、鹤膝，闾里已具。陈思赠弟，仲宣《七哀》，公干思友，阮籍《咏怀》，子卿《双凫》，叔夜《双鸾》，茂先寒夕，平叔衣单，安仁倦暑，景阳苦雨，灵运《邺中》，士衡《拟古》，越石感乱，景纯咏仙，王微风月，谢客山泉，叔源离宴，鲍照戍边，太冲《咏史》，颜延入洛，陶公咏贫之制，惠连《捣衣》之作，斯皆五言之警策者也，所谓篇章之珠泽，文彩之邓林。

汉令史班固、汉孝廉郦炎、汉上计赵壹诗，孟坚才流，而老於掌故。观其《咏史》，有感叹之词。文胜托咏灵芝，怀寄不浅。元叔散愤兰蕙，指斥囊钱。苦言切句，良亦勤矣。斯人也，而有斯困，悲夫。

魏武帝、魏明帝，曹公古直，甚有悲凉之句。睿不如丕，亦称三祖。魏白马王彪、魏文学徐干，白马与陈思答赠，伟长与公□往复，虽曰「以莛扣钟」，亦能闲雅矣。

魏仓曹属阮□、晋顿丘太守欧阳建、晋文学应璩、晋中书令嵇含、晋河南太守阮侃、晋侍中嵇绍、晋黄门枣据，元瑜坚石右七君诗，并平典，不失古体。大检似，而二嵇微优矣。

晋中书张载、晋司隶傅玄、晋太仆傅咸、侍中缪袭、散骑常侍夏侯湛，孟阳诗乃远惭厥弟，而近超两傅。长虞父子，繁富可嘉。孝冲虽曰後进，见重安仁。熙伯《挽歌》，唯以造哀尔。

晋骠骑王济、晋征南将军杜预、晋廷尉孙绰、晋徵士许询。永嘉以来，清虚在俗。王武子辈诗，贵道家之言。爰洎江表，玄风尚备。真长、仲祖、桓、庾诸公犹相袭，世称孙许，弥善恬淡之词。

晋徵士戴逵、晋东阳太守殷仲文，安道诗虽嫩弱，有清上之句，裁长补短，袁彦伯之亚乎？逵子□亦有时之誉。晋宋之际，殆无诗乎。义熙中，以谢益寿、殷仲文为华绮之冠，殷不竞矣。

宋尚书令傅亮，季友文，余常忽而不察。今沈特进撰诗，载其数首，亦复平美。

宋记室何长瑜、羊曜□、宋詹事范晔诗，才难，信矣！以康乐与羊何经，而口令辞，殆不足奇。乃不称其才，亦为鲜举矣。宋孝武帝、宋南平王铄、宋建平王宏，孝武诗雕文织彩，过为精密，为二藩希慕，见称轻巧矣。

宋光禄谢庄，希逸诗气候清雅，不逮於范袁，然兴属闲长，良无鄙促也。

宋御史苏宝生、宋中书令史陵修之、宋典祠令任昙绪、宋越骑戴法兴。苏陵任戴，并著篇章，亦为□绅之所嗟咏，人非文才是愈甚。可嘉焉。宋监典事区惠恭。惠恭本胡人，为颜师伯干，颜为诗笔，辄偷定之。後造《独乐赋》，语侵给主，被斥。及大将军修北第，差充作长。时谢惠连兼记室参军，惠恭时往共安陵嘲调。末作《双枕诗》以示谢。谢曰：「君诚能，恐人未重，且可以为谢法曹造。」大将军见之赏叹，以锦二端赐谢，谢辞曰：「此诗公作长所制，请以锦赐之」。

齐惠休上人，齐道猷上人、齐释宝月。惠休淫靡，情过其才。世遂匹之鲍照，恐商周矣。羊曜□云：「是颜公忌照之文，故立休鲍之论。」庾帛二胡，亦有清句。《行路难》是东阳柴廓所造。宝月尝憩其家，会廓亡，因窃而有之。郭子赍手本出都，欲讼此事，乃厚赂止之。

齐高帝、齐征北将军张永、齐太尉王文宪，齐高帝诗，词藻意深，无所云少。张景云虽谢文体，颇有古意。至如王师文宪，既经国图远，或忽是雕虫。

齐黄门谢超宗、齐寻阳太守丘灵鞠、齐给事中郎刘祥、齐司徒长史檀超、齐正员郎钟宪、齐诸暨令颜则、齐秀才顾则心诗，檀谢七君，并祖袭颜延，欣欣不倦，得士大夫之雅致乎。余从祖正员常云：「大明泰始中，鲍休美文，殊以动俗，惟此诸人，傅颜陆体。用固执不移，颜谐诸暨最荷家声」。

齐参军毛伯成、齐朝请吴迈远、齐朝请许瑶之诗，伯成文不全佳，亦多怅惆。吴善於风人答赠。许长於短句咏物。汤远休谓远云：「吾诗可为汝诗父」。以访谢光禄，云：「不然尔，汤可为庶兄」。齐鲍令晖、齐韩兰英。令晖歌诗，往往崭绝清巧，拟古尤胜，惟百愿淫矣。照常答孝武云：「臣妹才自亚於左芬，臣才不及太冲尔。」兰英绮密，甚有名篇。又善谈笑，齐武谓韩云：「借使二媛生於上叶，则玉阶之赋，纨素之辞，未讵多也」。

齐司徒长史张融、齐詹事孔稚□，思光纡缓放纵，有乖文体，然亦捷疾丰饶，差不局促。德璋生於封溪，而文为雕饰，青於蓝矣。

齐宁朔将军王融齐中庶子刘绘，元长士章，并有盛才。词美英净，至於五言之作，几乎尺有所短。譬应变将略，非武侯所长，未足以贬卧龙。

齐仆射江□诗，猗猗清润，弟祀明靡可怀。

齐记室王巾、齐绥远太守卞彬、齐端溪令卞录，王巾二卞诗，并爱奇崭绝，慕袁彦伯之风。虽不弘绰，而文体剿净，去平美远矣。

齐诸暨令袁暇诗，平平耳，多自谓能。常语徐太尉云：「我诗有生气，须人捉著，不尔，便飞去」。齐雍州刺史张欣泰、梁中书郎范缜诗，欣泰子真，并希古胜文，鄙薄俗制，赏心流亮，不失雅宗。

梁秀才陆厥，观厥文纬，具识丈夫之情状，自制未优，非言之失也。梁常侍虞羲、梁建阳令江洪，子阳诗奇句清拔，谢□常嗟颂之。洪虽无多，亦自能迥出。

梁步兵鲍行卿梁晋陵令孙察，行卿少年，甚擅风谣之美。察最幽微，而感赏至到耳。





卷五十六




◎　刘之遴

之遴字思贞，小字僧伽，南阳涅阳人，宋当阳令蚪子。齐永明不举秀才，除宁朔主簿。入梁，历太学博士、平南行参军、尚书起部即、延陵令、荆州治中、宣惠记室、通直散骑侍郎兼中书通事舍人。迁正员郎、尚书右丞、荆州大中正、中书侍郎、鸿胪卿，出为征西长史南郡大守。转西中郎长史，徵秘书监，领步兵校尉，历太府卿、都官尚书、太常卿。太清二年，避侯景之难还乡，未至卒，年七十二。有前集十一卷，後集二十一卷。



◇　乞皇太子为刘显志铭启

之遴尝闻，夷叔柳惠，不逢仲尼一言，则西山饿夫，东国黜士，名岂施於後世信哉！生有七尺之形，终为一棺之土。不朽之事，寄之题目，怀珠抱玉，有殁世而名不称者，可为长太息，孰过於斯。窃痛友人沛国刘显，韫椟艺文，研精覃奥，聪明特达，出类拔群。阖棺郢都，归魂上国，卜宅有日，须镌墓板。之遴巳略撰其事行，今辄上呈。伏愿鸿慈，降兹睿藻，荣其枯《骨此》，以慰幽魂。冒昧尘闻，战栗无地。（《梁书·刘显传》）



◇　与刘孝标书

间闻足下作《类苑》，括综百家，驰骋千载，弥纶天地，缠络万品，撮道略之英华，搜群言之隐赜。铅摘既毕，杀青巳就，义以类聚，事以群分，述征之妙，杨班俦也。擅此傅物，何快如之？虽复子野调声，寄知音於後世，文信构览，悬百金於当时。居然无以相尚，自非沉郁澹雅之思，安能闭志经年，勒成若此，吾当闻为之者劳，观之者逸。足下已劳於精力，宜令吾见异书。（《艺文类聚》五十八）



◇　吊震法师亡书

弟子刘之遴顿首和南：泡电倏忽，三相不停，苦空无多，五音宁住，尊师僧正，舍寿阎浮，迁神妙乐。虽乘此宿殖，必登善地，人情怛化，衔疚悲摧，念在三之重，追慕哀恸，缠绵永往，理不可任，柰何柰何。僧正精理特拔，经纶洽通，蔬菲终身，有为略尽，枯槁当年，仪形二众，岂直息心标领，亦为人伦之杰。弟子少长游遇，数纪迄兹，平生敬仰，善友斯寄，衰疾待尽，不获临泄，鲠恸之怀，二三增楚，扶力修□彦，迷猥不次，弟子刘之遴顿首和南。（《广弘明集》二十四）



◇　与震法师兄李敬□书

生灭无常，贤弟震法师，奄同力士生处，道识长往，法言永绝，惋恒抽摧，不能已已。年事未高，德业方播，疾恙甫尔，谓无过忧，遂至迁化，道俗惊愕，念孔怀之切，天伦至恸，永往之情，不可居处，奈何奈何。法师义味该洽，领袖黑衣，识度恺悌，藉甚当世。昔在京师，圣上眄接，自还乡国，历政礼重。且讲说利益，既实弘多，经始寺庙，实广福业，裣抱豁然，与物无迕，所与游款，皆是时贤。白黑归美，近远钦敬，岂止息心殄悴，实亦人伦丧宝，追怀叹怆，何可弭歇？并辱遗书及别物，对增哽欷，殿下自作为铭，又教鲍记室为志序。恐鲍相悉未能究尽，已得面为鲍说诸事行及徽猷，计必勒不朽，事如今日，志石为荐，并呼师修之镌刻，亦当不久可就。言增泫然，投笔凄懑。刘之遴顿首顿首。（《广弘明集》二十四）



◇　吊僧正京法师亡书

八月二十日，之遴和南。法界空虚，山木聩坏，尊师大正，迁神净土，凡夫贱累，婴滞哀乐，承此凶讣，五内抽摧，哀恸深至，不能自已。念追慕永往，缠绵断绝，情在难居，奈何奈何！大正德冠一时，道荫四部，训导学徒，绍隆像法，年居僧首，行为人师，公私瞻敬，遐迩宗仰。若乃五时九部，流通解说，匹之前辈，联类往贤。虽什肇融恒，林安生远，岂能相尚？顿悟虽出自生公，弘宣後代，徽言不绝，实赖夫子。重以爱语利益，穷四摄之弘致，檀忍知慧，备六度之该明，白黑归依，含识知庇，舟航愚冥，栋梁寺塔，日用不知，至德潜运，何道长而世短，功被而身殁，映乎大海，永坠须弥，照彼高山，长收朗日。往矣奈何？当复奈何，法师幼而北面，生小服膺，迄乎耆迈，恒在左右，在三之重。一旦倾殒，哀痛之至，当何可处。弟子纨绮游接，五十馀年，未隆知顾，相期法侣，至乎菩提，不敢生慢，未来难知，现在长隔。眷言生平，永同万古，寻思忱怆，倍不自胜。未由□彦执，伸泄哀叹。谨裁白书，投笔哽猥。弟子刘之遴顿首和南。（《广弘明集》二十四）



◇　与印□黎书

大喜稽首和南：大喜精诚无感，奄丁祸罚，攀号永往，五内屠□。自咎自悼，万殁何补？慈母临终，正念不乱，系想诸佛及本师，至平寿尽，凡夫念著，母子恩深，婴此长别，肝心破溃，不能自任。遗旨以三十两上金，奉别充道场功德，九月二十八日奉茔安厝，终始永毕，不可复希。长号懊恼，无心苟存，伏度闻问，理垂哀愍。所希运心救拔，必使亡灵游於净土，不圆此启，临纸崩绝，大喜和南。（《广弘明集》二十八上）



◇　具古本汉书异状十事

案古本《汉书》，称「永平十六年五月二十一日已酉郎班固上」，而今本无上书年月日字。又案古本《叙传》，号为中篇，今本称为《叙传》。又今本《叙传》，载班彪事行，而古本云「稚生彪，自有传」，又今本纪及表、志、列传，不相合为次，而古本相合为次，总成三十八卷。又今本《外戚》在《西域》後，古本外戚次《帝纪》下。又今本》高五子》、《文三王》、《景十三王》、《武五子》、《宣元六王》，杂在诸传秩中，古《本诸》王悉次《外戚》下。在《陈项传》前，又今本《韩彭英卢吴》述云：「信惟饿隶，布实黥徒，越亦狗盗，芮尹江湖，云起龙骧，化为侯王，」古本述云：「淮阴毅毅，杖剑周章，邦之杰子，实惟彭英，化为侯王，云起龙骧」，又古本第三十七卷，解音释义，以助雅诂，而今本无此卷。（《梁书·刘之遴传》）



◇　应皇太子令为刘显墓志铭

繁弱挺质，空桑吐声，分器见重，播乐传名。谁其均之？美有髦士。礼著幼年，业明壮齿。厌饫典坟，研精名理。一见弗忘，过目则记。若访贾逵，如问伯始。颖脱斯出，学优而仕。议狱既佐，芸兰乃握。抟凤池水，推羊太学。内参禁中，外相藩岳。斜光已道，殒彼西浮。百川到海，还逐东流。营营返魄，泛泛虚舟。白马向郊，丹旒背巩。野埃兴伏，山云轻重。吕掩书坟，扬归玄冢。尔其戒行，途穷土垄。弱葛方施，丛柯日拱，□遂柳荑春，禽寒敛《毛隼》，长空常暗，阴泉独涌。□彼故茔，流芬相踵。（《梁书·刘显传》）



◎　丘迟

迟字希范，吴兴乌程人，齐常侍灵鞠子。州辟从事，举秀才，除太学博士，迁大司马行参军。历西中郎参军、殿中郎、车骑录事参军。梁台建，为骠骑主簿，及受禅，拜散骑侍郎。迁中书侍郎，领吴兴邑中正，为永嘉太守，选为临川王宏中军谘议参军，拜中书郎，迁司徒从事中郎，天监七年卒，有集钞四十卷，集十一卷。（《梁书·丘迟传》，高祖平京邑时，劝进梁王文及殊礼者，迟文也。）





◇　思贤赋

岂顾问哉，相然信死，斯则结深，念於抚翼。□雄飞而但起；知我於财利之间，何足多於鲍子，目击而道存，至味其如水，未见其人，吾闻其理矣。夫子长之托意，甘执鞭於异世，在慈明之慕义，聊惭驭而追悦。况至德之可师，无兼裘以其弊，有乐安之任子，伟群才而称杰，备百行之高致，该九流之洪艺，谅可杂而非梁，迹每同而常别。墙易入而难窥，关无键而有闭。思若神而泉涌，翰如云而积袂，沈潜於怀抱之闲，萧散於天人之际。日下愧其未双，关西惭於上哲。纷吾既有此固陋，荷君子之渥惠。尘非府而分深，叶未移而好结。寻宿草之宴处，历三纪於兹日。性有同於杞梓，心获变於丹漆。文何属而不辩，理何疑而匪质，问不休而锺扣，答无穷而卒谧。（《艺文类聚》二十一）



◇　还林赋

爰自京师，言归旧岭，今风古辙，每动寸衷。因事而书，不觉成卷，非谓为文，聊记行途所经云尔。太□弭节，祝融耸驾，炎锺泛响，青□静吹。丘子税辕畿路，总舳川湄，褫魂故岭，结梦旧墀。揆身世而载怀，镜古今而兴辞。验难停於扬辙，昭易改於墨丝。匪追举而辩命，岂适伊而问蓍？担簦无白壁之想，负书靡黑豹之悲，缆解山潮，首顾京ㄛ，仰绛堞之纷回，与素津之容裔，荃桡往来，芰盖经过，依亻希子陵之钓，仿佛沧浪之歌。出入风霞，游息云露。阶伺禽飞，窗高月度。踟蹰七教，徘徊五礼，永翦带於关上，长缉巾乎林底。（《艺文类聚》二十七）



◇　永嘉郡教

贵郡控带山海，利兼水陆，实东南之沃坏，一都之巨会。而曝背拘牛，屡空於畎亩，绩麻治丝，无闻於□巷。其有耕灌不修，桑榆靡树，遨游ㄩ里，酣□卒岁，越伍乖邻。流宕忘返，才异相如，而四壁独立；高惭仲蔚，而三径没人。虽谢文公司之正俗，庶几龚遂之移风。（《艺文类聚》五十）



◇　为王博士让表

臣闻抚臆可以言心，量能则知所止。是故矫亲鲁门，简业事亡，杂吹齐雅，分声遽逝。臣才行过污，文质无廉，疏达谢於谷杜，浃洽乖夫刘扬。非除部养之勤，岂通掌固之业？（《艺文类聚》四十七）



◇　为范尚书拜表

昔胜公移晷於泗亭，陈遂留欢於博进，禄止一守，官穷九列。臣获照秋阳，取沃淮海，发蒙去吝，已若松乔。匪富伊荣，须臾至此。赏参十乱，躬越五水。历览前载，孰与为匹。（《艺文类聚》四十八）





◇　为范卫军让梁台侍中表

是以怀铅早岁，不以陨护累心；蹑履晚年，岂以充诎在念。易农伊泰，仕焉已幸。遂复分竹九疑，拥旄百越。值天地中开，神武再廓，麻丝是蓄，菅蒯靡遗。今霸运肇基，四海明目，枢机规献，实在得人。况处庸微，何用膺荷。（《艺文类聚》四十八，《御览》二百十九。）





◇　为何尚书重让侍中领骁骑表

臣擢自散辈之中，置彼周行之上，既惭伯豪，使天下慎选；又乖平叔，令内外得人。且玉壶独掌，见荣昌期；当尺可参，必简英俊。（《艺文类聚》四十八）



◇　为柳仆射让光禄表

窃闻敬孙以规献为职，彝品常贵；飞翠鸣玉，升降禁门。臣以□疾，岂伊或忝？匪称其服，终朝三褫。近取诸身，皎日非喻。臣之庸薄，文尘物论，假以克壮，报效无阶。而婴离沈痼，日月滋甚。圣朝留簪履之旧愍，降帷盖之馀矜。荣不徒行，事存宠渥。（《艺文类聚》四十九）



◇　答举秀才启

方今八友盈庭，五承在幄，七教毕□，九攻具举，犹乃物色关屠，梦想岩钓。故已天不爱宝，野无遗贤。辄仰宣皇猷，俯罄愚蔽。觇察衡阎，询事茅草。如有片言入善，一介可题，谨闻绛阙，恭奏青蒲。（《艺文类聚》五十三。）



◇　为范云谢示毛龟启

玄甲应於姬渚，青髯符於夏室。翱翔卷耳之阴，浮游莲叶之上。藏采千载，献状一朝。斯诚陛下至德动天，穷神为化。故能宝瑞闻图，珍祥映谍。间出蕃畿，继踵郊甸。（《艺文类聚》九十九）



◇　与陈伯之书

迟顿首：陈将军足下无恙，幸甚幸甚。将军勇冠三军，才为世出，弃鸷雀之小志，慕鸿鹄以高翔，昔因机变化，遭遇明主，立功展事，开国称飞，朱轮华觳，拥旄万里，何其壮也！如何一旦为奔亡之虏，闻鸣镝而股战，对穹庐以屈膝，又何劣邪？寻君去就之际，非有他故，直以不能内审诸己，外受流言，沉迷猖獗，以至於此。圣朝赦罪责功，弃瑕录用，推赤心於天下，安反侧於万说，将军之所知，不假仆一二谈也。朱鲔涉血於友于，张绣事刂刃於爱子，汉主不以为疑，魏君待之若旧，况将军无昔人之罪，而勋重於当世。夫迷途知反，往哲是与，不远而复，先典攸高。主上屈法申恩，吞舟是漏；将军松柏不翦，亲戚安居。高台未倾，爱妾尚在，悠悠尔心，亦何可言！今功臣名将，雁行有序，佩紫怀黄，赞帷幄之谋，乘轺建节，奉疆场之任，并刑马作誓，传之子孙。将军独□颜借命，驱驰毯裘之长，宁不哀哉！夫以慕容超之强，身送东市；姚泓之盛，面缚西都。故知霜露所均，不育异类，姬汉旧邦，无取杂种。北虏僭盗中原，多历年所，恶积祸盈，理至烂。况伪嬖昏狡，自相夷戮，部落携离，酋豪猜贰。方当系颈蛮邸，悬首稿街，而将军鱼游於沸鼎之中，鸷巢於幕之上，不亦惑乎！暮春三月，江南草长，杂花生树，群鹦乱飞。见故国之旗鼓，感平生於畴日，抚弦登陴，岂不怆忄良，所以廉公之思赵将，吴子之泣西河，人之情也。将军独无情哉！想早励良规，自求多福。当今皇帝盛明，天下安乐，白环西献，枯矢东来，夜郎滇池，解辩请职，朝鲜昌海，蹶角受化，唯北狄野心，掘强沙塞之间，欲延岁月之命耳。中军临川殿下，明德茂亲，总兹戎重，吊民洛□，伐罪秦中。若遂不改，方思仆言，联布往怀，君其详之。丘迟顿首。（《文选》、《梁书·陈伯之传》，《南史》六十一，《艺文类聚》二十五。）砚铭（《艺文类聚》五十八）



◇　侍中吏部尚书何府君诔

远量夷雅，淹姿英茂，进德方新，循名以旧。分镳先达，争驱俊秀。匪直羽仪，实惟领袖。知人斯哲，在帝之难。佥谓往谐，是谓能官。园阿望币，钓屿投竿。金张之贵，九兹七侍。有美一人，柔貂三珥。服冕乘轩，鸣玉飞翠。不贪为宝，贵而能贫。唯静是悦，惟寂是珍。履信兹从，积善方庆。如何斯德，曾是知命。彼高者天，与人焉咏。眇望周行，式瞻林壑。洒沃纷埃，摈扬流俗，言必玄远，神唯珠玉。色恬喜愠，心岂荣辱。（《艺文类聚》四十八）



◎　裴邃

邃字渊明，河东闻喜人。齐建武初为府主簿，举秀才，对策高第，除奉朝请，东昏嗣位，为抚军始安王参军，寻奔魏，为司徒属中书郎魏郡太守。天监初自拔还朝，除後军谘议参军，出为辅国将军庐江太守，加右军将军，封夷陵县子。迁冠军长史广陵太守，左迁始安太守，未至郡，迁右军谘议参军豫章王云麾府司马，出为竟陵太守，迁游击将军。又迁假节明威将军、西戎校尉、北梁秦二州刺史，还为给事中、云骑将军、朱衣直阁将军，迁大匠卿。普通中为假节信武将军，除持节北徐州刺史，未之职，迁豫州刺史，进号宣毅将军，卒赠侍中左卫将军，进爵为侯，谥曰烈。



◇　致吕僧珍书

昔阮□颜延，有二始之叹。吾才不逮古人，今为三始，非其愿也。将如之何？（《梁书·裴邃传》，邃传邃左迁始安太守，乃致书於吕僧珍。）



◇　移魏扬州刺史长孙稚

魏始於马头置戍，如闻复欲修白捺旧城。若尔，便稍相侵迫，此亦须营欧阳，设交境之备，今板卒已集，唯听信还。（《魏书·扬□附传》，梁豫州刺史裴邃治合肥，规袭寿春，已纂勒兵士而虑寿春疑觉、遂谬移云。）



◎　裴之横

之横字如岳，邃兄髦之第十三子。为河东王常侍直殿主帅，迁直阁将军。侯景乱，出为贞威将军。元帝承制，除散骑常侍廷尉卿，出为河东内史，迁持节平北将军、东徐州刺史、中护军，封豫宁侯。承圣中除吴兴太守。敬帝承制，除使持节镇北将军徐州刺史，拒萧渊明於东关，败死，赠侍中司空，谥曰忠壮。



◇　答贞阳侯书

之横白足下：定国等至，枉雅诲具，高氏致送之旨，即彼行人，远到京城，大慰，应有成命。但江山□阻，末奉朝廷报辞，第下国之麟趾，先朝所寄，籍彼邻好，义深主祀。自宜单车入境，端委还朝，而朱旆启行，戎旌望国。江东士子，未达高怀。仆早预簪裾，夙叨眷与，弦矢既睽，江淮成阻，青黎裁封。虽继西鸟之辞，白雪在天，岂无北风之叹？但变故纷纷，忠贞宜显，寒松负雪，诚愧节者之徒。劲草疾风，宁忘烈士之概；齐师若反旆淮路，退舍肥水。彼之敬送，止缙绅之徒；此之奉迎，则轩盖而已。伏听朝旨，迟申展敬。之横白。（《文苑英华》六百七十七）



◎　丘仲孚

仲孚字公信，吴兴乌程人。齐永明初选为国子生，举高第，未调，还乡为盗，郡召补主簿，历扬州从事、太学博士、于湖令。父忧去职。明帝即位，起为烈武将军曲阿令，迁山阴令，以赃败。会赦，入梁复为山阴令，治为天下第一。超迁车骑长史长沙内史，徵为尚书右丞，迁左丞，进卫尉卿，历南郡江夏太守，终豫章内史，卒赠给事黄门侍郎，有《皇典》二十卷，《南宫故事》百卷。



◇　答释法云书难范缜神灭论

伏览敕旨，答臣下审《神灭论》。圣照渊深，句括真俗。理超系表，义贯群识。钻奉神猷，伏深舞蹈，惠示，衔戢存眷，丘仲孚白。（《弘明集》十。）



◎　马元和

元和，齐末为兖州刺史，天监初历司农郎。



◇　答释法云书难范缜神灭论

辱告，颁示敕旨，垂答臣下审《神灭论》。窃闻标机之旨，非凡所窥，符神之契，惟仁是极。故众教裴徊，理诣於□善，群经委曲，事尽於开济。伏惟至尊，先天制物，体道裁化，理绝言初，思包象外，攻塞异端，阐道归一，万有知宗，人天仰式。信沧海之舟梁，玄霄之日月也。《神灭》之论，宜所未安。何者？前圣□教，抑引不同，括而言之，理实无二。《易》云：「积善之家，必有馀庆；积不善之家，必有馀殃。」《孝经》云：「生则亲安之，祭则鬼享之。」虽未显论三世，其旨已著，薪尽火灭，小乘权教，妙有湛然，究竟通说。因情即理，理实可依。且慎终追远，民德归厚。礼，有国有家，历代由之，三才之宝，不同降清。神灭之为论，妨政实多，非圣人者无法，非孝悌者无亲，二者俱违，难以行於圣世矣。弟子庸乏，懵於至道，滥蒙颁访，所据凡浅，荷惕之诚，追以无厝。弟子马元和和南。（《弘明集》十）



◎　蔡亻尊

亻尊一作撙，字景节，济阳考城人。宋左光禄兴宗子，仕齐至给事黄门侍郎，入梁终吴郡太守，卒赠金紫光禄大夫，谥康子。



◇　答释法云书难范缜神灭论

辱告，奉宣敕旨答谘《神灭论》。夫神理玄妙，良难该辨，虽复前圣眷言，後英犹惑。睿旨爰释，皎若发蒙。固以陵万古而擅奇，悟方来以不朽。伏奉朝闻，载深□跃。谨以书绅，永祛迷滞。蔡亻尊和南。（《弘明集》十）





卷五十七




◎　刘峻

峻字孝标，初名法武，平原平原人。齐永明中南奔，建武中为豫州府刑狱。梁受禅，召入西省，免，安成王引为荆州户曹参军，以疾去职。居东阳之紫岩山。普通二年卒，门人谥曰玄靖先生，有《世说》注十卷，集六卷。



◇　送橘启

南中橙甘，青鸟所食，始霜之旦，采之风味照座，劈之香雾□巽人。皮薄而味珍，脉不舔肤，食不留滓。甘逾萍实，冷亚冰壶。可以熏神，可以□鲜，可以渍蜜。毯乡之果，宁有此邪。（《橘录》）



◇　答郭峙书

闻君子旧矣，但人非豕鹿，转加蓬逝。波骇雨散，动间山川。故无由交羽觞，荐杂佩。睨浮云以搔首，临清风而浩歌。变燧回星，亦云劳止。（《艺文类聚》三十）





◇　追答刘秣陵沼书

刘侯既重有斯难，值余有天伦之戚，竟未致之也。寻而此君长逝，化为异物。绪言馀论，蕴而莫传。或有自其家得而示余者，余悲其音徽未沫，而其人已亡；青简尚新，而宿草将列，泫然不知涕之无从也。虽隙驷不留，尺波电谢，而秋菊春兰，英华靡绝。故存其梗概，更酬其旨。若使墨翟之言无爽，宣室之谈有徵。冀东平之树，望咸阳而西靡；盖山之泉，闻弦歌而赴节，但悬剑空垅，有恨如何！（《文选·刘峻传》，《艺文类聚》三十四。）



◇　与宋玉山元思书

驱马金张之馆，飞盖许史之庐。习匡鼎之说《诗》，骋俗云之雕篆。宾徒波涌，舆轮靡息。当是时也，乐可言哉！然静思夫君，愀焉轸叹。何则？方凿圆枘，□钅吾难从；翔鸟游鱼，蹉檐不狎。是以贾生怀琬琰而挫翮，冯子握□□而铩羽。天诞英逸，独擅民秀。心贞筠箭，德润□璋。信人□□水镜，一性之□范。而荆南雅曲，高音鲜和，河西名骥，灭没谁赏？故若先生者，进有三难，退有三乐。窃观先生，未能鸿翔鸾起，腾霞跻汉，将由囿空桑麻，田无负郭。俯眉翕肩，以斯故尔。今贤弟宾从，抗鳞奋翼，或衣绣江塘，或鸣驺洛渚。连骑方驱，击锺乃食。萼跗若是，吾子复何忧哉，唯当纂两仲之微迹，袭二疏之风流。生与渔父同僖，死葬要离墓侧。金石可碎，声华无寂。斯道坦坦，先生幸其勖与。（《艺文类聚》三十七）



◇　答刘之遴借类苑书

九冬有隙，三馀暇时，多游书圃，代树萱苏，若夫采□□於缃纨，阅微言於残竹，□饫膏液，咀嚼英华，不知地之为舆，天之为盖，靡测回塘，莫辩舆马。乌足以言乎，是用周流坟素，详观图谍，搦管联册，纂兹英奇，蛩蛩之谋，止於善草，周周之计，利在衔翼。故鸠集斯文，盖自缀其漏耳。岂冀藏山之石，播於土大夫哉。（《艺文类聚》五十八）



◇　与诸弟书

任既假以吹嘘，各登清贯，任云亡未几，子侄漂流沟渠，洽等视之悠然不相存赡，平原刘峻，疾其苟且，乃广朱公叔绝交论焉。（《文选广绝交论注》）



◇　与何炯书称刘︳

炯超超越俗，如天半朱霞，□矫矫出尘，如云中白鹤。皆俭岁之粱稷，寒年之纤纩。（《南史》四十九刘︳传，族祖孝标与书称之。）



◇　与举法师书

闻诸行李，高谈徽德；逖听风声，心飞魂竦，无异蕲仙之望石髓，太阴之思龙烛。苍星昏昊，凉云送秋。道胜则肥，固应颐摄。衣裳虹□，帷幕霄露。饵黄菊之落蕊，酌清涧之毖流，旦侯归雁晨凫，暮听羁雌独鹤，神票彡票彡尔，盖象萧史之骑鸣凤，列子之御长风。虽荆卿旁若无人，孝然坚卧冰雪，沈沈隐隐，何以尚之哉！至於驰鹜经囿，翱翔书圃，极龙宫之妙典，弹石室之鸿记。道生伏其天真，曼倩谢其辨物。若乃习是童子，措志雕虫，藻思内流，英华外发。葳蕤秋竹，照曜春松。《爵颂》息明珠之誉，《长门》滥黄金之赏。盛矣美矣，焕其丽乎。昔旅浙河，尝观组缋，不觉纸□笔焚，魂魄斯尽。自兹厥後，两绝□璧，意眷眷於菁华，肠回回於九逝。夫日御停照，不逾隙穴，海若氵贲涌，莫限隈□。以玉抵鹊，昔传馀宝。冀阅清徽，用瘳眩疾。然越民非鬻冠之所，齐国岂奏《韶》之地，望与其进，无贻责焉。（《释藏》轻九，《广宏明集》二十四。）



◇　辩命论并序

主上尝与诸名贤言及管辂，叹其有奇才而位不达。时有在赤墀之下，豫闻斯议，归以告余。余谓士之穷通，无非命也。故谨述天旨。（《梁书》作「大月」）因言其志云：臣观管辂，天才英伟，□璋特秀，实海内之名杰。（《梁书》作「髦杰」）岂日者卜祝之流乎？而官止少府丞，年终四十八。天之报施，何其寡与？然则高才而无贵仕，饕餮而居大位，自古所叹，焉独公明而已哉？故性命之道，穷通之数，夭阏纷纶，莫知其辩。仲任蔽其源，子长阐其惑。至於□冠饔牖，必以悬天有期；鼎贵高门，则曰唯人所召。讠尧□□咋，异端斯起。萧远论其本。而不畅其流，子玄语其流，而未详其本，尝试言之曰：夫通生万物，则谓之道，生而无主，谓之自然。自然者，物见其然；不知所以然，同焉皆得。不知所以得，鼓动陶铸，而不为功，庶类混成，而非其力。生之无亭毒之心，死之岂虔刘之志？坠之渊泉非其怒，升之霄汉非其悦。荡乎大乎，万宝以之化；确乎纯乎，一化而不易。化而不易，则谓之命。命也者，自天之命也。定於冥兆，终然不变。鬼神莫能预，圣哲不能谋。触山之力无以抗，倒日之诚弗能感。短则不可缓之於寸阴，长则不可急之於箭漏。至德未能逾，上智所不免。是以放勋之世，浩浩襄陵，天乙之时，焦金流石。文公□□其尾，宣尼绝其粮。颜回败其丛兰，冉耕歌其《□苡》。夷叔毙淑媛之言，子舆困臧仓之诉。圣贤且犹若此，而况庸庸者乎！至乃伍员浮尸於江流，三闾沈骸於湘渚，贾大夫沮志於长沙，冯都尉皓发於郎署，君山鸿渐，铩羽仪於高云，敬通凤起，摧迅翮於风穴。（《梁书》作「风次」。）此岂才不足而行有遗哉。近世有沛国刘□，□弟□，并一时之秀士也。□则关西孔子，通涉六经，循循善诱，服膺儒行。□则志烈秋霜，心贞昆玉，亭亭高竦，不杂风尘。皆毓德於衡门，并驰声於天地。而官有微於侍郎，位不登於执戟。相次（《梁书》作「相继」。）殂落，宗祀无飨。因斯两贤，以言古则，昔之玉质金相，英髦秀达，皆摈斥於当年，韫奇才而莫用，徼梁书作侯草木以共雕，与麋鹿而同死，膏涂平原，骨填川谷，湮灭而无闻者，岂可胜道哉，此则宰衡之与皂隶，容彭之与殇子，猗顿之与黔娄，阳文之与敦洽，咸得之於自然，不假道於才智。故曰死生有命，富贵在天，其斯之谓矣。

然命体周流，变化非一，或先号後笑，或始吉终凶；或不召自来，或因人以济。交错纠纷，回还倚伏。非可以一理徵，非可以一途验。而其道密微，寂寥忽慌。无形可以见，无声可以闻，必御物以效灵，亦凭人而成象，譬天王之冕旒，任百官以司职。而或者睹汤武之龙跃，谓龛乱在神功，闻孔墨之挺生，谓英睿擅奇响；视彭韩之豹变，谓鸷猛致人爵；见张桓之朱绂，谓明经拾青紫，岂知有方者运之而趋乎。故言而非命，有六蔽焉尔。请陈其梗概：夫靡颜腻理，哆为□为《戚页》额，形之异也，朝秀晨终。龟鹄千岁，年之殊也，闻言如响，智昏菽麦，神之辨也。同知三者，定乎造化，荣辱之境，独曰由人，是知二五，而未识於十，其蔽一也。

龙犀日角，帝王之表，河目龟文，公侯之相。抚镜知其将刑，压纽显其膺录。星虹枢电，昭圣德之符，夜哭聚云，郁兴王之瑞。皆兆发於前期，涣汗於後叶，若谓驱貌虎，奋尺敛，入紫微，升帝道，则未达□冥之情，未测神明之数，其蔽二也。空桑之里，变成洪川；历阳之都，化为鱼鳖。楚师屠汉卒，睢河鲠其流，秦人坑赵士，沸声若雷震。火炎昆岳，砾石与琬琰俱焚，严霜夜零，萧艾与芝兰共尽。虽游夏之英才，伊颜之殆庶，焉能抗之哉？其蔽三也。或曰：明月之珠，不能无类，夏后之璜，不能无考。故亭伯死於县长，相如卒於园令。才非不杰也，主非不明也，而碎结缘之鸿辉，残悬黎之夜色，抑尺之量有短哉？若然者，主父偃、公孙弘，对策不升第，历说而不入，牧豕淄原，见弃州部。设令忽如过隙，溘死霜露，其为诟耻，岂崔马之流乎。及至开东阁，列五鼎，电照风行，声驰海外，宁前愚而後智，先非而终是？将荣悴有定数，天命有志极，而谬生妍蚩，其蔽四也。夫虎啸风驰，龙兴云属，故重华立而元凯升，辛受生而飞廉进。然则天下善人少，恶人多，暗主众，明君寡。而薰莸不同器，枭鸾不接翼。是使浑敦□杌，踵武於云台之上。仲容庭坚，耕耘於岩石之下。横谓废兴在我，无系於天，其蔽五也。彼戎狄者，人面兽心，宴安鸩毒，以诛杀为道德，以蒸报为仁义。虽大风立於青丘，凿齿奋於华野，比於狼戾，曾何足喻。自金行不竞，天地版荡。左带沸唇，乘间电发，遂覆□洛，倾五都，居先生之桑梓，窃名号於中县。与三皇竞其萌黎，五帝角其区宇。种落繁炽，充仞神州。鸣呼，福善祸淫，徒虚言耳。岂非否泰相倾，盈缩递运，而汩之以人，其蔽六也。然所谓命者，死生焉，贵贱焉，贫富焉，治乱焉，祸福焉，此十者，天之所赋也。愚智善恶，此四者，人之所行也。夫神非舜禹，心异朱均，才纟圭中庸，在於所习。是以素丝无恒，玄黄代起。鲍鱼芳兰，入而自变。故季路学於仲尼，厉风霜之节，楚穆谋於潘崇，成杀逆之祸。而商臣之恶，盛业光於後嗣；仲由之善，不能息其结缨。斯则邪正由於人，吉凶在乎命。或以鬼神害盈，皇天辅德。故宋公一言，法星三徙，殷帝自翦，千里来云。若使善恶无徵，未洽斯义。且于公高门以待封，严母扫墓以望丧。此君子所以自强不息也。如使仁而无报，奚为修善立名乎？斯径廷之辞也。夫圣人之言，显而晦，微而婉，幽远而难闻，河汉而不测。（《梁书》作「不极」。）或立教以进庸怠，或言命以穷性灵。积善馀庆，立教也。凤鸟不至，言命也。今以其片言，辩其要趣，何异乎夕死之类，而论春秋之变哉。且荆昭德音，丹云不卷，周宣祈雨，□璧璧斯罄，于叟种德，不逮勋华之高，延年残犷，未甚东陵之酷。为善一，为恶均。而祸福异其流，废兴殊其迹。荡荡上帝，岂如是乎？《诗》云：「风雨如晦，鸡鸣不已」。故善人为善，焉有息哉。夫食稻梁，进刍豢，衣狐貉，袭冰纨，观窈眇之奇舞，听云和之琴瑟，此生人之所急，非有求而为也。修道德，习仁义，敦孝悌，立忠贞，渐礼乐之腴润，蹈先王之盛则，此君子之所急，非有求而为也。然则君子居正体道，乐天知命，明其无可奈何，识其不由智力。逝而不召，来而不距，生而不喜，死而不忄戚，瑶台夏屋，不能悦其神，土室编蓬，未足忧其虑。不充诎於富贵，不遑遑於所欲。岂有史公董相《不遇》之文乎。（《文选》，《梁书·刘峻传》，《艺文类聚》二十一。）



◇　广绝交论

客问主人曰：「朱公叔《绝交论》，为是乎？为非乎？」主人曰：「客奚此之问？」客曰：「夫草虫鸣则阜螽跃，雕虎啸而清风起。故□缦相感，雾涌云蒸，嘤鸣相召，星流电激。是以王阳登则贡公喜，罕生逝而国子悲。且心同琴瑟，言郁郁於兰□，道叶胶膝，志婉娈於埙□。圣贤以此镂金版而镌盘盂，书玉牒而刻钟鼎。若乃匠人辍成风之妙巧，伯子息流波之雅引。范张款款於下泉，尹班陶陶於永夕。骆驿纵横，烟霏雨散。巧历所不知，心计莫能测，而朱益州汨彝叙，粤谟训，捶直切，绝交游，比黔首以鹰□，媲人灵於豺虎，蒙有猜焉，请辨其惑」。主人听然而笑曰：「客所谓抚弦徽音，未达燥湿变响，张罗沮泽，不睹鸿雁云飞。盖圣人握金镜，阐风烈，龙骧蠖屈，从道污隆。日月联璧，赞□□之弘致，云飞电薄，显棣华之微旨。若五音之变化，济九成之妙曲。此朱生得玄珠於赤水，谟神睿而为言。至夫组织仁义，琢磨道德，欢其愉乐，恤其陵夷，寄通灵台之下，遗迹江湖之上，风雨急而不辍其音，霜雪零而不渝其色，斯贤达之素交，历万古而一遇。逮叔世民讹，狙诈飙起，溪谷不能逾其险，鬼神无以究其变。竞毛羽之轻，趋锥刀之末。於是素交尽，利交兴，天下蚩蚩，鸟惊雷骇。然则利交同源，派流则异。较言其略，有五术焉。若其宠钧董石，权压梁窦，雕刻百工，炉捶万物，吐漱兴云雨，呼□翕下霜露，九域耸其风尘，四海叠其熏灼，靡不望影星奔，藉响川骛。鸡人始唱，鹤盖成阴，高门旦开，流水接轸，皆愿摩顶至踵，隳胆抽肠，约同要离焚妻子，誓殉荆卿湛七族。是曰势交，其流一也。富埒陶白，赀巨程罗，山擅铜陵，家藏金穴，出平原而联骑，居里□而鸣锺。则有穷巷之宾，绳枢之士，冀宵烛之末光，邀润屋之微泽。鱼贯凫跃，飒沓鳞萃。分雁鹜之稻梁，沾玉□之馀沥。衔恩遇，进款诚，援青松以示心，指白水而旌信，是曰贿交，其流二也。陆大夫宴喜西都，郭有道人伦东国，公卿贵其藉甚，□绅羡其登仙。加以敛颐蹙额，涕唾流沫，聘黄马之剧谈，纵碧鸡之雄辩。叙温郁则寒谷成暄，论严苦则春丛零叶。飞沈出其顾指，荣辱定其一言。於是有弱冠王孙，绮纨公子，道不挂於通人，声未遒於云阁，攀其鳞翼，丐其馀论，附骐骥之旄端，轶归鸿於碣石。是曰谈交，其流三也。阳舒阴惨，生民大情，忧合欢离，品物恒性。故鱼以泉涸而煦沫，鸟因将死而呜哀。同病相怜，缀河上之悲曲，恐惧置怀，昭谷风之盛典。斯则断金由於湫隘，刎颈起於苫盖。是以伍员濯溉於宰□，张王抚翼於陈相。是曰穷交，其流四也。驰骛之俗，浇薄之伦，无不操权衡，秉纤纩。衡所以揣其轻重，纩所以属其鼻息，若衡不能举，纩不能飞，虽颜冉龙翰凤雏，曾史兰薰雪白，舒向金玉渊海，卿云黼黻河汉，视若游尘，遇同土梗，莫肯费其半菽，罕有落其一毛，若衡重锱铢，纩微票彡撇，虽共工之搜慝，欢兜之掩义，南荆之跋扈，东陵之巨猾，皆为匍匐逶迤，折支舐痔，金膏翠羽将其意，脂韦便辟导其诚。故轮盖所游，必非夷惠之室，苞苴所入，实行张霍之家。谋而後动，毫芒寡忒。是曰量交，其流五也。凡斯五交，义同贾鬻。故桓谭譬之於圜□，林回喻之於甘醴。夫寒暑递进，盛衰相袭。或前荣而後悴，或始富而终贫，或初存而末亡，或古约而今泰。循环翻覆，迅若波澜，此则殉利之情未尝异，变化之道不得一。由是观之，张陈所以凶终，萧朱所以隙末，断焉可知矣。而翟公方规规然勒门以箴客，何所见之晚乎？因此五交，是生三衅：败德殄义，禽兽相若，一衅也。难固易携，雠讼所聚，二衅也。名陷饕餮，贞介所羞，三衅也。古人知三衅之为梗，惧五交之速尤，故王丹威子以□贾楚，朱穆昌言而示绝，有旨哉。有旨哉，近世有乐安任□，海内髦杰，早绾银黄，夙昭民誉。遒文丽藻，方驾曹王，英□寺俊迈，联横许郭。类田文之爱客，同郑庄之好贤。见一善则盱衡扼腕，遇一才则扬眉抵掌。雌黄出其唇吻，朱紫由其月旦。於是冠盖辐凑，衣裳云合，辎□击□彗，坐客恒满，蹈其阃阈，若升阙里之堂，入其奥隅，谓登龙门之阪。至於顾盼增其倍价，翦拂使其长鸣。票彡组云台者摩肩，趋走丹墀者叠迹，莫不缔恩狎，结绸缪，想惠庄之清尘，庶羊左之徽烈。及冥目东粤，归骸洛浦，□帐犹悬，门罕渍酒之彦；坟末宿草，野绝动轮之宾。藐尔诸孤，朝不谋夕，流离大海之南，寄命嶂疠之地。自昔把臂之英，金兰之友，曾无羊舌下泣之仁，宁慕后阝成分宅之德。鸣呼，世路险□，一至於此，太行孟门，岂云□惭绝。是以耿介之士，疾其若斯，裂裳裹足，弃之长鹜，独立高山之顶，欢与麋鹿同群，皎皎然绝其□浊，诚耻之也，诚畏之也。（《文选》《南史》五十九，《艺文类聚》二十一。）



◇　东阳金华山栖志

夫鸟居山上，层巢木末，鱼潜渊下，窟穴泥沙，岂好异哉？盖性自然也。故有忽白璧而乐垂纶，负玉鼎而要卿相。行藏纷纠，显晦□春驳。无异火炎水流，圆动方息。斯则庙堂之与江海，蓬户之与金闺。并然其所然，悦其所悦，鸟足毛羽疮□在其间哉。子生自原野，善畏难狎，心骇云台朱屋，望绝高盖青组。且沾濡雾露，弥愿闲逸。每思濯清濑，息椒丘，寤寐永怀，其来尚矣。蚓专噬壤，民欲天从。爰洎二毛，得居岳穴，所居东阳郡金华山，东阳实会稽西部，是生竹箭。山川秀丽，皋泽□央郁。若其群峰叠起，则接汉连霞，乔林布□，则春青冬绿，迥溪映流，则十仞洞底，肤寸云谷，必千里雨散。信卓荦爽垲，神居奥宅。是以帝鸿游斯铸鼎，雨师寄此乘烟。故涧勒赤松之名，山贻缙云之号。近代江治中奋迅泥滓，王徵士高拔风尘。龙盘凤栖，咸萃兹地。良由碧湍素石，可致幽人者哉。金华山，古马鞍山也，蕴灵藏圣，列名仙谍。左元放称此山云：「可免洪水五兵，可合神丹九转。」金华之首，有紫岩山，山色红紫，因此为称。靡迤坡陀，下属深渚，□□隐嶙，上亏日月。登自山麓，渐高渐峻。垄路迫隘，鱼贯而升。路侧有绝涧，闸闻《广孝》豁。俯窥木杪，焦原石邑，匪独危悬。至山将半，便有广泽大川，皋陆隐赈，予之葺宇，实在斯焉。所居三面，皆迥山周绕，有象郛郭。前则平野萧条，目极通望，东西带二涧，四时飞流泉。清澜微霪，滴沥生响，白波跳沫，汹涌成音，尊漕渎引流，交渠绮错。悬溜泻於轩甍，激湍回於阶砌。供帐无绠汲，盥漱息瓶盆。枫栌椅枥之树，梓柏桂樟之木，分形异色，千族万种。结朱实，包绿果，杌白带，抽紫茎。□肃矗苯尊，捎风鸣籁，垂条□阎户，布叶房栊。中谷涧滨，花蕊攒列。至於青受缓谢，萍生泉动，则有都梁含馥，攘香送芬，长乐负霜，宜男泫露，芙蕖红华照水，皋梦缥叶从风。凭轩永眺，蠲忧亡疾。丘阿陵曲，众药灌丛。地髓抗茎，山筋抽节。金盐重於素璧，玉豉贵於明珠。可以养性消疴，还年驻色。不藉崔文黄散，勿用负局紫刃。翱翱群凤，风胎雨□。绿翼红毛，素缨翠鬣。肃肃毛羽，关关好音，皆驯狎园池，旅食鸡鹜。若乃云□日伺辰，响类钟鼓。鸣□玄候曙，声像琴瑟，玄犭爰薄雾清啭，飞犭吾乘烟永吟，嘈□嘹亮，悦心娱耳。谅所以跨蹑管□。

韬轶笙簧，宅东起招提寺，背岩面壑，层轩引景，邃宇临崖。博敞闲虚，纳祥生白。左瞻右睇，仁智所居。故硕德名僧，振锡云萃，调心七觉，诋诃五尘。郁列戒香，浴滋定水。至於熏炉夜艺，法鼓旦闻，予则ㄢ屣抠衣，躬行顶礼。询道哲人，钦和至教。每闻此河纷梗，彼岸永寂。熙熙然若登春台而出宇宙，唯善是乐，岂伊徒言。寺东南有道观，亭亭崖侧，下望云雨。蕙楼茵榭隐映林篁。飞观列轩，玲珑烟雾。日止却粒之氓，岁集神仙之客。饵星髓，吸流霞，将乃云衣霓裳，乘龙驭鹤。观下有石井，耸峙中涧，雕琢刻削，颇类人工。跃流□泻，氵奔涌泱咽，电击雷吼，骇目惊魂。寺观之前，皆植修竹，檀栾萧瑟，被陵缘阜。竹外则有良田，区畛通接。山泉膏液，郁润肥腴。邓白决漳，莫之能拟。致红粟流溢，凫雁充厌。春鳖旨膳碧鸡，冬覃味珍霜□□。□巾取於丘岭，短褐出自中园。{艹寒}蒋逼侧於池湖，菅蒯骈填於原隰。养给之资，生生所用，无不阜实藩篱，充□刃崖□。岁始年季，农隙时闲，浊醪初酝，□票清新熟。则田家野老，提壶共至。班荆林下，陈《缶尊》置酌。酒酣耳热，屡舞喧呶。盛论箱庾，高谈谷稼。□噱讴歌，举杯相抗。人生乐耳，此欢岂訾。若夫蚕而衣，耕而食。日出而作，日入而息。晚食当肉，无事为贵。不求於世，不忤於物，莫辨荣辱，匪知毁誉。浩荡天地之间，心无怵惕之警。岂与嵇生齿敛，杨子坠阁，较其优劣者哉。（《释藏轻》九《广弘明集》二十七，又略见《艺文类聚》三十六。）



◇　相经序

夫命之与相，犹声之与响。声动乎几，响穷乎应。虽寿夭参差，贤愚不一，其间大较，可得闻矣。若乃生而神睿，弱而能言，八彩光眉，四瞳丽目，斯实天姿之特达，圣人之符表。洎乎日偃月角之奇，龙楼虎踞之美，地静镇於城缠，天关运於掌策，金槌玉枕，磊落相望，伏犀起盖，隐辚交映，井宅既兼，食匮已实，抑亦帝王卿相之明效也。及其深目长颈，颓颜戚《鼻曷》，蛇行鸷立，犭□喙鸟□朱，筋不束体，血不华色，手无春荑之柔，发有寒蓬之悴，或先吉而後凶，或少长乎穷乏，不其悲欤！至如姬公凝负图之容，孔父眇栖遑之迹，丰本知其有後，黄中明其可贵，其闻或跃马膳珍，或飞而食肉，或皂隶晚侯，初形未正，铜岩无以饱生，玉馔终乎饿死：因斯以观，何事非命。（《艺文类聚》七十五）



◇　自序

黉中济济皆升堂，亦有愚者解衣裳。（《南史》四十九。）

余自比冯敬通，而有同之者三，异之者四。何则？敬通雄才冠世，志刚金石。余虽不及之，而节亮慷慨，此一同也。敬通值中兴明君，而终不试用。余逢命世英主，亦摈斥当年，此二同也。敬通有忌妻，至於身操井臼。余有□感室，亦令家道□轲，此三同也。敬通当更始之世，手握兵符，跃马食肉。余自少迄长，戚戚无欢，此一异也。敬通有一子仲文，官成名立。余祸同伯道，永无血胤。此二异也。敬通膂力方刚，老而益壮。余有犬马之疾，阖死无时，此三异也。敬通虽芝残蕙焚，终填沟壑，而为名贤所慕，其风流郁烈芬芳，久而弥盛。余声尘寂漠，世不吾知，魂魄一去，将同秋草，此四异也。所以自力为叙，遗之好事云。（《梁书·刘峻传》）



◎　刘□

□字士光，峻族孙，不仕，谥曰贞节处士，有集八卷。



◇　革终论

死生之事，圣人罕言之矣。孔子曰：「精气为物，游魂为变，知鬼神之情状，与天地相似而不违。」其言约，其旨妙，其事隐，其意深，未可以臆断，难得而精核，聊肆狂瞽，请试言之。夫形虑合而为生，魂质离而称死，合则起动，离则休寂。当其动也，人皆知其神；及其寂也，物莫测其所趣。皆知则不言而义显，莫测则逾辩而理微。是以勋华旷而莫陈，姬、孔抑而不说，前达往贤，互生异见。季札云：「骨肉归於士，魂气无不之。」庄周云：「生为徭役，死为休息。」寻此二说，如或相反。何者？气无不之，神有也。死为休息，神无也。原宪云：「夏后氏用明器，示民无知也。殷人用祭器，示民有知也，周人兼用之，示民疑也。」考之记籍，验之前志，有无之辩，不可历言。若稽诸内教，判乎释部，则诸子之言可寻，三代之礼无越。何者？神为生本，形为生具，死者神离此具，而即非彼具也。虽死者不可复反，而精灵递变，未尝灭绝。当其离此之日，识用廓然，故夏后明器，示其弗反。即彼之时，魂灵知灭，故殷人祭器，显其犹存，不反则合乎庄周，犹存则同乎季札，各得一隅，无伤厥义。设其实也，则亦无，故周人有兼用之礼，尼父发游魂之唱，不其然乎。若废偏携之论，探中途之旨，则不仁不智之讥，们是乎可息。夫形也者，无知之质也；神也者，有知之性也。有知不独存，依无知以自立，故形之於神，逆旅之馆耳。及其死也，神去此而适彼也。神已去此，馆何用存？速朽得理也。神已适彼，祭何所祭？祭则失理，而姬孔之教不然者，其有以乎！盖礼乐之兴，出於浇薄，俎豆缀兆，生於俗弊。施灵筵，陈棺椁。」设馈猷，建丘陇，盖欲令孝子有追思之地耳，夫何补於已迁之神乎？故上古衣之以薪，弃之中野，可谓尊卢、赫胥、皇雄、炎帝蹈於失理哉，是以子羽沈川，汉伯方圹，文楚黄壤，士安麻索，此四子者，得理也，忘教也，若从四子而游，则平生之志得矣。然积习生常，难卒改革，一朝肆志，傥不见从。今欲翦截烦厚，务存俭易。进不裸尸，退异常俗，不伤存者之念，有合至人之道。孔子云：「敛首足形，还葬而无椁，斯亦贫者之礼也，余何陋焉。且张奂止用幅巾，王肃唯盥手足，范冉殓毕便葬，奚珍（《南史》作爰珍）无设筵几，文度故舟为椁，子廉牛车载柩，叔起诫绝坟陇，康成使无卜吉。此数公者，尚或如之，况於吾人，而当华泰！今欲仿佛景行，以为轨则，傥合中庸之道，庶免徒费之讥，绝不须复魄。（《南史》作「复魂」。）盥洗而敛。以一千钱市治棺，单故裙衫，衣巾枕履。此外送往之具，棺中常物，及馀阁之祭，一不得有所施。世多信李、彭之言，可谓惑矣。余以孔、释为师，差无此惑。敛讫，载以露车，归於旧山，随得一地，地足为坎，坎足容棺，不须□专甓，不劳封树，勿设祭飨，勿置几筵，无用茅君之虚座，伯夷之□于水。其蒸尝继嗣，言象所绝，事止余身，无伤世教。家人长幼，内外姻戚，凡厥友朋，爰及寓所，咸愿成余之志。幸勿夺之。（《梁书·刘□传》。）





卷五十八




◎　周兴嗣

兴嗣字思纂，陈郡项人。世居姑孰，齐建武中举秀才，除桂阳郡丞。梁受禅，为安成王国侍郎，擢员外散骑侍郎，迁给事中，除临川郡丞，复为给事中，有《千字文》一卷，集十卷。



◇　休平赋



◇　白鹤羽扇赋

衔明珠以报德，访在阴而阳止。既来集於卫轩，亦倾舞於吴市。骈瑶翦雪，盈华写洁，通脊似介，点首如翳。萦吹动发，环凉入衣，凄兮若秋之暮，懔兮如雪之飞。（《艺文类聚》六十九）



◎　司马筠

筠字贞素，河内温人。晋谯王承七世孙，师事刘□。齐建武中为奉朝请，迁王府行参军。天监初为本州治中，除暨阳令。入为尚书祠部郎，迁王府谘议，除尚书左丞，出为始兴内史。



◇　皇子为慈母服议

宋朝五服，制皇子服训养母礼，依庶母慈己，宜从小功之制。按《曾子问》云：「子游曰，丧慈母，礼欤？孔子曰，非礼也。古者男子外有傅，内有慈母，君命所使教子也，何服之有？」郑玄注云：「此指谓国君之子也，若国君之子不服，则王者之子不服可知。」又《丧服经》云：「君子子为庶母慈己者。」《传》曰：「君子子者，贵人子也。」郑玄引《内则》三母，止施於卿大夫。以此而推，则慈母之服，上不在五等之嗣，下不逮三士之息，倘其服者，止卿大夫，寻诸侯之子，尚无此服，况乃施之皇子，谓宜依礼刊除，以反前代之惑。（《梁书·司马筠传》）



◇　迎气不用牲议

昆虫未蛰，不以火田，鸠化为鹰，□甸方设。仲春之月，祀不用牲，止□璧皮币，斯又事神之道，可以不杀明矣。况今祀天，岂容尚此。请夏初迎气祭不用牲。（《隋书·礼仪志》二，天监七年，尚书左丞司马筠议，帝从之。）





◇　参议尚书斋祭服

《礼记·玉藻》云：「诸侯玄冕以祭，裨冕以朝。」《杂记》又云：「大夫冕而祭於公，弁而祭於已。」今之尚书，上异公侯，下非卿士，止有朝衣，本无冕服。但既预斋祭，不容同於在朝。宜依太常及博士诸齐官例，著皂衣、绛衤巽中单、竹叶冠，若不亲奉，则不须入庙。（《隋书·礼仪志》六，天监九年，司马筠等参议帝从之。）



◇　量代脯□议

大饼代大脯，馀悉用蔬菜。（《隋书·礼仪志》二，天监十六年十月，左丞司马筠等参议。）





◇　答释法云书难范缜神灭论

辱告，并垂示敕答臣下审《神灭义》。伏读周流，式歌且舞。夫识虑沈隐，精灵幽妙，近步无以追，凡情不能测，外圣知其若此，所以抑而不谈。故涉孔父其尚昏，经姬公其未曙，而碌碌之徒，忘理信目，锥画管窥，异见锋起。苟犭旬离贤之名，遂迷霜露之实，愚惑到此，深可矜伤。我皇道贯幽显，明逾日月，穷天地之极，以尽始终之奥。忌获紫之妨薰朱，恶雉珉之乱凤玉。爰发圣衷，降兹雅义，信足以炎扬妙觉，拯厥沈泥，近照性灵之极，远明孝德之本。实使异学翦其邪心，四方笃其羡慕。谬以多幸，预奉陶均，沐泽饮和，有兼庆跃，流通曲被，佩荷弥深。司马筠呈。（《弘明集》十）



◎　柳恽

恽字文畅，河东解人。齐竟陵王引为法曹，累迁相国右司马，入梁为广州刺史，再为吴兴太守，卒赠侍中中护军将军，有集十二卷。

◇　答释法云书难范缜神灭论

辱告，惠示敕所答臣下《神灭论》。夫指归无二，宗致本一。续故不断，释训之弘规，入室容声，孔经之深旨。中外两圣，影响相符。虽理在固然，而疑执相半。伏奉渊旨，照若发蒙，顾会玄趣，穷神知寂，测情尽状，天地相似。千载阙疑，从春冰而俱泮；一世颠倒，与浮云而俱开。祗诵环徊，永用悬解，存及之顾，良以悲戢，弟子柳恽顿首白。（《弘明集》十）



◇　庾黔娄

黔娄字子贞，新野人，仕齐为本州主簿，迁平西行参军，历编孱陵二县令。入梁为蜀郡太守，终太子侍读散骑侍郎。



◇　答释法云书难范缜神灭论

《孝经》云：「生则亲安之，祭则鬼飨之。」《乐记》云：「明则有礼乐，幽则有鬼神。」诗云：「肃雍和鸣，先祖是听。」《周官·宗伯职》云：「乐九变，人鬼可得而礼。」《祭义》云：「入户忾然，必有闻乎其叹息之声。」《尚书》云：「若云三王有太子之责。」《左传》云：「鲧神化为黄龙，伯有为妖，彭生豕见。」右七条，弟子生此百年，早闻三世，验以众经，求诸故实，神鬼之证，既布中国之书；菩提之果，又表西方之学，圣教相符，性灵无泯，致言或异，其揆惟一。但以圣人之化，因物通感，抑引从急，与夺随机，非会不言，言必成务；非时不感，感惟济物。而参差业报，取舍之途遂分，往还缘集，沦悟之情相舛。狎其小识，晦兹大旨。滞亲闻见，莫辩幽微。此榆枋所以笑九万，赤县所以骇大千，故其宜也。若斯之伦，遂复构穿凿，驾危辩，鼓伪言，煽非学，是谓异端，故宣尼之所害也。我皇继三五而临万机，绍七百以御六辩，勋格无称，道还淳粹。经天纬地之德，左日右月之明，皇王之所未晓，群圣之所不备，亿兆之所宜通，将来之所必至。莫不鬯其玄波，而达其幽致者也。伏览神论，该冠真俗，三才载朗，九服移心，□行蠢蠕，犹知舞蹈。况在生灵，谁不抚节。弟子少缺下帷，尤蔽名理，既符夙志，窃深踊跃。至如百家恢怪，所述良多，搜神灵鬼，显验非一。且般若之书，本明斯义，既魔从所排，趣无兼引，自非格言，孰能取正？略说七条，皆承经典。譬犹秋毫之凭五岳，触氏之附六军，敢沥微尘，只增悚汗。弟子庾黔娄和南。（《弘明集》十。）



◎　许懋

懋字昭哲，高阳新城人，晋徵士询五世孙。仕齐为後军豫章王行参军，转法曹茂才，迁骠骑大将军仪同中记室，除太子步兵校尉。永元中转散骑侍郎兼国子博士。梁受禅，除征西鄱阳王谘议兼著作郎，待诏文德省。出为始平太守。加散骑常侍，转天门太守，中大通三年拜太子中庶子，卒，有《述行记》四卷，集十五卷。



◇　答敕问雩祭燔柴

敕问：「凡求阴阳，应各从其类，今雩祭燔柴，以火祈水，意以为疑。」懋答曰：「雩祭燔柴，经无其文，良由先儒不思故也。按周宣《云汉》之诗曰：「上下奠瘗，靡神不宗。」毛注云：「上祭天，下祭地，奠其币，瘗其物。」以此而言，为旱而祭天地，并有瘗埋之文，不见有燔柴之说。若以祭五帝必应燔柴者，今明堂之礼，又无其事。且《》礼又云：「埋少牢以祭时。」时之功是五帝，此又是不用柴之证矣。昔雩坛在南方正阳位，有乖求神；而巳移於东，实柴之礼犹未革。请停用柴，其牲牢等物，悉从坎瘗，以符周室《云汉》之说。（《梁书·许懋传》）





◇　封禅议

臣案舜幸岱宗，是为巡狩，而郑引《孝经钩命决》云：「封於太山，考绩柴燎，禅乎梁甫，刻石纪号。」此纬书之曲说，非正经之通义也。依《白虎通》云：「封者，言附广也。禅者，言成功相传也。」若以禅授为义，则禹不应传启，至桀十七世也，汤又不应传外丙，至纣三十七世也，又《礼说》云：「三皇禅奕奕，谓盛德也。五帝禅亭亭，特立独起於身也。三王禅梁甫，连延不绝，父没子继也。」若谓「禅奕奕为盛德者，古义以伏羲、神农、黄帝，是为三皇。伏羲封太山，禅云云，黄帝封太山，禅亭亭，皆不禅奕奕，而云盛德，则无所寄矣。若谓五帝禅亭亭，特立独起於身者，颛顼封泰山，禅云云，帝喾封泰山，禅云云，尧封太山，禅云云，舜封太山，禅云云，亦不禅亭亭，若合黄帝以为五帝者，少昊即黄帝子，又非独立之义矣。若谓三王禅梁甫，连延不绝，父没子继者，禹封太山，禅云云，周成王封太山，禅社首，旧书如此，异乎《礼说》，皆道听所得，失其本文。假使三王皆封太山禅梁甫者，是为封太山则有传世之义，禅梁甫则有揖让之怀，或欲禅位，或欲传子，义既矛盾，理必不然。又七十二君，夷吾所记，此中世数，裁可得二十馀主：伏羲、神农、女娲、大庭、柏皇、中央、栗陆、骊连、赫胥、尊卢、混沌、昊英、有巢、朱襄、葛天、阴康、无怀、黄帝、少昊、颛顼、高辛、尧、舜、禹、汤、文、武，中间乃有共工，霸有九州，非帝之数，云何得有七十二君封禅之事？且燧人以前，至周之世，未有君臣，人心淳朴，不应金泥玉检，升中刻石。燧人、伏羲、神农三皇，结绳而治，书契未作，未镌文告成。且无怀氏，伏羲後弟十六主，云何得在伏羲前封太山禅云云？夷吾又曰，「惟受命之君，然後得封禅。」周成王非受命君，云何而得封太山禅社首？神农与炎帝是一主，而云神农封太山禅云云。炎帝封太山禅云云，分为二人，妄亦甚矣。若是圣主，不须封禅；若是凡主，不应封禅。当时齐桓欲行此事，管仲知其不可，故举怪物以屈之也。秦始皇登太山中坂，风雨暴至，休松树下，封为五大夫，而事不遂。汉武帝宗信方士，广召儒生，皮弁缙绅，射牛行事，独与霍嬗俱上，既而子侯暴卒，厥足用伤。至魏明使高堂隆撰其礼仪，闻隆没，叹息曰：「天不欲成吾事，高生舍我亡也。」晋武太始中，欲封禅，乃至太康，议犹不定，竟不果行。孙皓遣兼司空董朝、兼太常周处至阳羡封禅国山。此朝君子，有何功德？不思古道，而欲封禅，皆是主好名於上，臣阿旨於下也。夫封禅者，不出正经，惟《左传》说「禹会诸侯於涂山，执玉帛者万国。」亦不谓为封禅。郑玄有参、柴之风，不能推寻正经，专信纬侯之书，斯为谬矣。盖《礼》云：「因天事天，因地事地，因名山升中於天，因吉士享帝於郊。」燔柴岱宗，即因山之谓矣。故《曲礼》云，「天子祭天地」是也，又祈谷一，报谷一，礼乃不显祈报地，推文则有。《乐记》云：「大乐与天地同和，大礼与天地同节，和故百物不失，节故祀天祭地。」百物不失者，天生之，地养之，故知地亦有祈报，是则一年三郊天，三祭地。《周官》有员丘方泽者，总为三事，郊祭天地，故《小宗伯》云：「兆五帝於四郊，」此即《月令》迎气之郊也，《舜典》有「岁二月东巡狩，至於岱宗，」夏南、秋西冬北，五年一周，若为封禅，何其数也。此为九郊，亦皆正义，至如大旅於南郊者，非常祭也。《大宗伯》，「国有大故，则旅上帝。」《月令》云：「仲春玄鸟至，祀於高礻某」。亦非常祭，故《诗》云：「克□克祀，以弗无子。」并有雩祷，亦非常祭。《礼》云：「雩，□水旱也。」是为合郊天地有三，特郊天有九，非常祀又有三。《孝经》云：「宗祀文王於明堂，以配上帝。」雩祭与明堂，虽是祭天，而不在郊，是为天祀有十六，地祭有三，惟大□祀，不在此数。《大传》云：「王者□其祖之所自出，以其祖配之。」异於常祭，以故云大於时祭。案《系辞》云：「易之为书也，广大悉备。有天道焉，有地道焉，有人道焉，兼三才而两之，故六。六者非他，三才之道也。」《乾彖》云：「大哉乾元，万物资始，乃统天。云行雨施，品物流形，大明终始，六位时成。」此则应六年一祭，坤元亦尔。诚敬之道，尽此而备。至於封禅，非所敢闻。（《梁书·许懋传》，时有请封会稽禅国山者，懋以为不可，因建议。）





◇　驳明堂仪注

《礼》云：大裘而冕，祀昊天上帝亦如之。良由天神尊远，须贵诚质。今泛祭五帝，理不容文。（《梁书许懋传》）



◎　谢广

广，齐末为祠部郎，入梁。



◇　时祭东城庙议

初祭是四时常祭，首月既不可移易。宜依前克日於东庙致齐。（《隋书·礼仪志》二，中兴二年四月，梁武即皇帝位祠部郎谢广又议，帝从之。）



◎　陆玮

玮仕齐，入梁为国子博士。



◇　郊祀一献议

宗祧三献，义兼臣下，上天之礼，主在帝王，约理申义，一献为允。（《隋书·礼仪志》一，天监七年，帝以一献为质，三献则文事天之道理，不应然诏下详议。博士陆玮，明山宾礼官司马□，以为云云，自是天地之祭皆一献。）



◇　郊祀服章议

祭天犹存埽地之质，而服章独取黼黻为文，於义不可。今南郊神座，皆用仙席，此独莞类，未尽质素之理。宜以稿秸为下籍，蒲越为上席。又《司服》云：「王祀昊天，服大裘。」明诸臣礼不得同。自魏以来，皆用衮服，今请依古，更制大裘。（《隋书·礼仪志》一，天监七年。）





◇　又议

寻大裘之制，唯郑玄注《司服》云：「大裘，羔裘也。既无所出，未可为据」，案六冕之服，皆玄上□下，今宜以玄、缯为之，其制式如裘，其裳以□，皆无文绣，冕则无旒。（同上）



◎　明山宾

山宾字孝若，平原鬲人。宋齐徵士僧绍子，仕齐为州从事史、奉朝请、始安王遥光抚军行参军、广阳令。梁台建，历相府田曹参军尚书驾部郎，迁治书侍御史右军记室参军，天监初选为五经博士，迁北中郎谘议参军、中书侍郎、国子博士、太子率更令、中庶子，出为持节征远将军北兖州剌史。普通中，历太子右卫率、给事中、御史中丞、黄门侍郎、司农卿、散骑常侍，领青冀二州大中正东宫博士兼国子祭酒，假节行北兖州事，大通元年卒，年八十五，赠侍中信威将军，谥曰质子。有《吉礼仪注》二百六卷，录一卷，《礼仪》二十卷，《孝经丧礼服义》十五卷。



◇　荐朱异表

窃见钱唐朱异，年时尚少，德备老成，在独无散逸之想，处暗有对宾之色，器字弘深，神表峰峻。金山万丈，缘陟未登，玉海千寻，窥映不测。加以□璋新琢，锦组初构，触响铿锵，值采便发。观其信行，非惟十室所稀，若使负重遥途，必有千里之用。（《梁书朱异传》）



◇　郊不应裸议

《表记》，天子亲耕，洁盛□鬯，以事上帝。盖明堂之裸耳，郊不应裸。（《隋书·礼仪志》一，天监三年，博土明山宾议帝从之。）



◇　省牲牵牲赞牲议

案郊庙省牲日，则廪牺令牵牲，太祝令赞牲，祭之日，则太尉牵牲。《郊特牲》云：「社者神地之道，国主社稷，义实为重。今公卿贵臣，亲执盛礼，而令微吏牵牲，颇为轻末。且司农省牲，又非其义，太常礼官，实当斯职。礼，祭社稷无亲事牵（《通典》作「无亲牵牲」。）之文，谓宜以太常省牲，廪牺令牵牲，太祝令赞牲。（《隋书·礼仪志》二，天监四年，明山宾议，又见通典四十五。）



◇　二郊同日议

伏寻制旨，周以建子祀天，五月祭地。殷以建丑祀天，六月祭地。夏以建寅祀天，七月祭地。自顷代以来，南北二郊，同用夏正。（《隋书·礼仪志》一，天监五年明山宾称云云诏更详议。）



◇　又议

二仪并尊，三朝庆始，同以此日，二郊为允。并请迎五帝於郊，皆以始祖配飨，及郊庙受福。唯皇帝再拜，明上灵降祚，臣下不敢同也。（同上诏并依议）



◇　裸用鸡彝牛彝议

尊彝之制，祭图惟有三樽，一曰象樽，周樽也。二曰山□，夏樽也。三曰著樽，殷樽也。徒有彝名，竟无其器。直酌象樽之酒，以为□瓒之实。窃寻裸重於献，不容共樽，宜循彝器，以备大典。案礼器有六彝，春祠夏礻勺，裸用鸡彝鸟彝，王以□瓒初裸，后以璋瓒亚裸。故春夏两祭，俱用二彝。今古礼殊，无复亚裸。止循其二，春夏鸡彝，秋冬牛彝，庶礼物备也。（《隋书·礼仪志》二，天监五年，明山宾议。）



◇　又议

臣愚管不奉明诏，则终年乖舛，案鸟彝是南方之物，则主火位，木生於火，宜以鸟彝春夏兼用。（同上，帝曰：鸡是金禽，亦主巽位，但金火相伏，用之通夏，於义为疑，山宾云云，帝从之。）





◇　迎气服大裘议

《周官》，祀昊天以大裘，祀五帝亦如之。顷代郊祀之服，皆用衮冕。是以前奏迎气祀五帝，亦服衮冕，愚谓迎气祀五帝，亦宜用大裘，礼俱一献。（《隋书·礼仪志》二，天监八年，明山宾议，帝从之。）





◇　答释法云书难范缜神灭论

辱告。惠示敕旨答臣下审《神灭论》。源深趣远，岂鹿兔所测？随类得解，或亦各欣其所见。奉以周旋不胜舞跃。法师学冠一时，道叶千载，起予之寄，允在明德。想弘宣妙旨，无复遗蕴邪？弟子业谢专经，智非通议，岂能仰述渊猷，赞扬风教。论者限以视听，岂达旷远？目睹百年，心惑三世。谓形魄既亡，神魂俱灭，斯则既违释典，复乖孔教矣。焉可与言至道语妙理者哉！夫明则有礼乐，幽则有鬼神。是以孔宣垂范，以知死酬问，周文立教，以多才代终。《诗》称三后在天，《书》云祖考来格。且濠上英华，著方生之论；柱下睿哲，称其鬼不神。为薪而火传，交臂而生谢。此皆陈之载籍，彰彰甚明者也。夫缘假故有灭。业造故无常，是以五阴合成，终同烟尽，四微虚构，会均火灭，窃谓神明之道，非业非缘，非业非缘，故虽迁不灭，能缘能业。故苦乐殊报，此能仁之妙唱，缙绅之所抑也。虽教有殊途，理还一致。今弃周孔之正文，背释氏之真说，未知以此，将欲何归。正法住世，尚有断常之说。况像法末流，而无异端之论。有神不灭，乃三圣同风。虽典籍著明，多历年所，通儒硕学，并未能值。皇上智周空有，照极神源，爰发圣衷，亲染神翰。弘奖至教，启悟重昏。令夫学者永□疑惑，眷逮不遗，使得预餐风训，沐浴顶戴，良兼欣戢，明山宾和南。（《弘明集》十）



◎　周舍

舍字升逸，汝南安成人，齐太学博士□子。为太学博士，迁後军行参军丹阳主簿。梁台建，为太常，及受禅，拜尚书祠部郎，历後军记室参军秣陵令，入为中书通事舍人，迁太子洗马、散骑常侍、中书侍郎、鸿胪卿、尚书吏部郎、太子右卫率、右卫将军、明威将军、右骁骑将军、除侍中，领步兵校尉、迁员外散骑常侍太子左卫率加散骑常侍，迁太子詹事。普通五年卒，赠侍中护军将军，谥曰简子，有集二十卷。



◇　改奏三夏议

礼：「王入奏王夏。」大祭祀与朝会，其用乐一也。而汉制皇帝在庙，奏永至乐，朝会之日，别有皇夏，二乐有异，於礼为乖，宜除永至，还用皇夏。又礼尸出入奏《肆夏》，宾入大门奏《肆夏》，则所设唯在人神，其与迎牲之乐，不可滥也。宋季失礼，顿亏旧则，神入庙门，遂奏昭夏，乃以牲牢之乐，用接祖考之灵，斯皆前代之深疵，当今所宜改也。（《隋书·音乐志》上，天监初，周舍议以为。）



◇　元会受玉议

案《周礼·冢宰》，大朝觐，赞玉币，尚书古之冢宰，顷王者不亲抚玉，则不复须冢宰赞助。寻尚书主客曹郎，既冢宰隶职。今元日五等奠玉既竟，请以主客郎受，郑玄注《觐礼》云：「既受之後，出付玉人於外。」汉时，少府职主□璧，请主客受玉，付少府掌。（《隋书·礼仪志》四天监六年，诏元日受五等贽圭璧并量付所司，周舍云云，又见《通典》七十。）





◇　金辂议

金辂为斋车，本不关於祭祀。（《通典》六十四，天监七年，帝据周礼，玉辂以祀，金辂以宾，今祀乘金辂，诏下详议，周舍谓云云。）



◇　衮服议

诏旨以王者衮服，宜画凤皇，以示差降。按礼：有虞氏皇而祭，深衣而养老。郑玄所言，皇则是画凤皇羽也，又按礼所称杂服，皆以衣定名，犹加衮冕，则是衮衣而冕，明有虞言皇者，是衣名，非冕明矣。画凤之旨，事实灼然。（《隋书·礼仪志》六，天监七年，周舍议，制可，又见通典六十一。）



◇　安成始兴二王为慈母服议

贺彦先称：「慈母之子，不服慈母之党，妇又不从夫而服慈姑，小功服无从故也。」庾蔚之云：「非徒子不从母而服其党，孙又不从父而服其慈母。」由斯而言，慈祖母无服明矣。寻门内之哀，不容自同於常，按父之祥礻覃，子并受吊。今二王诸子，宜以成服日，单衣一日，为位受吊。（《梁书·司马筠传》，天监七年，安成太妃陈氏薨，安成王秀始兴王担、并以慈母表解职，舍人周舍议，又《南史》七十一。）





◇　又议

《礼》云：缟冠玄武，子姓之冠，则世子衣服，宜异於常，可著细布衣，绢为领带，三年不听乐，又礼及春秋，庶母不世祭，盖谓无王命者耳，吴太妃既朝命所加，得用安成礼秩，则当□庙，五世亲尽乃毁。陈太妃命数之重，虽则不异，慈孙既不从服，庙食理无传祀，子祭孙止，是会经文。（《梁书·司马筠传》，又南史七十一。）



◇　释奠会议

释奠仍会，既惟大礼。请依东宫元会，太子著绛纱礻暴。乐用轩悬，预升殿坐者，皆服朱衣。（《隋书·礼仪志》四，天监八年，皇太子释奠周舍议。）



◇　丹阳琅邪二郡断搜捕议

《礼》云：君子远庖厨，血气不身翦，见生不忍其死，闻声不食其肉。此皆即目兴仁，非关及远，三躯之礼，向我者舍，背我者射。（《广弘明集》二十六）



◇　鼎铭

天下宁康，异方同轨。九牧作贡，百司咸理。范金铸器，戒镇阶所。波圆月镜，传之无已。（《艺文类聚》七十三）



◎　司马□

□字元素，河内温人。仕齐为奉朝请，迁王府行参军。天监初掌治嘉礼，除尚书祠部郎中，历步兵校尉兼中书通事舍人，迁正员郎镇南谘议参军，进尚书右丞。出为仁威长史长沙内史，还除云骑将军御史中丞。出为宣毅南康王长史，行府国并石头戍事，迁明威将军晋安王长史，有《嘉仪礼注》一百十二卷，录三卷，集九卷。



◇　东宫乐议

既於崇正殿宴会，太子临座，其事重，宜依礼会奏金石轩悬之乐。（《通典》一百四十七，天监六金，仁威府长史司马□议。）



◇　答释法云书难范缜神灭论

辱告，惠示敕难灭性论。窃以洪波慈被，道冠众灵，智照渊凝，理绝群古。七禅八慧之辨，三空四谛之微。故以焕乎载籍，炳於通诰也。所以优陀云喻，如百首齐音；同赞妙觉，尚不能言万分之一矣。夫业生则报起，因往而果来，虽义微而事著，亦理幽而证显。自近可以知远，寻迩可以探遐。譬如日月悬天，无假离朱之目。鸣钟在耳，不劳子期之听。而议者自昏，迷途难晓。苟犭旬所怀，坐颠坑阱。伏览皇上令旨，理妙辞缛，致极钩深，究至寂而更阐，启幽途而还晰。虽复列圣齐镳，群经联奥。灵山金口，禅冰玉舌，终不能舍此以求通，违兹而得正信哉。澡江汉之波，尘滓以涤。导德齐礼，还风反化。法俗兼通，於是乎在。付此言展，方尽述赞，弟子司马□呈。（《弘明集》十）





卷五十九




◎　柳忄登

忄登字文渊，河东解人，齐尚书令左光禄大夫世隆第四子。历给事黄门郎太子中庶子，後为始兴王镇北长史，随府迁镇西长史蜀郡太守。天监十二年卒，赠宁远将军豫州刺史，有集六卷。



◇　赋体

飞辔竦兮不停阴，徂川逝兮无暂舍。白日出兮烁晚辰，春雷奋兮动兰夜。窃匪报於储闱，叨洪恩於良驾。何眇身之多幸，濯微缨於唐化。（艺文类聚五十六。）



◇　答释法云书难范缜神灭论

辱告，惠示敕答臣下审《神灭论》。渊旨冲邈，理穷几奥。窃以修因趣果，神无两识，由道得灭，佛惟一性。殷人示民有知，孔子祭则神在，或理传妙觉，或义阐生知，而杨墨纷纶，徒然穿凿，凝滞逐往，将掩名教。圣情玄鉴，理证无间。振领持纲，舒张毛目。抑扬三代，汲引同归。实假双□，朗然无碍。伏奉循环，疑吝俱尽，来告存及，悲抱惟深，柳忄登顿首白。（《弘明集》十）



◎　谢绰

绰，陈郡阳夏人，天监初廷尉卿，终少府卿，有《宋拾遗》十卷，集十一卷。

◇　答释法云书难范缜神灭论

绰和南，辱告。蒙示敕答臣下审《神灭论》。伏览渊谟，用清魂府，既排短说，实启群疑。窃惟人生最灵，神用不极，上则知来藏往，次乃邻庶入几。以此观之，理无可灭。是以巨儒伸其祀事，大慈照其生缘，内外发明，已足□滞。况复天诲谆谆，引谕弥博，弘资始於黔黎，导识业於情爽，固令开蒙出障，坐测重玄，异端既绝，正路斯反。论者惭其墨守，范氏悟其膏盲，预在有识，孰不击赞。但弟子徒怀游圣，终懵管窥，顶奉戴跃。永欢荫诱，谢绰和南。（《弘明集》十）



◎　庾咏

咏，仕齐未详，天监累迁太常卿。

◇　答释法云书难范缜神灭论

辱告，惠示至尊答臣下《神灭论》。伏览未周，烟云再廓。窃惟蠕动有知。草木无识，神灭瞽论，欲以有知，同此无识，乃谓种智。亦与形骸俱尽，此实理之可悲。自非德合天地，均大域中，属反流之日，值饮化之几，则二谛之言，无以得被，三世之谈，几乎息矣。圣上愍此四生，方沦六道，研校孔释，其相提证。使穷陆知海，幽都见日。至言与秋阳同朗，群疑与春冰俱释。虽发论弘道，德感冲襟，而预闻训诱，俯欣前业。法师服膺法门，深同此庆，谨当赞味吟诵，始终无□攵，弟子庾咏和南。（《弘明集》十）



◎　王琳

琳字孝璋，琅邪人。举南徐州秀才，尚义兴公主，拜驸马都尉，累迁中书侍郎员外散骑常侍，终司徒左长史。（案後梁别有王琳，见卷六十八。）



◇　答释法云书难范缜神灭论

辱告，惠示至尊答臣下审《神灭论》。谨罄庸管，恭览圣制，声溢金石，理洞渊泉，义贯六爻，言该三世，足使僻学知宗，迷途识反。弟子生幸休明，身叨渥泽，复得倾耳天上，拭目神藻，凫□之诚，良无纪极。猥惠颁逮，铭跃惟重。弟子王琳答。（《弘明集》十）



◎　王锡

锡字公嘏，琳第二子。天监中为国子生，除秘书郎，历太子舍人洗马，封永安侯，除晋安王友。普通初转中书郎，迁给事黄门侍郎尚书吏部郎中，去职，时年二十四。中大通六年卒，赠侍中，谥曰贞子。



◇　宿山寺赋

脂车秣驷，薄暮来游，入界道而辽朗，息祗树而淹留。惟基构之所处，实显敞而高居；延层轩之迢递，属广庑之踟蹰，差绣□而而反宇，列缇柱而承隅。尔乃陟飞陛於峻□皮，登步□阎於绝顶。既中天而升降，亦攀云而游聘，宇阴阴而怡旷，阶肃肃而虚静。朗华锺之妙音，曜光灯之清影。其房则开窗木未，浮柱山丛；引含光之澄月，纳自远之轻风，因明兮目极，凭迥兮望通，平原兮无际，连山兮不穷。识生烟於岫里，眄列树於岳中，树陵危而秀色，烟出远而浮空，情迢遥於原野，心放旷於帘栊，夜悠悠而何期，露□□而渐落。玩一叶之流萤，聆九野之鸣鹤。盥泉兮藉芳杜，入谷兮佩滋兰。静啸兮疏烦想，独往兮恣游盘。信一致之易息，岂万物之能干？就薄帷而安夜寝，乃高枕而极星阑。（《广弘明集》二十九上）



◎　王希聃

希聃，天监初庐陵太守。



◇　奏闻获铜瑞敛

薄伐凶丑，而龙渊耀质，凶奴将灭，白旗表徵。（《御览》三百四十二引《梁书》，天监五年，庐陵太守王希聃於高昌县获铜瑞敛二口，以闻云云，案今《梁书·武帝纪》，天监五年四月丙申，庐陵高昌之仁山获铜敛二，不载王希聃奏，梁中书郎谢吴有《梁书》一百卷，《隋志》仅存四十九卷，《御览》所引，盖谢吴本也。）



◎　张缅

缅字元长，范阳方城人，武帝舅弘策子。天监初袭丹阳县侯，起家秘书郎，历淮南武陵二郡太守御史中丞，卒赠侍中，有《晋书》钞三十卷。

◇　答释法云书难范缜神灭论

寻三世萧然，二果昭著，安可惑六尘而不晓，迷五途而长没。以为形谢神灭，骸亡识朽。此外道之邪见，岂可御瞿昙之正法？所谓轻尘一旅，敌堂堂之锋，辄驰驽骀，与骐骥而并行。恐长劫有尽，领虫方至，一身死坏，复受一身。精神无异，人畜随缘，《涅□》明文，瑞应高说。主上圣照幽深，镜察潭远。譬两祭而知不灭，喻妄作於背亲；义随八引而舛入，言比性道而难闻。弟子少游弱水，受戒樊邓，师白马寺期法师，屡为设生死之深趣。亟说精神之妙言，尔来归心，绝此疑想，复睹斯判，益破魔徒，非但闻觌於今，方欲结缘於後。徒知归信，暗比求名，猥惠沾示，深承眷笃，弟子张缅和南。（《弘明集》十）



◎　陆琏

琏，里系未详，武帝诏修五礼，以琏及贺□、严植之，明山宾、沈宏为五经博士，有《军礼仪》注一百九十卷，录二卷。



◇　答释法云书难范缜神灭论

琏白，逮告，垂示敕答臣下审《神灭论》。伏读天旨，照镜尘蒙。弟子门宗三宝，少奉道训，虽诚归至教，识暗玄津。谨寻内外群圣，开引殊文，如来说三乘。以标一致，言二谛以悟滞方。先王铨五礼以通爱敬，宣六乐以导性灵，或显三世以徵因果，或明神感以验应实，岂可顿排神源，永绝缘识者哉！若然，则善恶之报虚陈，祭敬之设为妄，求之情理，其可安乎？而昧惑之徒，尚多偏执。是以圣明玄览，游神妙门，动言出理，皎若朝晖，发文显证。朗如宵烛，顿足开建愚昏。忄匿信凡鄙者也。伏习诏旨，综检心源，谨裁还白，不宣□舞。弟子陆琏呈。（《弘明集》十）



◎　沈宏

宏，吴兴武康人，天监初五经博士，有《春秋经解》六卷，《春秋文苑》六卷，《春秋嘉语》六卷，《春秋五辨》二卷。



◇　答释法云书难范缜神灭论

弟子宏稽首和南，辱告。伏览敕答臣下审《神灭论》。夫惟机难晓，用晦易昏，自非凝神斯鉴，探颐斯朗，岂能拯重□於有惑，岂能运独见於无明？窃惟大圣御宇，上德表物，垂法云以湛润，开慧日而增晖，远比溟海，近譬井干。粤今遂古，孰能识乎此焉！至如经喻，雀飞瓶在，火灭字存，礼云非类弗歆，祭乃降祉。且梦兰以授郑穆，结草以抗杜回。凡此群列，不可悉纪。又五道递往，六度同归，皆神之显验，不灭之幽旨。但郄克□足，岂从邯郸比踪？卢敖捷至，宁与若士齐迹。今仰坠五藻，俯逮阐提，所谓若披重雾以攀合璧，出幽夜而眄烛龙。短绠爰汲，望澜觇海，实欢喜顶戴。若无价宝珠，沈宏顿首和南。（《弘明集》十）



◎　颜缮

缮，天监初累迁光禄勋。



◇　答释法云书难范缜神灭论

猥枉明诰，颁述敕旨，审神不灭，以答臣下。理据萧然，表里该妙。所以慧现独宣，舟梁含气。夫目所不睹，帷屏为隔，耳所不闻，遐迩致拥，不得以不闻不见，便谓无声无物。今欲诘内教，当仗外书，外书不殊，内教兹现。《书》云：「魂气无所不之。」佛经又曰：「而神不灭。」既内外符同，神在之事，无所多疑。疑其灭者，即蜉蝣不知晦朔，蟪蛄之非春秋，宁识大椿之永久，日月之无穷。主上圣明超古，微妙通神。三世之旨有证，孝飨之理斯光，苍生管见，已晦而复晓，晚俗沦冥，既迷而更悟。弟子宿植逢幸，预从餐道，投心慈氏，归敬诚深。惟孱来缘可期，载怀凫藻而已，弟子颜缮吴。（《弘明集》十）



◎　孙挹

挹，天监初为仓部郎中。



◇　答释法云书难范缜神灭论

辱告，惠示敕答臣下审《神灭论》。伏奉欣仰，喜不自支。夫江海渊旷，非井蛙所达；泊然入定，岂外道能干。故一毛不动，则众邪退散，舟航既济，而彼岸斯登。圣后体蕴二仪，德兼三代，抚灵机而总极，秉上智以调民。发号施令，则风行草偃；临朝尊默，而化动如神。隆五帝以比踪，超万劫其方永，犹复震金声於指掌，降妙思以发蒙。理既仰而方深，趣弥钻而逾远，均宝珠於无价，齐莲华之不尘。孝敬被乎群黎，训范侔於先圣，□支行喘息，同识斯欢，□飞蠕动，共陶兹庆。班告来临，用深荣荷。谨顶受书绅，永启庸惑。弟子孙挹和南。（《弘明集》十）



◎　刘洽

洽，天临初太子中舍人。



◇　答释法云书难范缜神灭论

辱告，奉觌敕旨所答臣下审《神灭论》。伏披素札，仰瞻玄谈，文贯韶夏，义测爻系，衰括经典，牢笼述作，弘彼正教，垂之方简，希夷卓尔，难得而闻。斟酌贤圣，剖破毫发，兼通内外之涂，语过天人之际矣。自非体兹至德，思与神会；岂能深明要道，人知企及。谨书诸绅，永以为佩，泠乎既人，照若发蒙，比故修诣，共伸讲复也。弟子刘洽顿首呈。（《弘明集》十）



◎　王仲欣

仲欣，天监初为建康令。

◇　答释法云书难范缜神灭论

仲欣白。辱告，惠示诏所答臣下审《神灭论》。伏读渊丽，□不胜跃。皇帝睿性自天，机神独远，五体外照，三明内映。金轮徐转，则道济八弦；玉瓒既陈，则孝隆七庙。开慧日於清汉，垂法云於大千，如在之义，重阐兹晨。常住之明，永证来劫。故以德冠百王，声高万古。弟子栖心法门，崇信大典，舞蹈之诚，独深凫藻，王仲欣和南。（《弘明集》十）



◎　沈绲

绲为豫章王功曹参军。

◇　答释法云书难范缜神灭论

绲和南，弟子窃以为交求之道，必取与为济，至於渎蒙不告，则空致憧憧。傥鱼之观，殆将可息，所以自绝讠恣受，崇深莫窥，诚自愧也。徒以暗识因果，循循局诫，冀履霜不退，坚水可至耳。而法师弘心山薮，幸能藏疾，虽未升堂，遂招以法流。杜夷云：召渴马於氵彪泉，不待鞭策而至矣。垂示上答臣下《神灭论》，晨宵伏读，用忘疲寝，构斯法栋，导彼迷流，天属既伸，三世又辨，鬼神情状，於焉可求。然谓海实广，广孰能知？谓天盖高，高不可测。圣论钩深，旨超系表，蒙情易骀恧能是，空铭末示，终愧钻仰。弟子沈绲和南。（《弘明集》十）



◎　张翻

翻，天监初扬州别驾。



◇　答释法云书难范缜神灭论

辱告：伏见敕答臣下审《神灭论》。盛旨穷机，微言合道。生知出六儒之首，自然该千圣之外，至如感果之规，理照三世，孝飨之范，义贯百王。妙会与春水等释。至趣若秋□共朗，足使调阐变情，桀跖移志，反浇风於遂古。振淳波乎方册，英声茂实，粤不可尚。法师精理之秀，擅高日下，俱沐圣化，独游神明，深鉴道蕴，洞识宗途。弟子昔闻师说，悟太傅之旨，今偶昌时，奉不灭之训。信以照晰希蒙，纾洗尘盖，足蹈手舞，言象岂能胜。张翻和南。（《弘明集》十）



◎　郭祖深

祖深，襄阳人。武帝初起，以客从。後随蔡道恭在司州陷北，还为长兼南梁郡丞，徙後军行参军，擢为豫章锺陵令员外散骑常侍。普通末为南津校尉，加云骑将军。



◇　舆榇诣阙上封事

大梁应运，功高百王，慈悲既弘，宪律如替。愚辈罔识，褫慢斯作。各竞奢侈，贪秽遂生。颇由陛下宠勋太过，驭下太宽，故廉洁者自进无途，贪苛者取入多径，直弦者沦溺沟壑，曲钩者升进重沓。饰口利辞，竞相推荐，讷直守信，坐见埋没。劳深勋厚，禄赏未均，无功侧入，反加宠擢。昔宋人卖酒，犬恶致酸，陛下之犬，其甚矣哉。臣闻人为国本，食为人命，故《礼》曰：国无六年之储，谓非其国也。推此而言，农为急务。而郡县苛暴，不加劝奖，本年丰岁稔，犹人有饥色，设遇水旱，何以救之？陛下昔岁尚学，置立五馆，行吟坐咏，诵声溢境。比来慕法，普天信向，家家斋戒，人人忏礼，不务农桑，空谈彼岸。夫农桑者，今日济育，功德者，将来胜因，岂可堕本勤未，置迩效赊也。今商旅转繁，游食转众，耕夫日少，杼轴日空。陛下若广兴屯田，贱金贵粟，勤农桑者，擢以阶级，惰耕织者，告以明刑。如此数年，则家给人足，廉让可生。

夫君子小人，智计不同，君子志於道，小人谋於利。志於道者，安国济人，志於利者，损物图己。道人者，害国小人也，忠良者，捍国君子也。臣见疾者，诣道士则劝奏章，僧尼则令斋讲，俗师则鬼祸须解，医诊则汤熨散丸，皆先自为也。臣谓为国之本，与疗病相类，疗病当去巫鬼，寻华、扁，为国当黜佞邪，用管晏。今之所任，腹背之毛耳。论外则有勉舍，说内则有云□所议，则伤俗盛法，勉舍之志，唯愿安枕江东，主慈臣忄匡，息谋外甸，使中国士女，南望怀冤，若贾谊重生，岂不恸哭。臣今直言犯颜，罪或容宥，而乖忤贵臣，则祸在不测。所以不惮鼎镬，区区必闻者，正以社稷计重，而蝼蚁命轻。使臣言入身灭，臣何所恨。

夫谋臣良将，何代无之，贵在见知，要在见用耳，陛下皇基兆运，二十馀载，臣子之节，谏争是谁？执事皆同而不和，答问唯唯而已。入对则言圣旨神衷，出论则云谁敢逆耳。过实在下，而谪见於上，遂使圣皇降诚，躬自引咎，宰辅晏然，曾无谦退。且百僚卿士，甚少有奉公，尸禄竞利，不尚廉洁。累金积镪，侍列如仙，不田不商，何故而尔？法者人之父母，惠者人之仇雠，法严则人思善，德多则物生恶。恶不可长，欲不可纵。伏愿去贪浊，进廉平，明法令，严刑罚，禁奢侈，薄赋敛，则天下幸甚。谨上封事二十九条，伏愿抑独断之明，少察愚瞽。

都下佛寺五百馀所，穷极宏丽。僧尼十馀万，资产丰沃。所在郡县，不可胜言。道人又有白徒，尼则皆畜养女，皆不贯人籍，天下户口，几亡其半。而僧尼多非法，养女皆服罗纨，其蠹俗伤法，抑由於此。请精加检括，若无道行，四十已下，皆使还俗附农。罢白徒养女，听畜奴婢。婢唯著青布衣，僧尼皆令蔬食。如此，则法兴俗盛，国富人殷。不然，恐方来处处成寺，家家剃落，尺士一人，非复国有。

朝廷擢用勋旧，为三陲州郡，不顾御人之道，唯以贪残为务。迫胁良善，害甚豺狼。江湘人尤受其弊。自三关以外，是处遭毒。而此勋人，投化之始，但有一身，及被任用，皆募部曲，而扬、徐之人，逼以众役，多投其募，利其货财。皆虚名上簿，止送出三津，名在远役，身归乡里。又惧本属检问，於是逃亡他境，侨户之兴，良由此故。

梁兴以来，发人征役，号为三五。及投募将客，主将无恩，存衅失理，多有物故，辄刺叛亡。或有身殒战场，而名在叛目，监符下讨，称为逋叛，录质家丁。合家又叛，则取同籍，同籍又叛，则取比伍，比伍又叛，则望村而取。一人有犯，则合村皆空。虽肆眚时降，荡涤惟始，而监符犹下旧日，限以严程。上不□任信下，转相督促。台使到州，州又遣押使至郡，州郡竞急切，同趣下城。令宰多庸才，望风畏伏。於是敛户课，荐其筐篚，使人纳重货，许立空文。其百里微欲矫俗，则严科立至，自是所在恣意贪利，以事上官。

请断界首将生口入北，及关津废替，须加纠□。

庐陵年少，不宜镇襄阳，左仆射王□柬在丧，被起为吴郡。曾无辞让。请复郊四星。（《南史》七十郭祖深传，帝溺情内教，朝政纵弛，祖深舆榇诣阙上封事，其略云云。帝虽不能悉用，然嘉其正直，擢为豫章锺陵令。）



◎　何亻间

亻间字彦夷，东海郯人，位至台郎。



◇　拍张赋

东方曼倩发愤於侏儒，遂与火头食子，禀赐不殊。（《南史》三十三《何逊传》）



◎　何逊

逊字仲言，亻间从兄子，宋御史中丞承天曾孙，州举秀才，天监中为奉朝请，迁中卫建安王水曹行参军，随府迁江州，还为安西安成王参军兼尚书水部郎，除仁威庐王记室，复随府江州，有集七卷。



◇　穷乌赋

嗟穷乌之小鸟，意局促而驯扰，声寓物而知哀，翮排虚。（《艺文类聚》作「空」）而不矫。绝侣於霞夕，听翔群於月晓。既灭志於云霄，遂甘心於园沼。时复抢榆决至，触案穷归，若绝气而自堕，似惊弦之不飞，同鸡埘而其宿，啄雁稗以争肥，异海鸥之去就。无青鸟之是非，岂能瑞周德而丹羽，感燕悲而素晖。虽有知於理会，终失悟於心机。（《初学记》三十，又略见《艺文类聚》九十二。）





◇　与建安王谢秀才笺

州民泥途，何逊死罪，即日被板，以民充年秀才，民谢声□□□，非关右月旦□□□名谁录。睹物托兴，乏澹雅之才，□□□文，岂飘然之作？伏惟大王殿下，令闻令望。迈楚逾河，好德好士。云归海赴，若夫选重雄州，望隆观国，必使声高後进。德继前修，民学异扣钟，辨惭炙□果，将以允应贡选。待问金门，上第甲科。既惭仿佛，管窥锥画。弥畏友朋，恩荣忽贲。固请无涯，便当妄忝鲁服。滥同齐吹，战荷屏营。忻惶共色，不任下情，谨奉笺以闻。

◇　为孔导辞建安王笺

士实涂泥，美非竹箭。昔逢际会，忝申名质。悠悠汉水，独鹜轻舟。虽慕义如归，而暗投多惧，遂礼频上席，爱比後车。感此隆遇，久知轻死，轩盖出内，历念陪游，府朝升进，随事多幸。赐馀论於颜色，奉德音於宴和，藉此增荣，遂延缪价。今便除名，复足在宽，身非木石，恋同犬马，虽朝夕曳裾，无违接侍，而职务一离，有同宾客，瞻阶下拜，屑涕无从，永言僚故，载怀罔已。颉颃之禽，惭悲於出幕，蒙茸之兽，结志於首丘。



◇　为衡山侯与妇书

昔人邀游洛□，会遇阳台，神仙仿佛，有如今别。帐前微笑，涉想犹存，而幄里馀香，从风且歇。掩屏为疾，引领成劳，镜想分鸾，琴悲别鹤。心如膏火，独夜自煎，思等流波，终朝不息，始知萋萋萱草，忘忧之言不实，团团轻扇，合欢之用为虚，路迩人遐，音尘寂绝，一日三秋，不足为喻，聊陈往翰，宁写款怀。迟枉琼瑶，慰其杼轴。（《艺文类聚》三十二。案前明张弦所刻集本有《七召》，张溥本从之。《七召》出《文苑英华》三百五十二，在简文帝《七励》之後，无名氏前，不言何逊作，叶绍泰又编入《昭明集》，皆无所据也，今入梁阙名类。）



◎　徐绲

绲，天监初历黄门郎。



◇　答释法云书难范缜神灭论

绲和南，辱告，并逮示敕答《神灭论》。伏览渊旨，疏心荡累。窃惟希夷之本难寻，妙密之源莫睹，自非上圣，无以谈其宗；非夫至睿，焉能导其极。皇上穷神体寂，鉴道居微，发德音则三世自彰，布善言而千里承响。诚叶礼敬，义感人□，理扇玄风，德被幽显，悠悠巨夜，长昏倏晓，蠢蠢愚生，一朝独悟。励鹿苑之潜功，澍法流於日用。鸿名永播，懋实方驰，迷滞知反，沦疑自息。弟子归向早深，倍兼□悦，辄奉以周旋，弗敢云坠。但蠡测管窥，终怀如失耳。徐绲和南。（《弘明集》十。）



◎　王靖

靖，天监初为公论郎。



◇　答释法云书难范缜神灭论

垂示圣旨答臣下审《神灭论》。伏惟至尊，垂拱岩廊，游心万古，居无弃日，道胜惟机。爰访群下，恢弘孝义，睿藻渊玄，理深枢极。自非聪明睿齐之君，就日望云之主，岂有剖判冥寂，明章雅论，阐大圣於须臾，定俗疑於俄顷。非惟理测宸衷，亦乃义切臣子。含和饮忄惠之邦，衣裳道素之域，莫不倾首仁泽，沐浴唐风。弟子江淮孤身，不学无术。虽复从师北面，一经不明，纵忆旧文，岂伊仿佛？五经纷纶，事类弘博。神明之旨，其义多端。至如金石丝竹之响，公旦代武之说，宁非圣旨，且祭义而谈，尤为显据。若论无神，亦可无圣。许其有圣，便应有神，理且炳然，岂容寂绝？弟子所见庸浅，无以宣扬至泽。既涉访逮，辄率所怀。弟子王靖和南。（《弘明集》十）





卷六十




◎　吴均

均一作筠，字叔庠，吴兴故鄣人。天监初为郡主簿，历建安王伟记室，补国侍郎兼府城局，还徐奉朝请，有范晔《後汉书注》九十卷，《齐春秋》三十卷，《庙记》十卷，《十二州记》十六卷，《钱唐先贤传》五卷，《续文释》五卷，集二十卷。



◇　八公山赋

峻极之山，蓄圣表仙，南参差而望越，北逦迤而怀燕。尔其盘桓基固，含阳藏雾，绝壁险□，层岩回互。桂皎月而常团，云望空而自布，袖以华阆，带以潜淮，文星乱石，藻日流□皆。若夫神基巨镇，而卓牵荆河；箕风毕雨，育岭生峨，高岑直兮蔽景，修坂出兮架天。以迎云而就日。若从汉而回山，露泫叶而原净，花照矶而岫鲜，促嶂万寻，平崖亿绝，上被紫而烟生，傍带花而来寻，维英王兮好仙。会八公兮小山。驾飞龙兮翩翩，高驰翔兮冲天。（《艺文类聚》七）



◇　吴城赋

古树荒烟，几百千年，云是吴王所筑，越王所迁，东有铸敛残水，西有舞鹤故□廛，萦具区之广泽，带姑苏之远山。仆本蓄怨，千悲亿恨，况复荆棘萧森，丛萝弥蔓，亭梧百尺，皆历地而生枝，阶筠万丈，或至杪而无叶。不见春荷夏槿，唯闻秋蝉冬蝶。木魅晨走，山鬼夜惊，不知九州四海，乃复有此吴城。（《艺文类聚》六十三，《初学记》二十四。）





◇　笔格赋

幽山之桂树，恒萦风而抱雾，叶委郁而陆离，根纵横而盘互。尔其负霜含液，枝翠心赤，翦其匡条，为此笔格。下跌则岩岩方爽，似华山之孤生；上管则员员峻逸。若九疑之争出，长对坐而衔烟，永临窗而储笔。（《艺文类聚》五十八）



◇　碎珠赋

宝月生焉，越浦隋川，标魏之美，擅楚之贤。既登席而趋丽，亦缀履而升妍，岂衔恩以赴时，独佩皎而腾天。瀛淮激电，甘海震雷，明珠碎矣。于川之隈，视员流而失转，见折水之丧回，谢骊宫之瑞饰，粉灵蚌之神胎。若有人兮声芒昧，芳徽断兮明珠碎，明珠碎兮怆何宣，珠之形兮（《艺文类聚》作「珠兮珠兮」）不复全。抚陆离之琼佩，吊幽翳之金筵。岂照车与睿烛，但黄尘及寒烟。聊歌曰：玉山之津兮已濡，幽兰之草兮亦舒。又闻珩璧之独照，不见掌上之明珠。已矣哉，若使青云之可尚，当与碎珠而同栖。（《初学记》二十七，又略见《艺文类聚》八十四。）



◇　橘赋

增枝之木，既称英於绿地。金衣之果，亦委体於玉盘。见云梦之千树，笑江陵之十兰。叶叶之云，共琉璃而并碧。枝枝之日，与金轮而共丹。若乃秋夜初露，长郊欲素，风齐寒而北来，雁衔霜而南渡。方散藻於年深，遂凝贞於冬暮。（《艺文类聚》八十六）



◇　扬州建安王让加司徒表

臣闻玄黄之马，事绝於衔镳，蟠朽之材，饰乖於丹漆，何则？千里之志已穷，万乘之器无取，远物近身，於焉在譬。（《艺文类聚》四十七）



◇　与施从事书

故鄣县东三十五里有青山，绝壁干天，孤峰入汉，绿嶂百重。青川万转。归飞之鸟，千翼竞来。企水之犭爰，百臂相接，秋露为霜，春梦被迳，风雨如晦，鸡鸣不已。信足荡累颐物，悟里散赏。（《艺文类聚》七）





◇　与朱元思书

风烟俱净，天山共色，从流飘荡，任意东西。自富阳至桐庐，一百许里，奇山异水，天下独绝。水皆漂碧，千丈见底，游鱼细石，直视无碍，急喘甚箭，猛浪若奔。夹峰高山，皆生寒树，负势竞上，互相轩邈，争高直指。千百成峰，泉水激石，冷冷作响，好鸟相鸣，嘤嘤成韵，蝉则千转不穷，犭爰则百叫无绝。荐飞戾天者，望峰息心；经纶世务者，窥谷忘反。横柯上蔽，在昼犹昏。疏条交映，有时见日。（《艺文类聚》七）





◇　与顾章书

仆去月谢病，还觅薜萝。梅溪之西，有石门山者，森壁争霞，孤峰限日，幽岫含云，深溪蓄翠，蝉吟鹤唳，水响猿啼，英英相杂，绵绵成韵。既素重幽居，遂葺宇其上，幸富菊华，偏饶竹实，山谷所资，於斯已办，仁智所乐，岂徒语哉！（《艺文类聚》八）



◇　檄江神责周穆王璧

昔穆王南巡，自郢徂闽，遗我文璧，佥曰此津。贯纬百纪，荐历千春，念兹文璧，故问水滨，江汉勖之，自求多益，反我名瑞，跃此华璧，则富有汉川，世为江伯，如有负秽心迷，怀衅情戚，藏玉泥中，匿圭鱼腹。使公孙蹑波而长呼，子羽济川而怒目。□飞舞敛而东临，□丘跃马而南逐。打素蛤而为粉，碎紫贝其如粥。又有川人勇俊，处乎闽濮，水居百里，泥行万宿。右睨而河倾，左咤而海覆，乃把昆吾之铜，纯钩之铁，被鱼鳞之衣，赴螺蚌之穴，引澍东隅，移ㄡ北岛，使蓬莱之根，郁而生尘，瀛洲之足，净而可扫。按骊龙取其颔下之珠，搦鲸鱼拔其眼中之宝。皇恩所被，繁枯润涸。威之所加，穷河绝漠。愿子三思，反此明玉。（《艺文类聚》八十四）



◇　食移

月光离毕，风气入箕，细雨如网，细柳如丝，离隔东西之怨，眺望山川之阻，企龙门而不见，览桂枝而延伫。此乃方寸之恒情，羌难得而□缕也。亦有鲍叔分财，华歆让位，乃相知於平生，实忘怀於寤寐。鸡有呼群之德，鹿有食草之美，在微物其尚然，况仁义之君子哉！今足下居则广厦高堂，连闼洞房，绮窗半卷，屏风角张，指天地如一指，安知故人之可伤。一死一生，乃知交情，一贵一贱，交情乃见。谓古昔之恒谈，在今日而方见。呜呼如何？忘我实多，辄欲弹琴纵酒，於首阳之阿。君有厨中腐肉，而仆不厌糟糠；君有雁鹜之食，而余不得一尝。愿以小人之腹，为君子之肠何如哉。今欲君之馀，江皋绿□之笋，洞庭紫鬣之鱼，昆山龙胎之脯，元圃凤足之俎艹，千里莼羹，万丈名脍，气馨若兰，色美如艾，扶南甘蔗，一丈三节。白日炙便销，清风吹即折。安定之梨，皮薄味厚，一岁三花，一枚二升。凡厥上味，惟君能施，君若不施，成君深累，於神为不祥，於人为愆义。（《艺文类聚》七十二）





◇　饼说

宋公至长安，得姚泓时故太官丞程季者，了了人也。公曰：「今日之食，何者最先。」季曰：「仲秋御景，离蝉欲静，变变晓风，凄凄夜冷，臣当此景，唯能说饼。」公曰：「善。」季乃称曰：「安定噎鸠之麦，洛阳董德之磨，河东长若之葱，陇西舐背之犊，抱罕赤髓之羊，张掖北门之鼓。然以银屑，煎以金铫，洞庭负霜之橘，仇池连蒂之椒，调以济北之盐，锉以新丰之鸡，细如华山之玉屑，白如梁甫之银泥，既闻香而口闷，亦见色而心迷。」公曰：「善。」（《艺文类聚》七十二，《御览》八百六十。）



◇　连珠

盖闻艳丽居身，而以娥媚入妒，贞华□物，而以绝等见猜。是以班姬辞宠，非无妖冶之色；扬子守玄，岂乏炫曜之才。（《艺文类聚》五十七，《文苑英华》七百七十一。）

盖闻义夫投节，未必识君，烈士赴危，非期要利。是以墨子萦带，不蒙肉食之谋；申胥泣血，非有执圭之位。（同上）



◎　刘勰

勰字彦和，东莞莒人，天监初为奉朝请中军临川王记室，迁车骑仓曹参军，出为太未令，除仁威南康王记室兼太子通事舍人，迁步兵校尉。後变服为僧，改名慧地，有《文心雕龙》十卷。



◇　文心雕龙序

夫文心者，言为文之用心也。昔涓子琴心，王孙巧心，心哉美矣，夫故用之焉。古来文章，以雕缛成体，岂取驺□群言雕龙也？夫宇宙绵邈，黎献纷杂，拔萃出类，智术而已。岁月飘忽，性灵不居，腾声飞实，制作而已。夫有肖貌天地，禀性五才，拟耳目於日月，方声气乎风雷，其超出万物，亦已灵矣。形同草木之脆，名逾金石之坚，是以君子处世，树德建言，岂好辩哉，不得已也。子生七龄，乃梦彩云右锦，则攀而采之。尝夜梦执丹漆之礼器，随仲尼而南行。旦而寤，乃怡然而喜曰：大哉，圣人之难见也，乃小子之垂萝欤！自生人以来，未有如夫子者也。敷赞圣旨，莫若注经，而马郑诸儒，弘之已精，就有深解，未足立家。唯文章之用，实经典枝条，五礼资之以成，六典因之致用，君臣所以炳焕，军国所以昭明，详其本源，莫非经典。而去圣久远，文体解散，辞人爱奇，言贵浮诡，饰羽尚画，文绣□□，离本弥甚，将遂讹滥。盖周书论辞，贵乎体要，尼父陈训，恶乎异端，辞训之异，宜体於要。於是搦笔和墨，乃始论文。详观近代之论文者多矣：至如魏文述典，陈思序书，应□文论，陆机《文赋》，仲洽《流别》，弘范翰林，各照隅隙，鲜观衢路。或臧否当时之才，或铨品前修之文，或泛举雅俗之旨，或撮题篇章之意。魏典密而不周，陈书辩而无当，应论华而疏略，陆赋巧而碎乱，流别精而少功，翰林浅而寡要。又君山公干之徒，吉甫士龙之辈，泛议文意，往往间出，并未能振叶以寻根，观澜而索源。不述先哲之诰，无益後生之虑。盖文心之作也，本乎道，师乎圣，体乎经，酌乎纬，变乎骚，文之枢纽，亦云极矣，若乃论文叙笔，则囿别区分，原始以表末，释名以章义，选文以定篇，敷理以举统，上篇以上，纲领明矣。至於割情析表，笼圈条贯，□神性，图风势，苞会通，阅声字，崇赞於时序，褒贬於才略，怊怅於知音，耿介於程器，长怀序志，以驭群篇，下篇以下，毛目显矣。位理定名，彰乎大易之数，其为文用，四十九篇而已。夫铨叙一文为易，弥纶群言为难，虽复轻采毛发，深极骨髓，或有曲意密源，似近而远，辞所不载，亦不胜数矣。及其品评成文，有同乎旧谈者，非雷同也，势自不可异也。有异乎前论者，非苟异也，理自不可同也。同之与异，不屑古今，擘肌分理，唯务折衷，案辔文雅之场，而环络藻绘之府，亦几乎备矣，但言不尽意，圣人所难；识在瓶管，何能矩□。茫茫往代，既深子闻，眇眇来世，傥尘彼观。（《梁书·刘勰传》，又略见《南史》七十二，《御览》六百一。）



◇　灭惑论

或造《三破论》者，义证庸近，辞体鄙拙。虽至理定於深识，而流言惑於浅情，委巷陋说，诚不足辨。又恐野听，将谓信然，聊择其可采，略标雅致。

《三破论》云：道家之教，妙在精思得一，而无死入圣。佛家之化，妙在三昧神通，无生可冀，铭死为泥洹，未见学死而不得死者也。《灭惑论》曰：二教真伪，焕然易辨。夫佛法练神，道教练形。形器必终，碍於一垣之里；神识无穷，再抚六合之外。明者资於无穷，教以胜慧；暗者恋其必终，诳以仙术，极於饵药。慧业始於观禅，禅练真识，故精妙而泥洹可冀。药驻伪器，故精思而翻腾无期。若乃弃妙宝藏，遗智养身，据理寻之，其伪可知。假使形翻无际。神暗鸢飞戾天，宁免为鸟？夫泥洹妙果，道惟常住，学死之谈，岂析理哉？

《三破论》云：若言太子是教主，主不落发，而使人髡头；主不弃妻，而使人断种，实可笑哉。明知佛教是灭恶之术也。伏闻君子之德，身体发肤，受之父母，不敢毁伤，孝之始也。《灭惑论》曰：太子弃妻落发，事显於经，而反白为黑，不亦罔乎？夫佛家之孝，所苞盖远，理由乎心，无系於发，若爱发弃心，何取於孝？昔泰伯虞仲，断发文身，夫子两称至德中权。以俗内之贤，宜修世礼，断发让国，圣哲美谈。况般若之教，业胜中权；菩提之果，理妙克让者哉！理妙克让，故舍发取道，业胜中权，故弃迹求心。准以两贤，无阙於孝，鉴以圣境，夫何怪乎？第一破曰：入国而破国者。诳言说伪，兴造无费，苦克百姓，使国空民穷，不助国，生人减损，况人不蚕而衣，不田而食，国灭人绝，由此为失。日用损废，无纤毫之益，五灾之害，不复过此，《灭惑论》曰：大乘圆极，穷理尽妙，故明二谛以遣有，辨三空以标无，四等弘其胜心，六度振其苦业，诳言之讪（一作诎），岂伤日月！夫塔寺之兴，阐扬灵教，功立一时，而道被千载。昔禹会诸侯，玉帛万国，至於战伐，存者七君。更始政阜，民户殷盛，赤眉兵乱，千里无烟，国灭人绝，宁此之由？宗索之时，石谷十万，景、武之世，积粟红腐，非秦末多沙门，而汉初无佛法也。验古准今，何损於政。第二破曰：入家而破家。使父子殊事，兄弟异法，遗弃二亲，孝道顿绝，忧娱各异，歌哭不同，骨血生仇，服属永弃，悖化犯顺，无昊天之报，五逆不孝，不复过此。《灭惑论》曰：夫孝理至极，道俗同贯，虽内外迹殊，而神用一揆。若命缀俗因，本修教於儒礼；运禀道果，固弘孝於梵业。是以谘亲出家，《法华》明其义；听而後学，《维摩》标其例，岂忘本哉？有由然也。彼皆照悟神理，而鉴烛人世，过驷马於格言，逝川伤於上哲。故知瞬息尽养，则□无济幽灵；学道拔亲，则冥苦永灭。审妙感之无差，辨胜果之可必，所以轻重相权，去彼取此。若乃服制所施，事由追远，礼虽因心，抑亦沿世。昔三皇至治，尧舜所慕，死则衣之以薪，葬之中野，封树弗修，苴斩无纪，岂可谓三皇教民，弃於孝乎？爰及五帝，服制焕然，未闻尧舜执礼，追责三皇，三皇无责，何独疑佛？佛之无服，理由拔苦，三皇废丧，事沿淳朴。淳朴不疑，而拔苦见尤，所谓朝三暮四，而喜怒交设者也。明知圣人之教，触感圆通，三皇以淳朴无服，五帝以沿情制丧，释迦拔苦，故弃俗反真。检迹异路，而玄化同归。

第三破曰：入身而破身。人生之体，一有毁伤之疾，二有髡头之苦，三有不孝之逆，四有绝种之罪，五有亡体从诫。惟学不孝，何故言哉？诫令不跪父母，便竞从之。儿先作沙弥，其母後作阿尼，则跪其儿。不礼之教，中国绝之，何可得从！《灭惑论》曰：「夫栖形禀识，理定前业，入道居俗，事系因果。是以释迦出世，化洽天人，御国统家，并证道迹，未闻世界普同出家，良由缘感不一，故名教有二，缙绅沙门，所以殊也。但始拔尘域，理由戒定。妻者受累，发者形饰，受累伤神，形饰乖道。所以澄神灭爱，修道弃饰，理出常均，教必翻俗。若乃不跪父母，道尊故也；父母礼之，尊道故也。礼新冠见母，其母拜之，喜其备德，故屈尊礼卑也。介胄之士，见君不拜，重其秉武，故尊不加也。缁弁轻冠，本无神道，介胄凶器，非有至德。然事应加恭，则以母拜子，势宜停敬，则臣不跪君。礼典世教，周孔所制，论其变通，不由一轨。况佛道之尊，标出三界，神教妙本，群致玄宗。以此加人，实尊冠胄。冠胄及礼，古今不疑，佛道加敬，将欲何怪？

《三破论》云：佛，旧经本云浮屠，罗什改为佛徒，知其源恶故也。所以铭为浮屠，胡人凶恶，故老子云，化其始。不欲伤其形，故髡其头，名为浮屠，况屠割也。至僧□後改为佛图。本旧经云丧门。丧门由死灭之门，云其法无生之教，名曰丧门，至罗什又改为桑门，僧□又改为沙门。沙门由沙汰之法，不足可称。《灭惑论》曰：汉明之世，佛经始通，故汉译言，音字未正。浮音似佛，桑音似沙，声之误也。以屠为图，字之误也。罗什语通华》戎，识兼音义，改正三豕，固其宜矣。五经世典，学不因译，而马、郑、注说，音字互改。是以昭穆不祀，谬师资於《周颂》；允塞宴安，乖圣德於《尧典》。至教之深，宁在雨字，得意忘言，庄周所领；以文害志，孟轲所讥。不原大理，惟字是求，宋人申束，岂复过此？

《三破论》曰：有此三破之法。不施中国，本正西域。何言之哉？胡人无义，刚强无礼，不异禽兽，不信虚无。老子入关，故作形像之教化之又云：胡人粗犷，欲断其恶种，故令男不娶妻，女不嫁夫，一国伏法，自然灭尽。《灭惑论》曰：双树晦迹，形像代兴，固已理精无始，而道被无穷者矣。案李叟出关，运当周季，世闭贤隐，故往而忘归。接舆避世，犹灭其迹，况适外域，孰见其踪。於是奸猾祭酒，造《化胡》之经，理拙辞鄙，厮隶所传。寻西胡怯弱，北狄凶炽，若老子灭恶，弃德用刑，何爱凶狄，而反灭弱胡？遂令犭严狁横行，毒流万世，豺狼当道，而狐狸是诛，沦氵胥为酷，覆载无闻。商鞅之法，未至此虐，伯阳之道，岂其然哉？且未服则设像无施，信顺则孥戮可息。既巳服教矣，方加极刑，一言失道，众伪可见。东野之语，其如理何？

《三破论》曰：盖闻三皇五帝三王之徒，何以学道并感应而未闻？佛教为是，九皇忽之，为是佛教未出？若是佛教未出，则为邪伪，不复云云。《灭惑论》曰：神化变通，教体匪一；灵应感会，隐现无际。若缘在妙化，则菩萨弘其道；化在粗缘，则圣帝演其德。夫圣帝、菩萨，随感现应，殊教合契，未始非佛。固知三皇以来，感灭而名隐，汉明之教，缘应而像现矣。若乃三皇德化，五帝仁教，此之谓道，似非太上。羲农敷治，未闻奏章。尧舜缉政，宁肯书符，汤武抒暴，岂当饵丹？五经典籍，不齿天师，而求授圣帝，岂不悲哉？

《三破论》曰：道以气为宗，名为得一。寻中原人士，莫不奉道，今中国有奉佛者，必是羌胡之种。若言非邪？何以奉佛？《灭惑论》曰：至道宗极，理归乎一；妙法真境，本固无二。佛之至也，则空玄无形，而万象并应，寂灭无心，而玄智弥照。幽数潜会，莫见其极；冥功日用，靡识其然。但言万象既生，假名遂立，梵言菩提，汉语曰道。其显迹也，则金容以表圣；应俗则王宫以现生。拔愚以四禅为始，进慧以十地为阶。总龙鬼而均诱，涵蠢动而等慈。权教无方，不以道俗乖应。妙化无外，岂以华戎阻情？是以一音演法，殊译共解，一乘敷教，异经同归。经典由权，故孔、释教殊而道契，解同由妙，故梵、汉语隔而化通。但感有精粗，故教分道俗；地有东西，故国限内外。其弥纶神化，陶铸群生，无异也，故能拯拔六趣，总摄大千，道惟至极，法惟最尊，然至道虽一，岐路生迷，九十六种，俱号为道。听名则邪正莫辨，验法则真伪自分。案道家立法，厥品有三，上标老子，次述神仙，下袭张陵。太上为宗，寻柱史嘉遁，实为大贤，著书论道，贵在无为，理归静一，化本虚柔。然而三世弗纪，慧业靡闻，斯乃导俗之良书，非出世之妙经也。若乃神仙小道，名为五通，福极生天，体尽飞腾，神通而未免有漏，寿远而不能无终，功非饵药，德沿业修，於是愚狡方士，伪托遂滋。张陵米贼，述记升天，葛玄野竖，著传仙公，愚斯惑矣。智可罔舆，今祖述李叟，则教失如彼，宪章神仙，则体劣如此。上中为妙，犹不足算，况效陵鲁，醮事章符，设教五斗，欲拯三界，以蚊负山，庸讵胜乎？标名大道，而教甚於俗，举号太上，而法穷下愚，何故知邪？贪寿忌天，含识所同，故肉芝石华，谲以翻腾，好色触情，世所莫异，故黄书御女，诳称地仙，肌革盈虚，群生共爱，故宝惜□唾，以灌灵根；避灾若病，民之恒患，故斩缚魑魅，以快愚情；凭威恃武，俗之旧风，故利兵钩骑，以动浅心。至於消灾淫术，厌胜奸方，理秽词辱，非可笔传。事合氓庶，故比屋归宗，是以张角、李弘，毒流汉季；卢悚、孙恩，乱盈晋末，馀波所被，实蕃有徒。爵非通侯，而轻立民户；瑞无虎竹，而滥求租税。麋费产业，蛊惑士女，运□则蝎国，世平则蠹民，伤政萌乱，岂与佛同？且夫涅□大品，宁比玄妙上清？金容妙相，何羡鬼室空屋？降伏天魔，不慕幻邪之诈；净修戒行，岂同毕券之丑？积弘誓於方寸，孰与藏宫将於丹田；响洪钟於梵音，岂若鸣天鼓於唇齿。校以形迹，精粗已悬，核以至理，真伪岂隐？若以粗笑精，以伪谤真，是瞽对离朱，曰我明也。（《弘明集》八）



◇　剡县石城寺弥勒石像碑铭

夫道源虚寂，冥机通其感，神理幽深，玄德司其契。是以四海将宁先入感凤之宝，九河方导，已致应龙之书。况种智圆照，等觉遍知，扬万化於大千，□亿形於法界，其灵起摄诱之权，影现戏游之力，可胜言者哉。自优昙发华，而金姿诞应，娑罗变叶，而塔像代兴。月喻论其迹隐，镜象譬其常照，律师应法似流，宣化如渴，扬□游水，驰锡禹山。於是扪虚梯汉，构立栈道，状奇肱之飞车，类似叟之悬阁。体高图范，冠采虹□，推凿响於霞上，剖石洒於云表。信命世之壮观，旷代之鸿作也。青□□与丹粟竞采，白金共紫铣争辉。梵王四鹤，徘徊而不去，帝释千马，踯躅而忘归。（《艺文类聚》七十六）



◎　刘孝绰

孝绰字孝绰，彭城安上里人。本名冉，小字阿士，齐大司马府从事中郎绘子。天监初为著作佐郎，迁太子舍人尚书水部郎，出为平南安成王记室。寻补太子洗马，迁尚书金部郎，复为洗马，出为上虞令，迁除秘书丞，出为镇南安成王谘议，免。起为安西记室，累迁安西骠骑谘议参军兼司徒右长史、太府卿、太子仆、员外散骑常侍、廷尉卿，免。起为西中郎湘东王谘议，复为太子仆，除安西湘东王谘议参军，迁黄门侍郎尚书吏部郎，左迁信威临贺王长史，除秘书监，有集十四卷。



◇　为鄱阳嗣王初让雍州表

臣闻大邦维屏，既惭宗子之诗；思乐□宫，有缺僖公之颂。特以周兴九伯，锡壤参虚，汉启二河，分圭旧楚，自私家庆，总集微躬，雍部襟带，跨制数州。西拒□关，北跨邓塞，虽复呼韩来朝，稿街纳质，二虏寻戈，四郊无警，犹当王戎雅识，羊□尚义。臣退求诸己，无或宴安，进思尽忠，几乎私竭。（《初学记》十。）



◇　东宫礼绝傍亲议

案张镜撰《东宫仪记》，称三朝发哀者，逾月不举乐，鼓吹寝奏，服限亦然，寻傍绝之义，义在去服，服虽可夺，情岂无悲。铙歌辍奏，良亦为此。既有悲情，宜称兼慕，卒哭之後，依常举乐，称悲竟此，理例相符。谓犹应称兼慕，请至。（《昭明太子传》，《南史》五十三。）





◇　送瑞鼎诣相国梁公启

生木游火之禽，夹阶纪朔之华。白环银瓮之迹，素雉金船之瑞。自天有祚，不为定於郏辱阝；虚其所止，非独在於汾阴。（艺文类聚九十九。）



◇　谢为东宫奉经启

皇太子四术夙知，三善非学，犹复旁求儒雅，应物稽疑。业光夏校，德茂周序。诸侯宋鲁，於焉观则。参陪盛礼，莫匪国华。臣虽职典经图，而同官不一，推择而举，尚多髦俊。宠光曲被，独在选中。他日朝闻，犹甘夕死。况兹恩重，弥见生轻。（《艺文类聚》五十五，《初学记》二十一。）





◇　求豫北伐启

或以臣素无飞将之目，未从嫖姚之伍，言易行难，收功理绝。然桓冲称谢安无将略，文靖公遂破苻坚，山涛谓羊□不强，建成侯卒平孙皓。微臣之譬两贤，诚无等级，小虏之方二寇，势逾枯朽。（《艺文类聚》五十九。）



◇　谢西中郎谘议启

臣不能衔珠避颠，倾柯卫足，以兹疏幸，与物多忤。兼逢匿怨之友，遂居司隶之官，交构是非，用成萋斐。日月昭回，俯明枉直。狱书每御，辄鉴蒋济之冤；炙发见明，非关陈正之辩。遂漏斯密网，免彼严棘，得使还同士伍，比屋唐民，生死骨肉，岂侔其施。臣诚无识，孰不戴天。疏远亩陇，绝望高阙，而降其接引，优以旨喻，於臣微物，足为荣陨。况刚条落叶，忽沾云露，周行所置，复齿盛流。但雕朽污粪，徒成延奖；捕影系风，终无效答。（《梁书·刘孝绰传》）



◇　谢东宫启

臣闻之，先圣以「众恶之必察焉，众好之必察焉，」岂非孤特则积毁所归，比周则积誉斯信？知好恶之间，必待明鉴。故晏婴再为阿宰，而前毁後誉。後誉出於阿意，前毁由於直道。是以一犬所噬，旨酒贸其甘酸，一手所摇，嘉树变其生死。又邹阳有言，士无贤愚，入朝见嫉。至若臧文之下展季，靳尚之放灵均，绛侯之排贾生，平津之陷主父，自兹厥後，其徒实繁。曲笔短辞，不暇殚述，寸管所窥，常由切齿。殿下诲道观书，俯同好学，前载枉直，备该神览。臣昔因立侍，亲承绪言，飘风贝锦，譬彼谗慝，圣旨殷勤，深以为叹。臣资愚履直，不能杜渐防微，曾未几何，逢尤罹难虽吹毛洗垢，在朝而同嗟，而严文峻法，肆奸其必奏。不顾卖友，志欲要君，自非上帝运超己之光，昭陵阳之虐，舞文虚谤，不取信於宸明，在缧婴缠，幸得蠲於庸暗。裁下免黜之书，仍颁朝会之旨。小人未识通方，絷马悬车，息绝朝觐。方愿灭影销声，遂移林谷。不悟天听罔已，造次必彰，不以距违见疵，复使引藉云陛。降宽和之色，垂布帛之言，形之千载，所蒙巳厚。况乃恩等特召，荣同起家，望古自惟，弥觉多忝。但未渝丹石，永藏轮轨，相彼工言，构兹媒浅。且款冬而生，已凋柯叶，空延德泽，无谢阳春。（《梁书·刘孝绰传》）





◇　谢安成王赍祭孤石庙胙肉启

味过瀹凤，珍越屠龙，故使屏翳收风，冯夷净浪，神居□首，独泛安流。民幸同附，得徵遘迕。复等受厘，预颁纯嘏。恩灵所降，信次委积。报生以死，窃闻斯义。（《艺文类聚》七十二）



◇　谢晋安王饷米酒等启

传诏李孟孙宣教旨，垂赐米、酒、瓜、笋、菹、脯、□、茗八种，气□新城，味芳云杜，江潭抽节，迈昌荇之珍，疆场擢翘，越葺精之美；羞非纯束，野麇□似雪之驴。酢异陶瓶，河鲤操如琼之粲。茗同食缺，酢类望甘，免千里宿春，省三月种聚，小人怀惠，大懿难忘。（《茶经》）



◇　谢给药启

一物之徽，遂留膏盲，名医上药，爰自城府。虽巫咸视诊，岐伯下针，松子玉浆，卫卿云液，比妙众珍，实云多愧。（《艺文类聚》八十一）



◇　谢越布启

比纳方绡，既轻且丽。珍迈龙水，妙越岛夷。（《艺文类聚》八十五。）



◇　答湘东王书

伏承自辞皇邑，爰至荆台，未劳刺举，且□高丽。近虽预观尺锦。（《艺文类聚》作「十锦」。）而不睹金玉。昔临淄词赋，悉与杨修，未殚宝笥，顾惭先哲。渚宫旧俗，朝衣多故，李固之荐二贤，徐珍之奏五郡，威怀之道，兼而有之，当欲使金石流功，耻用翰墨垂迹，虽乖知二，偶达圣心。爰自退居素里，却埽穷□，比杨伦之不出，譬张挚之杜门。昔赵卿穷悉，肆言得失，汉臣郁志，广叙盛衰。彼此一时，拟其非匹。窃以文豹何辜，以文为罪。由此而谈，又何容易。故韬翰吮墨，多历寒暑，既阙子幼南山之歌，又微敬通渭水之赋，无以自同献笑，少酬褒诱。且才乖体物，不拟作於玄根，事殊宿诺，宁贻惧於朱亥。顾己反躬，载怀累息。但瞻言汉广，邈若天涯，区区一心，分宵九逝。殿下降情白屋，存问相寻，食椹怀音，矧伊人矣。（《梁书·刘孝绰传》，又略见《艺文类聚》五十八。）



◇　与弟书

方弘游典坟，寤歌林涧。览兴衰於千载，观荣落於四时。（《岁时纪要》）



◇　答云法师书

孝绰和南。辱诲，垂示敕旨所答刘太仆思效启，义穷深远，语兼巧便，伏闻希有，身心踊跃。昔戈盾夹车，备不虞於周后；兵旗引驾，防未然於汉君。斯皆执心黄屋，瑞无绀马，事极寰宁之中，理隔天人之外。皇上自兹善觉，降迹阎浮，以住地之心，行则天之化。故能慈导三有，仁济万物，犹以发药未周，宝船不倦，解敛却盖，躬诣道场。瑞花承足，人观雕辇之盛，金轮启路，物睹重英之饰。显实开权，事均祗鹫，本无四畏，宁虑五怨。思效遂肤，引梁丘随敛之说，日殚触瑟之辞，何异回龙象於免径。注江海於牛迹，圣旨殷勤，曲相诱喻，岂直净一人之垢衣，将以破群生之暗室。弟子世传正见，幼睹真言，但惑网所萦，尘劳自结，微因宿植，仰逢法教，亲陪宝座，预餐香钵。复得俱听一音，共闻八解，庶因小叶，受润大云。猥蒙开示，深自庆幸，不胜欢喜，略附陈诚。刘孝绰和南。（《释藏策》五，《广弘明集》二十八上。）





◇　昭明太子集序

臣窃观大《易》，重明之象著焉，抑又闻之，匕鬯之义存焉。故书有孟侯之名，记表元良之德，历选前古，以洎夏周，可得而称，启诵而巳。虽彻圣挺贤，光乎二代，高文精义，阒尔无闻，汉之显宗，晋之肃祖。昔自春宫，益好儒术，或专经止，於区易，或持论穷於贞假。子桓虽□藻铜省，集讲肃成，事在藩储，理非皇贰，未有正位少阳，多才多艺者也。粤我大梁之二十一载，盛德备乎东朝，若乃有纵自天，惟睿作圣，显仁立孝，行於四海，如圭如璋，不因琢磨之义；为臣为子，宁待观喻之言。惟性道难闻，而文章可见，故俯同志学，用晦生知。以弦诵之馀辰，总邹鲁之儒墨；遍绨缃於七阁，弹竹素於九流，地居上嗣，实副元首。皇帝众拱岩廊，委咸庶绩，时非从守，事或监抚。虽一日二日，摄览万机，犹临书幌而不休，对欹案而忘怠。况复延纳侍讲，讨论经纪，去圣滋远，愈生穿凿，枝分叶散，殊路亻春驰。灵台辟雍之疑，□宗祭社之缪。明章申老之议，通颜理王之说。量核然否，剖析同异。察言抗论，穷理尽微。於时淹中稷下之生，金华石渠之士，莫不过衢樽而挹多少，见斗极而晓西东，与夫尽春卿之道，赞仲尼之宅，非贾谊於苏林，问萧何於枣据。区区前史，不亦恧欤。加以学贯总持，辨同无□亥，五时密教，见犹镜象，一乘纱旨，观若掌珠。及在布金之园，处如龙之众，开示有空，显扬权实。是以遍动六地，普雨四花，岂直得解璎须提？舍钵瓶沙，腾昙言德，梵志依风而巳哉。若夫天文以烂然为美，人文以焕乎为贵，是以隆儒雅之大成，游雕虫之小道，握牍持笔，思若有神，曾不斯须，风飞雷起。至於宴游西园，祖道清洛，三百载赋，该极连篇，七言致拟，见诸文学。博逸兴咏，并命从游，书令视草，铭非润色。七穷炜烨之说，表极远大之才，皆喻不备体，词不掩义，因宜适变，曲尽文情。窃以属文之体，鲜能周备，长卿徒善，既累为迟。少孺虽疾，俳优而巳。子渊淫靡，若女工之蠹；子云侈靡，异诗人之则。孔璋词赋，曹祖劝其修今；伯喈笑赠，挚虞知其颇古。孟坚之颂，尚有似赞之讥；士衡衡量之碑，犹闻类赋之贬。深乎文者，兼而善之，能使典而不□，远而不放，丽而不淫，约而不俭，独擅众美，斯文在斯。假使王朗报笺，卞兰献颂，犹不足以揄扬著述，称赞才章，况在庸才，曾何仿佛。然承华肇建，滥齿时髦，居陪出从，逝将二纪。譬彼登山，徒仰峻极，同夫观海，莫际波澜。但职官书记，预闻盛藻，歌咏不足，敢忘编次。谨为一帙十卷，第目如左，日升松茂，与天地而偕长；壮思英词，随岁月而增广。如其後录，以俟贤臣。



◇　司空安成康王碑铭

昔者重华文命，并胄高阳之苗；丰邑舂陵，俱纂帝尧之绪。而虞夏革运，姚姒之姓巳分；高光再兴，大汉之名无改。如我皇家，梁齐代建，异文叔之绍开，起自王族，非伯禹之更姓。公则本枝别干，诞自河岳，五百之期，实膺命世，卜商有问，是谓色难，承志望颜，在公斯易。至如文琰之对食馀，幼权之言爵里，卫子之朗月映山，杜生之凝脂点漆。惟公具美，历驾前修。峨峨焉非岳陵之所至，浩浩焉总江汉而为长，故能击水三千，搏风九万，排天阙而俯□氐，掩浮云而上征。皇帝甄名挺圣，河洛有徵，握衡含枢，奄一时夏。利建藩屏，固叶深根。成阝霍酆郇，方周启祚。封公为安成王，食邑二千户，允同卫叔，赐宝器於商郊，殊异应侯，戏桐圭於汾水，乃公为平西将军荆州刺史，楚之对齐，屈完引城池之固；荆之比宋，墨翟陈辇路之殊。品金作贡，不异淮海，珠玑犀象，又无求於晋国。况以云梦九百之宏侈，章华三休之巨丽。公御烦以寡，居高而降，执冲虚之道，无矜满之情。其为政也，庄敬足以范物，慈惠足以庇民，刚毅足以威暴，清贞足以励俗。天监十七年薨，春秋四十有五，凡我庶民，窃亲高义，况复祗承帝命，来仕王家，兔园晚春，叨从者之赐，高唐暮天，而奉作赋之私。常惧庆云之惠不酬，而摇落奄至。岂谓经尘之效莫展，而峻极先颓，思所以立言贞石，贻厥长世，铭曰：

昔在文韶，五贤二圣。汉藩魏屏，微风不竞。於赫我梁，德符姬姓。康王康叔，异时同盛，爰自妙年，令问不已。一孝一悌，实光行始。义府文场，词人髦士。波澜莫际，墙仞难窥。用兹先觉，道此後知。德大心小，居高志卑。再握不倦，三吐忘疲。飞龙在天，肇基宛渎。地犹小□，民同世复。皇情□卷正，属难推觳。允矣宗英，移藩改牧。谁谓路永，江汉已浮。彼苍不惠，遽反成周。川迥溯轴，涂引归旒。（《艺文类聚》四十七）





◇　栖隐寺碑

开方便门，示真实相，置甘露室，遵甘露津，苦语软言，随方弘训，俯心降迹，逐物重轻，中枝小叶，各随业根。愍其四流五结，有来而不散，八慢九邪，一沦而莫晓。如彼医王，等之药树，去圣兹远，思圣兹深。诚敬所先，是归龛庙。自妙法东注，宝化西渐，公卿贵士，贤哲伟人，莫不严事招提，归仰慧觉，欲使法灯永傅，胜因长久，铭曰：

给孤焚荡，善胜崩沦。堂堂宗匠，克绍慧因。地虽旧域，其宇惟新。召棠且思，羊碑犹润。况我仁祠，义喻生立。遣爱伊何，形于南邑。亦有庶民，经始攸急。珠殿连云，金层辉景。衢交达巷，门临树屏。五居推妙，三空愧静。铭施柱侧，记法窟前。孰云千载，馀迹方传。敢宣重说，敬勤雕镌。芬域未灭，斯文在旃。（《艺文类聚》七十七）





卷六十一




◎　刘潜

潜字孝仪，以字行，孝绰第三弟。天监五年举秀才，除镇右始兴王法曹行参军，随府益州，兼记室中抚主簿，迁尚书殿中郎。除安北晋安王功曹史，补太子洗马，迁中舍人。出为阳羡令，擢建康令。大同中为中书郎，左迁安西谘议参军兼散骑常侍，使魏还。复为中书郎兼司徒右长史，又兼宁远长史，行彭城琅邪二郡事，迁尚书左丞兼御史中丞。出为伏波将军临海太守，中大同初入守都官尚书。太清初，出为明威将军豫章内史，有集二十卷。



◇　叹别赋

在羁旅兮为思，每居常而不乐，意难偕於骀荡，情易邀於陨获。愁非和而自来，忧试排而不却，退求己以自省，慨抚衿而太息。位不俟於一进，发徒彰於二色。名有似於务耕，学无均於譬织，在初归之为庆，庶因拙而自收。保私庭之宴喜，其昆弟而嬉游，校小文於摇笔，比楷式於临流，心每欢於接膝，行如喜於同□。忽一去而数千，遂离居而别域，阻同被於当寐，乖其餐於终食。唯凭远望以代归，负相思其无力。（《艺文类聚》三十，《初学记》十八。）



◇　为临川王解司空表

臣以庸薄，谬窃隆重，职班三事，任总六条。衣衮坐槐，既阙论道，驰传憩棠，尤惭为政，而俯司土地，仰变阴阳。栋挠之讥已彰，愆伏之咎爰著。今水□乃作，旱魃为灾，山无荟蔚，云成烟火。陛下曲私，未垂策免，臣职是当，於何逃责，乞降兹台步，协此天人。（《艺文类聚》四十七，《御览》二百八。）





◇　为安成王让江州表

臣闻失晨之鸡，虽不忘於改旦，败驾之马，终取忸於衔镳。臣昔牧淮岱，皇风咫尺，一变至道，易以为政。而乱政莫理，美锦徒伤，岂可复宣六条，阐化千里。



◇　又

臣闻六辔沃若，不策玄黄之马，九成轮奂，无求拥肿之材，何则？□□之路已穷，梁栋之用斯阙。（并《艺文类聚》五十）





◇　为南平王让徐州表

窃以淮岱务殷，事乖坐啸，□榆望重，非可卧治。臣绵顿枕席，动移旬晦，恒恐尺波易流，寸阴难保，宁可复冒此宠，应兹恩荣。（《艺文类聚》五十）



◇　为临川王解扬州表

臣自驰传斗牛，作牧淮海，政刑两空，睿玑六运。既昧驰张之要，尤惭大小之狱。故以结咏濡翼，取愧能官，每一进思，无忘退食。诚复恩私可凭，而彝伦难紊。敢恃慈弘，冒披心款，乞解州任，少弭素餐。



◇　为鄱阳嗣王初让雍州表

臣大邦维屏，既惭宗子之诗；思乐泮宫，有缺僖公之。特以周开元伯，锡壤参墟，汉启三亻垂，分圭旧楚，身私家庆，总集微躬。拥部襟带，跨制数州，西距□关，南逾邓塞。虽复呼韩来朝，稿街纳质，二虏寻戈，四郊无警。犹如王戎雅识，羊祜尚义。臣求诸己，无或宴安，进思尽忠，归乎犯谒。（《艺文类聚》五十）





◇　为李扬州舅让表

人心彼此，尽为敌国，金析夜警，和门昼闭。加以淮水淼漫，危同三坂，怀山之势已成，为鱼之期可见。若使身死可以益国，城没足用报恩。虽葬鱼鳖，其甘如荠，政以朽耄无庸，心负恩寄，耻辱之甚，非止老臣。（《艺文类聚》五十）





◇　为晋安王让丹阳尹表

臣闻盈尺径寸，易取琢磨，南箕北斗，难为簸挹。何则？良工质美，在器成珍，假名责实，涉求必殆。（《艺文类聚》五十）



◇　为雍州柳津请留刺史晋安王表

楚备宝臣，秦兵不人，齐多君子，魏珠耻昭，足使文公惧而侧席，孟轲叹而废寝，敢言借寇之愿，切望申耿之恩。陛下昔在潜龙，因兹或跃，固以陋朊□无於周原，包忽忽之佳气。昔次君出抚，近驾班轮，乔卿在政，遥授衮服焉。冯熊轼而督盗，御龙章而行部。无亏变理，有光司牧。（《艺文类聚》五十二）





◇　为江仆射礼荐士表

陛下缉礼裁乐，化俗移风，当□思治，分宵萝相。枯岸之珠既论，润山之玉巳荐。伏见兼太学博士会稽贺□，字德琏，幼能斧藻，长则琢磨，结卷就贤，担簦来学，乡塾染其丹采，朋友扣其洪锺，声无愧於东筠，材有逾乎西杞。如使联事宗伯，握兰建礼，庶用得其才，人知自勖。臣鉴非止水，职豫搜扬，前竭讠叟闻，先自乡曲。

◇　为江侍中荐士表

臣闻天道不言，资寒暑而成岁；宸居垂拱，寄守宰以宣风。若夜鱼不欺，朝琴在奏，则残杀自去，汾射可追。伏见镇北府水曹参军济阳江兴，字休恭，立身贞白，操业清廉，颇涉书记，弥闲刀笔。前摄县泪漳，无伤锦制，巡行淮海，不忝绣衣。若处以百里之邑，使导一乡之赋，必能治文无害，迄用有成。臣举不避族，非欲异姓居後，知人为难，实缘所悉而荐。（《艺文类聚》五十三）



◇　为临川王奉诏班师表

臣有受服庙堂，申威塞表。既驱熊罢之众，兼禀帷幄之谋；登济河山，夷灭赵魏，将系轵在之颈，且屈渭桥之膝，而玄阴届节，祁寒方始，降此慈弘，愍兹介胄，使燕然之石，愿勒而不刊；幽谷之士，将封而莫遂。虽荷林杜之恩，终惭采薇之旨。（《艺文类聚》五十九）





◇　为始兴王上毛龟表

臣闻嘉瑞五灵，既著方策，故名千载，可得而传。是以玄蔡赤文，来表轩黄之政；神龟青纯，用显姬公之德。出自江安，实荷谦夷之庆；甲生毳羽，非宁销谪之徵。实皇家之巨瑞，庶民之休幸。（《艺文类聚》九十九。）



◇　弹贾执傅湛文（梁大同中）

长兼御史中丞刘孝仪稽首言：南康嗣王府行参军知谱事贾执与前中书舍人傅湛，在王座饮酒，时上不安，人从台还，圣体巳和。湛乃扬眉□目谓执曰：卿念天子，我不见阙，出悖慢言语，连及於上，共执忿诤。湛昔经杀牛，误父自杀，近效残贪，贿赂狼藉，特逢解网，宥其馀命，自被弃废，尤怀怨愤，谤讪不逊。谨按：前兼通事舍人臣傅湛，才薄驽蹇，特荷抽擢，自预左右，频蹈极刑，押对鞠书，累逢阙过，未闻报效，反怀恚愤，圣体不安，臣下忧惧。而湛敢生怨望，轻肆慢辞，丑争及父，心无爱敬；戏语连上，罪同悖逆。未央马瘦，不睹厩令之忠；甘泉道芜，遽见扶风之罪，宜其徇乎东市，尸彼毂门。南康嗣王府参军臣贾执，始间湛语，初无逐雀之心，末因私忿，遂显怀鸩之逆。虽迹似折奸，意由肆憾，恶慢於人，自彰秽丑，见辱父子，巳会季伦之辞，争及其父，复人梁□之难。是使王嫱悲於连累，黑要喜於得川。太子舍人始兴蕃王臣萧毅，幸因祉祚，爵预藩屏，而散金失所，设醴乖人，雍容之宾，未游於雕苑；号怒之容，日醉於雷池，致使傅徒□斥弛，慢醉盈路，腼颜受辱，会无发纠。并恕伯厚之心，俱鸣路粹之责。臣等参议，请以见事依法，免毅所居官；解执知谱事，请议贬黜。付之卿论，不得厕预官流，刺尚施行，辄不禁止。（《文苑英华》六百四十九）



◇　从弟丧上东宫启

亡从弟遵，百行无点，千里立志，同气三荆之友，假被十起之慈，皆体之於自然，行之如俯拾。自碣宫陪宴，钓台从幸，攀附鳞翼，三十馀载，茫昧与善，一旦长辞，剑匿光芒，璧碎符采，躬摇神笔，亲动妙思。虽每想南皮，书忆阮□，行经北馆，歌悼子侯。不足辈此深仁，齐兹旧爱。（《艺文类聚》二十一。）



◇　为王仪同谢国姻启

即日主书王静民宣敕，安吉主降嫔臣第三息实。臣素里庸族，蓬衡贱品，事隔伊缗之礼，望绝下嫁之姬，而圣慈猥洽，皇姻曲建，荆布陋饰，已膺凡奖；负薪微胤，复降肃邕，频烦叨荷，内外荣□。（艺文类聚四十。）



◇　谢东宫赐五色藤筌蹄一枚启

炎州采藤，丽穷绮缛。（《北户录》，段公路云：新州作五色藤筌台，时之精绍，孝仪云云，得非筌台与筌蹄讹兴。侯景床上，常设胡床及筌蹄，今海州岁贡藤镜匣一筌台一是也。又《本行经》云，：龙女名尼连茶邪，上太子宝筌提。按筌蹄筌台筌提，同物异名，六朝以後，无此器物矣，当考。）





◇　谢女出门宫赐纹绢烛启

孝仪启：左右袁文成奉宣旨宜，知臣私营发遣，垂赐纹绢二十疋，烛二十挺。臣家本贫敝，事多蹇阙，桓室金缕，本非所宜，孟姬作具，犹若未周。殊泽曲临，珍华兼重，制为美服，双绮易俦，秉而不息，三夜有待。臣名品卑未，事隔荣赐，慈渥之坠，实见因心。小人微贱，岂能胜报不忘？（《初学记》二十五）



◇　除建康令谢启

所恐长安少年，易为操弹，渭城游徼，矜其独勇。清路道奴，固知难摺。轻绥飞驾，且见为荣。（《艺文类聚》五十）





◇　为晋安王谢东宫赐玉环刀启

苗锋珍铤，利极钩芒，谨当拥以雄身，藉而安体，不令北海小雍。孤擅穿滕之寄，庐江佩刀，独表不欺之验。（《艺文类聚》六十，《御览》三百四十六。）



◇　为王仪同谢宅启

昔晏婴湫隘，齐景营其爽垲；孙历无家，晋武为之筑馆。或功高千载，德重一时，故蒙考室之荣，以降葺宇之泽。并辞而处，传芳前载。臣才愧昔人，恩同往哲，岂宜妄荷。重增疵吝，但匈奴未灭，遽当轮奂之美；环堵为室，遂得歌笑於斯。



◇　为武陵王谢赐第启

窃以南望朱鸟，北距苍龙，右带御沟，左回青路。毕晏婴之湫隘，同潘岳之闲居。臣幼自宫掖，长游城府。虽轮奂之美多门，而馆第之私未暇。今轻舟将反，高门遽锡，遂葺家筑室，百堵皆兴，云屋连甍，一朝弘敝。（《艺文类聚》六十四）



◇　谢晋安王赐银装丝带启

雕镂新奇，织制精洁，越中玉女，不得关思。上方名匠，莫能议巧，人情骇观；如见买臣之绶，望貌移姿，似逢子训之术。（《艺文类聚》六十七。）



◇　谢始兴王赐花纨簟启

丽兼桃象，周洽昏明，便觉夏室已寒，冬裘可袭。虽九日煎沙，香粉犹弃；三旬沸海，团扇可捐。（《艺文类聚》六十九）





◇　谢东宫赍酒启

异五齐之甘，非九酝之法，属车未曾载，油囊不得酤。试俦仙树，葛玄泥首，才比蒲桃，孟他衔璧。固知托之养性，妙解怡神；拟彼圣人，羞得连类。（《艺文类聚》七十二）





◇　谢晋安王赐宜城酒启

孝仪启：奉教，垂赐宜城酒四器，岁暮不聊，在阴即惨，於斯二理，总萃一时。少府关猴，莫能致笑，大夫落雉，不足解颜。忽值瓶泻椒芳，壶开玉液，汉樽莫过，殷杯未逢，方平醉而遁仙，羲和耽而废职。仰凭殊途，便申私饮。未瞩□耻，已观帻岸，倾耳求音，不闻霆击，澄神密□氐。岂觌山高，愈疾消忧，於斯已验，遗荣忽贱。即事不欺，酩酊之中，犹知铭荷不任，谨启事。（《初学记》二十六）





◇　谢晋安王赍暇酱启

龙酱傅甘，退成可陋，□氐醢称贵，追觉失言。上圣闻雷，未之能覆，嘉宾流□，羞无辞窦。（《艺文类聚》七十二，《御贤》八百六十三。）



◇　谢鄱阳王赐钵启

珍穷货贡，制极范金，用贵宝樽，文包龙鼎。雕镂海籍，图载山经。阅众灵於器中，弄神奸於掌里。足令任后所欲，远惭汉世。少君有觌，遥羌齐寝。（《艺文类聚》七十三）



◇　谢东宫赐城傍橘启

多置守民，晋为厚秩，坐入缣素，汉譬封君。固以俯疋穰橙，俯连楚柚。宁似魏瓜，借清泉而得冷。岂如蜀食，待饴蜜而成甜？重似倒影阳池，垂金堞，信可珍，若榴於式乾，贵蒲萄於别馆。（《艺文类聚》八十六）



◇　谢晋安王赐甘启

便得削彼金衣，咽兹玉液，甘逾萍实，冷亚冰壶。立消烦饵，顿除酩酊，追嗤齐相，进不剖之实，远笑魏君，逢裂牙之味。（《艺文类聚》八十六，《初学记》二十八。）



◇　谢始兴王赐柰启

酒泉之实，称於王赋，瓜州之味，记自张文。亦有太冲嗟其夏成，子建畅其寒熟，潘园曜白，孙井浮朱，并见重於昔时，而沾恩於兹日。（《艺文类聚》八十六）



◇　为晋安王谢赐鹅鸭启

形类沈文，经符陶记。晋臣羞筮，吴觋未占。复有背如车盖，胸垂却月，口疑犀□变，脚似鱼悬。出九芝之池，去千金之沼。（《艺文类聚》九十一）



◇　谢豫章王赐马启

出自北冀，来从东道，舞越两骖，□丘同八骏。循坂且厉，无复良乐之鸣；长楸可走，不假幽并之策。（《艺文类聚》九十三）



◇　谢始兴王赐车牛启

下官安於蹑□，习以成性。乘坚驱骏，未可厝心。慈渥无涯，每垂奖饰。无复难载之朋，将申共弊之美，濯龙望水，未足俦光。长门听雷，不能均响。



◇　谢豫章王赐牛启

观其毛角相合，骨像应图，曳流水而生光，惊高限其如接。遂使上阜辍，下泽是驱，冯轼修途，既获坐驰之致；驯豢广庭，方念载忧之勖。（《艺文类聚》九十四）



◇　北使还与永丰侯萧□书

足践寒地，身犯朔风，暮宿客亭，晨炊谒舍。飘□辛苦，迄届毯乡。杂种覃化，颇慕中国。兵传李绪之法，楼拟卫律所治，而毳幕难淹，酪浆易餍，王程有限，时反玉关。射鹿胡奴，乃共归国，刻龙汉节，还持人塞。马衔苜蓿，嘶立故墟，人获蒲萄，归种旧里。稚子出迎，善邻相劳，倦握蟹螯，亟覆虾碗。未改（《初学记》，《御览》作「每取」）朱颜，略多自醉，用此终日。亦以自娱。（《艺文类聚》五十三，《初学记》二十，《御览》七百七十九。）



◇　探物作艳体连珠

妆闻洛妃高髻，不姿於芳泽。玄妻长发，无籍於金钿。故云多由於自美，蝉称得於天然。是以梁妻独其妖艳，卫姬专其可怜。

妾闻芳性深情，虽欲忘而不歇。薰芬动虑，事逾久而更思。是以津亭掩馥，□氏结秦妇之恨；爵台馀妒，追生魏妾之悲。（《艺文类聚》五十七，《文苑英华》七百七十一。）



◇　平等寺刹下铭

香薪已燎，花叠尽然，频果绝其软言，绵毫收其广照。绀钵遗采，托慕所依，红爪馀晖，申悲是寄。因使金表争构，玉刹竞□，岂止天界饰其四园，龙宫陈其七宝，树似庵林，峰疑鹫色，孕吐仙雾，涌濑灵泉，燕室缘云，精庐切制。汉兼秘殿，宋美御房。羲和假道於罘□，翔鸾回翼於飞栋。建章厌胜，未及雕砻，甘泉避暑，岂穷轮奂？槛缀玫瑰，阶填粟玉，络以如意，饰用沈檀。火齐胜明，烛银□采。释梵夺其身光，日车贬其轮照，辞曰：惟兹宝塔，妙迹可传。盘称邺境，楼美涧川。双龙虚绕，九凤徒悬。岂如神刹，耿介凌烟。珠含魄月，幡垂净天。宝铎夜响，银地朝鲜。檐栖迥雾，砌卷香莲。翻蠡下梵，坠鹤归仙。洹沙扰扰，世界绵绵。践兹胜影，□彼盖缠。（《艺文类聚》七十七）



◇　雍州金像寺无量寿佛像碑

昔尧乃则天，莫能名其圣，丘才譬日，无德称其道。况复欲宣五品，将叹三法，固使迦叶耻其无智，龙树羞其非辩，犹闻献盖长者，颂以七言。无学比丘，陈其百句。至有九辈性生，一身补处，尘洗玉池，神闻金叶，树声繁会，赵简於是未闻，地宝□煌，周穆之所不见。昔者出城石转，还林现疾，梦树既沈，梵花独反。犹有香杖叠衣，红爪绀发，可得崇以妙利，显用珍函。彼弥□感化殊摄，日轮照曜，月面从容，毫散珠辉，辱开异色，似含微笑，俱注目於瞻仰，如出软言。咸倾耳於谛听，像复以其夕，出住寺门，始则映显岩间，犹对鹫山之礼，末又徘徊闾外，似救毗城之疾，空中生树，岂曰难思。火内披莲，未为多有，铭曰：

奄有净国，宝应多祉。叶产梵童，花开释子。玉莲交映，银荷递起。伊尹惭桑，伯阳羞李。（《艺文类聚》七十六，案《梁书·本传》云，敕令制雍州平等金像碑，文甚宏丽，即此。）



◎　刘孝威

孝威，孝绰第六弟，为安北晋安王法曹，转主簿，除太子洗马，迁中舍人庶子率更令。太清中迁中庶子兼通事舍人，有集十卷。



◇　谢赍官纸启

臣与谢嘏，俱惭棋圣，臣之冲梯，实愧鲁般之巧；嘏之城垒，特无禽子之守。攻弱侮亡，其劳甚薄，策勋行赏，为渥过隆。虽复邺殿凤衔，汉朝鱼网，平准桃花，中宫谷树。固以惭兹靡滑，谢此鲜光。（《艺文类聚》五十八）



◇　婚谢晋安王赐钱启

孝威问吉已通，请期有日，而贤夫之誉，多愧张耳。非□胥之才，偶同王粲；眷言前事，良以自羞。曲降隆慈，俯垂珍锡。便使禽贽获举，□币有资。佩服宠灵，殒越非报。（《艺文类聚》六十六）





◇　谢敕赍画屏风启

昔纪亮所隔，唯珍云母，武秋所顾，大宝琉璃。岂若写帝台之基，拂昆山之碧，画巧吴笔，素逾魏赐。冯商莫能赋，李尤谁敢铭。（《艺文类聚》六十九）



◇　谢赍锦被启

色艳蒲萄，采逾联璧，鄂君惭绣，楚侍羞珠。虽复帝赐鹤绫，客赠鸳绮。高悬丽藻，远谢鲜明。汉老悦其怪文，魏马惊其香气。（《艺文类聚》七十，《御览》七百七。）



◇　谢东宫赐圣僧馀馔启

齐桓伯寝之器，周穆轩宫之宝，乳糜香饭，素榛糗浆，五杏七桃，灵瓜仙枣。莫不气馥上天，薰流下界。石崇芳果，金谷仅於万株；陈汤木滋，杜陵几于千树。犹自高谢珍奇，多惭品族。（《艺文类聚》七十二）



◇　谢东宫赐净馔启

糜献牛牧，饭出龙宫，千品甘露之食，百花珍药之果，饼兼髓乳，浆苞蔗捺，雕盘流其滋旨，宝器委其包香。足使五世长者，羞彼识味，一角仙人，耻其咒术，微物多幸，叨奉曲恩，性命可捐，殊私难答。（《艺文类聚》七十二）



◇　谢东宫赍鹿脯等启

上林绝胡人之搏，禁地无张京之犯，而犹有班超之游猎，李广之驰射。远归於厨吏，入贡於腊人，形图三事之车，影入九仙之镜。（《艺文类聚》七十二，《御览》八百六十二。）



◇　谢东宫赍炭启

洛城雪深，不见海神之迹；滹沱冰合，无待王霸之觇。聚而为岳，大壮黑山，称之以船，将重牙兽，炉生烽焰，室满红光。雉裘入而识奢，鼠布焚而无污。



◇　谢东宫赍启

色华玉树，味夺琼浆，根出杨池，闻之僮约。子为灵散，得自庄篇；楚后江萍，秦公海枣，凡厥永羞，莫敢相辈。（《艺文类聚》八十二）



◇　谢赐奈启

孙井浮朱（《初学记》二十八）



◇　为皇太子谢敕赍功德马启

伏惟忘我徇物，屈己济民，该天地而大舍，总日月而为施，既脱□尼於金轮，又解骖於绀马，出余吾之水，服□□□余之厩，名高夏后之龙，价倍田方之赎。谨当秣以柏叶，饴以丹枣，加之玉鞍，饰之金络。（《艺文类聚》九十三）





◇　谢赍熊白启

窃以馆有射熊之名，台无走狗之号，上林绝胡人之搏，禁地无张京之犯，而突出羽川，来攀御槛。光逾厚璧，殆惑朱公之价；色丽烛银，将堪穆王之宝。（《艺文类聚》九十五）



◇　谢赍林檎书

勇闻齐国，止锡二桃，远至仙方，裁蒙数枣。岂如恩丰汉箧，赐广魏奁，妃女数而仅通，□郎计而方得，生於玉井之侧，出自金膏之地。上灵所贵，下士希逢。（《艺文类聚》八十七）



◇　谢南康王饷牛书

虽复蜀守神牛，秦公怒特，穆王白角，何氏莹蹄，无以逾其劲力，迈其致远，直宿九重，获免疏步，路休三迳，且息徒行。从祀甘泉，方无假於丞相；骑至清庙，又永笑於博阳。（《艺文类聚》九十四）



◇　正旦春鸡赞

宝鸡陈仓，祠光表神，雄飞帝汉，雌鸣霸秦。排膺激怒，礴翅张□，电鞭失焰，雷车折轮。助标魏教，擅场齐珍。名流晋戟，歌传汉臣，窃脂善盗，搏谷难驯。绿鹦智浅，苍鹰害深，兼姿五德，归于翰音。（《艺文类聚》九十四）



◇　辟厌青牛画赞

泰山怒特，吴渚神牛。气嘘风喷，精迥电流。讵牵和鞅，不入裴□秋。狡力难京，肆怒横行。朗陵莹角，介葛瞻声。遁仙托称，妖寇冯名。名震八区，威陵五都。蓄勇槽侧，息愤场隅。伊览献豆，滕婴进刍艹。雄儿楷式，悍干规模。曹兴拂采，徐邈成图。（《艺文类聚》九十四）





卷六十二




◎　陈庆之

庆之字子云，义兴国山人。从武帝举义，为主书，除奉朝请，普通中为武威将军。迎元法僧，还除宣猛将军，文德主帅，转东官直阁，赐爵关中侯。大通中为假节飙勇将军。送元颢入魏，还除右卫将军，封永兴县侯，出为持节奋武将军，北兖州刺史。中大通中除南北司二州刺史，大同中进号仁威将军，卒赠散骑常侍左卫将军，谥曰武。



◇　攻荥阳宣喻士众

吾至此以来，屠城略地，实为不少，君等杀人父兄，略人子女，又为无算，天穆之众，并是仇信念，我等堵有七千，虏众三十馀万，今日之事，义不图存，吾以虏骑不可争力平原，及未尽至前，须平其城垒，诸君无假狐疑，自贻屠脍。（梁书陈庆之传。）



◎　陈昕

昕字君章，庆之第五子，大同中为邵陵王常侍文德主帅右卫仗主，除威远将军小岘城主，迁宣猛将军。除阴陵戍主北谯太守，太疾不之官。又除骠骑外兵，寻为临川太守，太清二年进云旗将军，为侯景所杀。



◇　陈兵事启

采石急须重镇，王质水军轻弱，恐虑不济。（《陈庆之传》）



◎　朱异

异字彦和，吴郡钱塘人，宋处士昭之之孙。天监初为扬州议曹从事史，直西省兼太学博士，迁尚书仪曹郎兼中书通事舍人，进鸿胪卿太子右卫，率加员外常侍。中太通初迁散骑常侍，大同中迁右卫将军。加侍中太清中迁左卫将军，又迁中领军，卒赠侍中尚书右仆射，有《周易集注》一百卷。



◇　田饮引

卜田宇兮京之阳，面清洛兮背修邙。属风林之萧瑟，值寒野之苍茫。鹏纷纷而聚散，鸿冥冥而远翔。酒沈兮俱发，云沸兮波扬。岂味薄于东鲁，鄙密甜于南湘，于是客有不速，朋自远方，临清池而涤器辟山牖而飞觞。促膝兮道故，久要兮不忘。间谈希夷之理，或赋连翩之章。（《艺文类聚》七十二）



◇　为武帝草张缵为尚书仆射诏

缵外氏英华，朝中领袖，司空以後，名冠范阳。可尚书仆射。（《梁书·张缵传》，又见《南史》五十六以为朱异草诏。）



◇　祀明堂议

祀明堂改服大裘，又以贵质，不应三献。礼云：「朝践用大樽，」郑玄云：「大樽瓦也，有虞氏瓦樽。」此皆是宗庙，犹以质素，况在明堂，理不容象樽也郊祀贵质，器用陶匏，宗庙贵文，诚宜雕俎。明堂之礼，于郊为文，比庙为质，请改器用纯漆，庶合文质之表。旧仪，鬯灌求神，初献清酒，次醴。终□，礼毕，太祝取俎上祭肉，当御前以受俎，五帝天神，不可求之于地，二郊主祭，无受肉之礼，请停三献灌鬯，及授俎之法，止于一献清酒，旧用太牢。案郊用茧栗。《诗》云：「配文王于明堂，」有维牛维羊。良由周监二代，其义贵文。明堂方郊，未为极质，故特用三牲。今斟酌百王，义存通典，蔬果之荐，虽符周礼。而牲牢之用，宜遵夏殷，请自今明堂牲用特牛。（《通典》四十四。）



◇　四望议

望是不即之名，岂容局于星海，拘于岳渎。（《隋书·礼仪志》一，天监六年，议者以为北郊有岳镇海渎之座，而又有四望之座，疑为烦重，仪曹郎朱异议。）



◇　雩祭燔柴议

案周宣《云汉》之诗，毛注有瘗埋之文，不见有燔柴之说。若以五帝必柴，今明堂又无其事。（《隋书·礼仪志》二，天监十年，仪曹郎朱异议。）





◇　更议复四望

郑众云：「四望，谓日月星海。」郑玄云：「谓五岳四镇四渎。」寻二郑之说，互有不同，窃以望是不即之名。凡厥遥祭，皆有斯自，岂容局于星汉，拘于海渎，请命司天，有关水旱之义，爰有四海，名山大川，能兴云致雨，一皆备祭。（《隋书·礼仪志》二，天监十一年，帝日四望之事，顷来遂绝，宜更议复，朱异议。）



◇　封阳侯不应殇服议

礼：「年虽未及成人，已有爵命者，则不为殇。」封阳侯年虽中殇，已有拜封，不应殇服。（《隋书·礼仪志》三，天监十四年，舍人朱异议，又见通典八十二。）



◇　庙祀加一钅开羹议

二庙祀相承止有一钅开羹，盖祭祀之礼，应有两羹，相承止于一钅开，即礼为乖，请加熬油羹一钅开。（《隋书·礼仪志》二，天监十六年十月，舍人朱异议。）



◇　元法僧内属议

自王师北讨，克获相继，徐州地转削弱，咸愿归罪法僧。法僧惧祸之至，其降必非伪也。（《梁书·朱异传》）



◇　请改郊祀仪注

礼：大裘而冕，祭昊天上帝，五帝亦如之。良由天神高远，义须诚质。今从泛祭五帝，礼不容文。

齐仪：初献樽彝，明堂贵质，不应三献，又不应象樽。礼云：「朝践用太樽。」郑云：「太樽、瓦也。」记又云：「有虞氏瓦樽，此皆在庙所用，犹以质素况在明堂，礼不容象。今请改用瓦樽，庶合文质之衷。

宗庙贵文，故庶羞百品，天义尊远，则须简约。今仪注所荐，与庙不异，即理徵事，如为未允，请自今明堂有膳准二郊。但帝之为名，本主生育，成岁之功，实为显著。非如昊天，义绝言象，虽曰同郊，复应微异。若水土之品，蔬果之属，犹宜以荐，止用梨枣橘栗四种之果，姜艹蒲葵韭四种之俎菹，粳稻黍粱四种之米，自此以外，郊所无者，请并从省除。（《隋书·礼仪志》一，天监十年，仪曹郎朱异以为云云。）

明堂既泛祭五帝，不容的有先後，东阶而升，宜先春帝，请改从青帝始。

明堂笾豆等器，皆以雕饰。寻郊祀贵质，改用陶匏，宗庙贵文。诚宜雕俎，明堂之礼，既方郊为文，则不容陶匏。比庙为质，又不应雕俎，斟酌二途，须存厥衷，请改用纯漆。

旧仪，明堂祀五帝，先酌郁鬯，灌地求神，及初献清酒，次酃，终□，礼毕。太祝取俎上黍肉，当御前以授，请依郊仪，止一献清酒。且五帝天神，不可求之于地，二郊之祭，并无黍肉之礼。并请停灌及授俎法。

旧明堂皆用太牢，案记云，郊用特牲。又云：天地之牛角茧栗。五帝既曰天神，理无三牲之祭，而《毛诗》我将篇云：「祀文王于明堂。」有维羊维牛之说，良由周监二代，其义贵文。明堂方郊，未为极质，故特用三牲，止为一代之制。今斟酌百王，义存通典，蔬果之属，虽符周礼，而牲牢之用，宜遵夏殷。请自今明堂止用特牛，既合质文之中，又见贵诚之义。（《隋书礼仪志》一）



◎　到洽

洽字茂氵公，彭城武原人。宋骠骑将军彦之曾孙。天监初为太子舍人，累迁司徒主薄、尚书殿中郎、太子中舍人、侍读学士、国子博士，出为临川内史，还除太子家令，迁给事黄门侍郎兼国子博士太子中庶子。普通初迁尚书吏部郎，领尚书左丞，进御史中丞，出为贞威将军、云麾长史、寻阳太守。大通元年卒，赠侍中，谥曰理子，有集十五卷。



◇　奏劾刘孝绰

携少姝於华省，弃老母於下宅。（《梁书·刘孝绰传》）



◇　周弘正补太学博士议

周郎年未弱冠，便自讲一经。虽日诸生，实堪师表，无俟策试。（《陈书·周弘正传》，博士到洽议。）



◎　刘昭

昭字宣卿，平原高唐人，晋太尉实九世孙。天监初为奉朝请，迁征北行参军尚书仓部郎，除无锡令。历宣惠豫章王中军临川王记室，迁通直郎，出为郯令，有《後汉书注》一百二十五卷，《幼童传》十卷，集十卷。

◇　钞集议祭六宗论

虞书曰：「肆类于上帝，□于六宗，望于山川。」伏生马融曰：「万物非天不覆，非地不载，非春不生，非夏不长，非秋不收，非冬不藏，□于六宗，此之谓也。」欧阳和伯夏侯建曰：「六宗，上不谓天，下不谓地，停不谓四方，在六者之间，助阴阳变化者也。」孔安国曰：「精意以享谓之□宗，尊也，所尊祭。其祀有六：埋少牢于太昭，祭时也；相近于坎坛，祭寒暑也。王宫，祭日也。夜明，祭月也，幽□，祭星也，雩□，祭水旱也，□于六宗，此之谓也。」《孔丛》曰，宰我问六宗于夫子，夫子答如安国之说。臣昭以此解若果是夫子所说，则後儒无复纷然。文秉案刘歆曰：「六宗，谓水、火、雷、风、川、泽也。」贾逵曰：「六宗，谓日宗、月宗、星宗、岱宗、海宗、河宗也。」郑玄曰：「六宗，星、辰、司中、司命、风伯、雨师也。」星，五纬也，辰谓日月所会十二次也。司中、司命，文昌，第五、第四星也。风伯，箕也。雨师，毕也。晋武帝初，司马绍统表驳之曰：「臣以为帝在于类，则□者非天。山川属望，则海岱非宗。宗犹包山，则望何秩焉？伏与歆逵，失其义也。六合之间，非制典所及；六宗之数，非一位之名。阴阳之说，又非义也。并五纬以为一，分文昌以为二，箕、毕既属于辰，风师雨师，复特为位，玄之失也。安国案：祭法为宗，而除其天地于上，遗其四方于下，取其中以为六宗。四时寒暑，日月众星，并水旱，所宗者八，非但六也。传曰：「山川之神，则水旱厉疫之灾，于是乎□之。日月星辰之神，则雪霜风雨之不时，于是乎□之。」又曰：「龙见而雩。」如此，□者，祀日月星辰山川之名。雩者，周人四月祭天求雨之称也。雪霜之灾，非夫□之所□；雩祭之礼，非正月之所祈。周人之後说有虞之典，故于学者未尽喻也。且类于上帝，即礼天也。望于山川，□所及也。案《周礼》云：「昊天上帝，日月星辰，司中司命，风师雨师，社稷五祀五岳，山林川泽，四方百物。」又曰：「兆五帝于四郊，四类四望亦如之。」无六宗之兆。《祭法》云：「祭天祭地，祭时，祭寒暑日月星，祭水旱，祭四方，及山林川谷丘陵能出云为风雨，见怪物，皆是。有天下者祭百神，非此旅也，不在祀典，复无六宗之文。明六宗所□，即《祭法》之所及，《周礼》之所祀，即《虞书》之所宗，不宜特复立六宗之祀也。《春官》大宗伯之职，掌玉作六器，以礼天地四方。以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方，天宗，日月星辰寒暑之属也；地宗，社稷五祀之属也。四方之宗者，四时五帝之属也。如此，则群神咸秩而无废，百礼遍修而不渎，于理为通。」幽川秀才张髦又上疏曰：「□于六宗，祀，祖考所尊者六也。何以考之，《周礼》及《礼记·王制》，天子将出，类于上帝，宜于社，造于祢。巡狩四方，觐诸侯，归格于祖祢，用特。」《尧典》曰：「肆类于上帝，□于六宗，望于山川，遍于群神，班瑞。于群后，肆觐东后。叶时月正日，同律度量衡。」巡狩一岁以周，尔乃「归格于艺祖，用特。」臣以《尚书》与《礼王制》，同事一义，符契相合，□于六宗，正谓祀祖考宗庙也。文祖之庙六宗，即三昭三穆也。若如十家之说，既各异义，上下违背，且没乎祖之礼。考之礼，考之祀典，尊卑失序，若但类于上帝，不□祖祢而行，去时不告，归何以格？以此推之，较然可知也。《礼记》曰：「夫政必本于天，淆以降命。命降于社之谓淆地，降于祖庙之谓仁义，降于山川之谓兴作，降于五祀之谓制度。」又曰：「祭帝于郊，所以定天位也。祀社于国，所以列地利也。祭祖于庙，所以本仁也。山川所以傧鬼神也，五祀所以本事也。」又曰：「礼行于郊，而百神受职焉；礼行于社，而百货可极焉。礼行于祖庙，而孝慈服焉。礼行于五祀，而正法则焉。故自郊社祖庙五祀，义之修而礼之藏也。」凡此皆孔子所以祖述尧舜，纪三代之教，著在祀典。首尾相证，皆先天地，次祖宗，而後山川群神耳。故《礼·祭法》曰：「七代之所更变者，□郊宗祖。」明舜受终文祖之庙，察璇玑，改七政，审己天命之定，遂上郊庙，当义合《尧典》，则周公其人也。郊祀后稷以配天，宗祀文王于明堂，以配上帝，是以四海之内，各以其职来祭者也。居其位，摄其事，郊天地，供群神之礼，巡狩天下，而遗其祖宗，恐非有虞之志也。五岳视三公，四渎，视诸侯，皆以案先儒之说，而以水旱风雨先五岳四渎从祖考而次上帝，错于肆类，而乱祀典，臣以十一家皆非也。」太学博士吴商以为□之言烟也，三祭皆积柴，而实牲体焉，以升烟而报阳，非祭宗庙之也。郑所以不从诸儒之说者，将欲据周礼□祀皆天神也。日月星辰，司中司命，风师雨师凡八，而日、月并从郊，故其馀为六宗也。以书□于六宗，与《周礼》事相符，故据以为说也。且文昌虽有大体，而星名异，其日不同，故随事祭之。而言文昌七星，不得遍祭其第四第五，此为《周礼》。复不知文昌之体，而又妄引为司中司命。箕、毕二星，既不系于辰，且同是随事而祭之例，又无嫌于所系者。」范宁注《虞书》曰：「考观众议，各有说难。郑氏证据最详，是以附之。案六宗众议，未知孰是。」虞喜别论云：「地有五色，太社象之。总五为一则成六，六为地数，推案经句，阙无地祭，则祭地。」臣昭曰：六宗纷纭，众释互起，竟无全通，亦难偏折。历辨硕儒，终未挺正。康成见宗是多附焉。盍各尔志，宣尼所许，显其一说，亦何伤乎。窃以为祭祀之敬，莫大天地，《虞典》首载，弥久弥盛，此宜学者各尽所求。臣昭谓虞喜以祭地，近得其实。而分彼五色，合五为六，又不通□，更成疑昧。寻《虞书》所称「肆类于上帝。」是祭天。天不言天，而曰上帝，帝是天神之极，举帝则天神斯尽，日月星辰从可知也。□于六宗。」是实祭地。地不言地，而曰六宗，宗是地数之中，举中足目该数，社稷等祀从可知也。天称神上，地表数中，仰观俯察，所以为异。宗者，崇尊之称，斯亦尽敬之谓也。□也者，埋祭之言也，实瘗埋之异称，非周□之祭也。夫置字涉神，必以今之示，今之示即古之神，所以社稷诸字，莫不以神为体。《虞书》不同，祀名斯隔。《周礼》改烟，音形两异，《虞书》改土，正元祭义。此焉非疑，以为可了。岂六置宗，便为傍祭乎。《风俗通》曰：《周礼》以为□□燎祀司中司命，文昌上六星也。□□者，积薪燔柴也。今民犹祠司命耳，刻木，长尺二寸，为人像，行者置箧中，居者别作小居。齐地大尊重之，汝南诸郡亦多有者，皆祠以猪，率以春秋之月。（《後汉·志祭祀中注》）



◇　难晋刘世明论久丧不葬服

丧无二孤，庙无二主，受吊之礼，唯丧主拜稽颡，馀人丧踊而已。诸言丧主，唯谓一人，不斥众子，世明固云。若尸柩无所葬者，则为後者与众子同除矣。（《通典》一百三）



◇　注补续汉书八志序

臣昭曰：昔司马迁作《史记》，爰建八书。班固因广，是曰十志。天人经纬，帝政弦维，区分源奥，开廊著述，创藏山之秘宝，肇刊石之遐贯，诚有繁于《春秋》，亦自敏于改作。至乎永平，执简东观，纪传虽显，书志未闻。推检旧记，先有地理，张衡欲存炳发，未有成功。《灵宪》精远，天文已焕。自蔡邕大弘鸣条，实多绍宣。协妙元卓，律历以详。承洽伯始，礼仪克举；郊庙社稷，祭祀该明。轮□冠章，车服瞻列。于是应谯缵其业，董巴袭其轨。司马续书，总为八志，律历之篇，仍乎洪邕所构，车服之本，即依董蔡所立，仪祀得于往制，百官就乎故簿，并籍据前修，以济一家者也。王教之要，国典之源，粲然略备，可得而知矣。既接继班书，通其流贯，体裁渊深，虽难逾等，序致肤约，有伤悬越，後之名史，弗能罢意。叔骏之书，是谓十典，矜缓杀青，竟亦不成。二子平业，俱称丽富，华辙乱亡，典则偕泯，雅言邃义，于是俱绝。沈、松因循，尤解功创，时改见句，非更搜求，加艺文以矫前弃，流书品采自近录，初平永嘉，图籍焚丧，尘消烟灭，焉识其限，借南晋之新虚，为东汉之故实，是以学者亦无取焉。

范晔《後汉》，良诚跨众氏，序或未周，志遂全阙。国史鸿旷，须寄勤闲，天才富博，犹俟改具。若草昧厥始，无相凭据，穷其身世，少能巳毕。迁有承考之言，固深资父之力，太初以前，班用《马史》，十志所因，实多往制，升入校部，出二十载，续志昭表，以助其间，成父述者，夫何易哉！况晔思杂风尘，心挠成毁，弗克员就，岂以兹乎？夫辞润婉瞻，可得起改，核求见事，必应写袭，故序例所论，备精与夺，及语八志，颇褒其美，虽出拔前群，归相沿也。又寻本书当作《礼乐志》，其《天文》《五行》《百官》《车服》，为名则同。此外诸篇，不著纪传，《律历》《郡国》，必依往式。晔遗书自序，应遍作诸志，《前汉》有者，悉欲备制，卷中发论，以正得失，书虽未明，其大旨也。曾台云构，所缺过乎榱桷，为山霞高，不终逾乎一□匮，郁绝斯作，吁可痛哉！徒怀缵缉，理惭钩远，乃借旧志，注以补之。狭见寡陋，匪同博远，及其所值，微得论列。分为三十卷，以合《范史》，求于齐工，孰曰文类，比兹阙恨，庶贤乎巳。昔褚先生补子长之削少，马氏接孟坚之不毕，相成之义，古有之矣。引彼先志，又何猜焉！而岁代逾邈，立言湮散，义存广求，一隅未觌，兼锺律之妙，素揖校雠，参历算之微，有惭证辨，星候秘阻，图纬藏严，是须甄明，每用疑略，时或有见，颇邀停遇，非览正部，事乖详密。今令行禁止，此书外绝，其有疏漏，谅不足诮。（明汪文盛刊本。）





卷六十三




◎　刘缓

缓字含度，昭子，历安西湘东王记室，迁中录事，卒，有集四卷。

◇　照镜赋

夜筹已歇，晓钟将绝，窗外明来，帷前影灭。荆王欲起，侍妾应还，前齐上幔，内阁除关。开屏易叠，卷廉难攀，握头敛髻，钗子萦鬟。阶边就水，盘中光映。讶宿粉之犹调，笑残黄之不正，欲开奁而更饰，乃当窗而取镜。台本王官氏姓温，背後铭文宜子孙，四面回风，若流水，句栏《匚盍》匝似城□。分明似无碍，影前弥可爱。近来颜色不须红，即时好眉犹约黛，世间好镜自无多，唯闻一个比□娥。曾经玉女照，屡被仙人磨。光明粉可怜。（缺五字。）论时不假著，法用自应须。夏天金薄漠，秋日宝茱萸。银缠辟鬼咒，翠厄护身符。空处宜应描，非是畏钗梳。（《艺文类聚》七十）



◎　祖□恒

□恒一作□恒之，字景烁，范阳蓟人。齐长水校尉冲之子，天监初为员外散骑侍郎，後迁至太府卿。



◇　奏请用祖冲之甲子元历

臣先在晋已来，世居此职，仰寻黄帝至今十二代，历元不同，周天斗分，疏密亦异，当代用之，各垂一法。宋大明中，臣先人改古法，以为正历，垂之于後，事皆符验，不可改张。（《隋书·律历志》中，天监三年下诏定历，祖□恒奏。）



◇　奏改历宜在来正

史官今所用何承天历，稍与天乖，纬绪参差，不可承案。被诏付灵台，与新历对课疏密，前期百日，并又再申，始自去冬，终於今朔，得失之效，并已月别启闻。夫七曜运行，理数深妙，一失其源，则岁积弥爽。所上脱可施用，宜在来正。（《隋书·律历志》中，天监八年十一月，□恒奏。）





◇　浑天论

自古论天者多矣，而群氏纷纭，互相非毁。窃览同异，稽之典经，仰观辰极，傍瞩四维，睹日月之升降，察五星之见伏，校之以仪象，核之以晷漏，则浑天之理，信而有徵。辄遗众说，附浑仪云。《考灵曜》先儒求得天地相去十七万八千五百里，以晷景验之，失于过多。既不显求之术，而虚设其数，盖夸诞之辞，宜非圣人之旨也。学者多因其说，而未之革，岂不知寻其理欤，抑未能求其数故也。王蕃所考，较之前说，不啻减半。虽非揆格所知，而求之以理，诚未能遥趣其实，盖近密乎？辄因王蕃天高数，以求冬至、春分日高，及南戴日下去地中数。法，令表高八尺，与冬至景长一丈三尺，各自乘，并而开方除之为法。天高乘表高为实，实如法而一，得四万二千六百五十八里有奇，即冬至日高也，以天高乘冬至景长为实，实如法，得六万九千三百二十里有奇，即冬至南戴日下去地中数也，求春秋分数法，令表高及春秋分景长五尺三寸九分，各自乘并，而开方除之，为法，因冬至日高实，而以法除之，得六万七千五百二里有奇，即春秋分日高也。以天高乘春秋分景长为实，实如法而一，得四万五千四百七十九里有奇，即春秋分南戴日下去地中数也。南戴日下，所谓丹穴也。推北极里数法，夜于地中表南，傅地遥望北辰纽星之末，令与表端参合。以人目去表数及表高，各自乘，并而开方除之为法。天高乘表高数为实，实如法而一，即北极纽星高数也。天高乘人目去表为实，实如法，即去北戴极下之数也。北戴斗极为空桐。日去赤道表里二十四度，远寒近暑而中和。二分之日，去天顶三十六度。日去地中，冬夏春秋，辰昏昼夜，皆同度也，而有寒暑者，地气上腾，天气下降，故远日下而寒，近日下而暑，非有远近也。犹火居上，虽远而炎，在傍虽近而微。视日在傍而大，居上而小者，仰瞩为难，平观为易也。由视有夷险，非远近之效也。今悬珠于百仞之上，或置之于百仞之前，从而观之，则大小殊形。先儒弗斯取验，虚繁翰墨，夷途顿辔，雄辞析辨，不亦迂哉。今大寒在冬至後二气者，寒积而不消也。大暑在夏至後二气者，暑积而未歇也。寒暑均和，乃在春秋分後二气者，寒暑积而不平也。譬之火始入室，而未甚温，弗事加薪，久而愈炽。既移迁之，犹有馀热也。

月行有中道，有阴道，有阳道，如姜岌说《周髀》云：日径千二百五十里，盖天乖谬，已详前识，无足采焉。以浑象言之，失于过大矣。张衡日月共径，当天周七百三十六分之一。地广二百三十二分之一，案此而论，天周分母，圆周率也。地广分母，圆径率也。以八约之，得周率九十二，径率二十九，其率伤于周多径少，衡之疏也。衡以日月之径居一度之半，又言八极之维，既非改定日月之径，又不明其理，饰辞华说，不足穷核者也。望日月法，立于地中，以人目属径寸之管，而望日月，令日月大满管孔，及定管长，以管径乘天高，管长除之，即日月径也。月阴精也，其形圆，其质禀日之光，而见其体，日光不照，则谓之魄，故月望之月，日月相望，人居其间，尽观其质故形圆也。二弦之月，日照其侧，人观其旁，故半魄半明也。晦朔之月，日照其表，人在其里，故形不见。旧说曰，月行九道，斯盖未究月行之变，而假为其说。谨案著作郎张东对三道九行曰：案《汉天文志》：日有三道，月有九行者，谓日月行黄道，为得其正。或行黄道外，或行黄道内，内外及正行，因名三道，故曰房有四表三道，日月经房星南门，即为旱。经房星北门，为水，日有三道者。但内外差及正行之道也。月有九行，谓青道二，出于黄道东，赤道二，出于黄道南，白道二，出于黄道西，黑道二，出于黄道北。故郑玄注《月令》，立春春分，日行青道，月为之佐。立夏夏至，日行赤道，月为之佐，立秋秋分，日行白道，月为之佐，立冬冬至，日行黑道，月为之佐，故月之九行，非为黄道外别有九道，交横释络，贯于缠舍。但为日月既为动物，不能不小有盈缩，或行黄道内外。又案日月以立春合宿在营室，即北方之星，色当言黑，春分宿日在奎，奎为西方之宿，色当言白。而郑玄言立春春分，日行青道，盖以岁起于春，春在于东。东方色青，故起青号，南西及北，三方准此，故知日月共有三道，实无九行。但以因八节之差，顺四时之色，曲为立名，故月行言九，直举其实，故日道称三，三道九行，其义一也。则云日之三道，躔于二十八宿，月之九行，经于八节宿。（《隋书·天文志》上，《开元占经》一。）

姜岌此言非也，星犹月，禀日之光，然後乃见。若星在日时，则应盈魄。今既不然，故知星在日表，而常明也。案星体自有光曜，非由禀日始明。今星宿有时食，月在魄中，分明质见，则是星行亦在月里，不专在表。又姜岌承二烛为喻，理亦迂迥，非实验也。（《开元占经》一）



◇　推地中法

先验昏旦，定刻漏分辰，次乃立仪表于准平之地，名日南表，漏刻上水居日之中，更立一表于南表影末，名日中表。夜依中表，以望北极枢，面立北表，令参相直。三表皆以悬准定，乃观三表直者，其立表之地。即当子竿之正，三表曲者，地偏僻，每观中表，以知所偏中表在西，则立表处在地中之西，当更向东求地中。若中表在东，则并表处在地中之东也。当更向西求地中，取三表直者为地中之正。又以春秋二分之日，旦始出东方半体，乃立表于中表之东，名曰东表。令东表与日及中表参相直，是日之夕。日入西方半体，又立表于中表之西，名曰西表。亦从中表西望西表及日参相直，乃观三表直者，即地南北之中也。若中表差近南，则所测之地在卯酉之南，中表差在北，则所测之地，在卯酉之北，进退南北，求三表直正东西者，则其地处中。居卯西之正也。（《隋书·天文志》上，祖□恒错综经注，以推地中，其法云云。）



◎　朱史

史爵里未详。

◇　定天论

日一千六百七十里，周天六十万二百二十一里，径率求之，得十九万四千一百六十四里，即天东西南北相去之数也。求之得九万七千六百里，即春秋分日天去地之数也。夏至日天去地上八万一千三百九十四里，冬至之日，为天去地上十万六千二十里也。（《开元占经》一）



◎　虞履

履为上林馆学士。

◇　应制旨推日行度数

臣履等谨奉依敕旨。案推历法表景长短之差，日行南北之道，旁考经记，近较目前，莫不事事符合，昭然可见。谨略条度如左，日道圆周三百六十度，分为十二辰，辰三十度半。春秋分出卯入酉，冬至则出辰入申，夏至则出寅入成。春秋分日出卯左右十五度，冬至日出卯南，去卯中二十四度，则是侵辰九度。夏至日出卯北，去卯中二十四度，则是侵寅九度。春秋分日入酉左右亦各十五度，冬至日入西南，去西中二十四度，是侵申九度。北极璇玑玉衡，上当天之北五十五度，北去黑山顶三十六度。夏至日在天南十二度。春秋分日在天南三十六度，冬至日中，日在天南五十度。冬至日中，日去金刚南三十度。（《开元占经》一）



◎　虞僧虬

僧虬，会稽馀姚人，天监初为法官。



◇　断景慈证母事启

案子之事亲，有隐无犯，直躬证父，仲尼为非。景慈素无防闲之道，死有明目之据。陷亲极刑，伤和损俗，凡乞鞫不审，降罪一等。岂得避五岁之刑，忽死母之命，景慈宜加罪辟。（《隋书·刑法志》，天监三年八月，建康女子任提女坐诱口当死，其子景慈对鞫，辞云，母实行此，是时法以虞僧虬启称云云，又见通典一百六十七。）



◎　虞□爵

□爵，天监中为治书侍御史迁尚，书祠部郎，有集十卷。



◇　奏弹伏□恒

臣闻失忠与信，一心之道已亏；貌是情非，两观之诛宜及。未有陵犯名教，要冒君亲，而可纬俗经邦者也，风闻豫章内史伏□恒，去岁启假，以迎妹丧为解，因停会稽不去，入东之始，货宅卖车，以此而推则是本无还意，□恒历典二邦，少免贪浊，此自为政之本，岂得称功，常谓人才品望，居何远之右，而远以清公见擢，名位转隆，□恒深诽怨，形於辞色兴居叹咤寤寐失圆，天高听卑，无私不照，去年十二月二十一日诏曰，国子博士领长水校尉伏□恒，为政廉平，宜加将养，勿使恚望，致亏士风，可豫章内史，岂有人臣奉如此之诏，而不亡魂破胆归罪有司，擢发抽肠，少自论谢，而循奉忄敖然，了无异色，□恒识见所到，足达此旨，而冒宠不辞，吝斯苟得，故以士流解体，行路沸腾，辨迹求心，无一可恕，窃以□恒踉跄落魄，三十馀年，皇运勃兴，咸与维始，除旧布新，濯之江汉，一纪之间，三世隆显，曾不能少怀感激，仰答万分反覆拙谋，成兹巧罪，不忠不敬，于斯已及，请以□恒大不敬论，以事详法，应弃市刑，辄收所近狱洗结，以法从事，如法所称，□恒即主。臣谨案豫章内史臣伏□恒，含疵表行，藉悖成心，语嘿一违，资敬兼尽，幸属昌时，擢以不次，溪壑可盈，志欲无满，要君东走，岂曰止足之归，负志解巾，异乎激处之致，甘此脂膏，孰非茶苦，佩兹龟组，岂殊缧绁，宜明风宪，肃正简书，臣等参议，请以见事免□恒所居官，凡诸位任，一皆削除。（《梁书·伏□恒传。）



◎　陈宣懋

宣懋，钱唐人。



◇　陶隐居井栏记

先生丹阳陶，仕齐奉朝请。壬申岁来山，栖身高静，自号隐居。同来弟子，吴郡陆敬游，其次杨、王、吴、戴、陈许诸生，供奉阶宇。湖孰潘逻及远近宗禀，不可具记。悠悠历代，讵勿识焉。梁天监三年八月十五日，钱塘陈宣懋记。（《景定建康志》）



◎　傅岐

岐字景平，北地灵州人。齐南郡内史傅琰孙。天监中为国子明经生，除南康王宏常侍，迁行参军兼尚书金部郎，除如新令。入为廷尉正兼中书通事舍人，迁宁远岳阳王记室参军，除建康令，复为舍人，迁安西中记室镇南谘议参军。太清初迁太仆司农卿，三年迁中领军。

◇　魏通和好议

高澄既新得志，何事须和？必是设间，故令贞阳遣使，令侯景自疑。当以贞阳易景，景心不安，必图祸乱。若许通好，政是堕其计中。且彭城去岁丧师，涡阳复新败退。今便就和，益示国家之弱，和不可许。（《南史·传琰传》太清二年。）



◎　王僧辩

僧辩字君才，太原祁人。天监中随父神念归国，为湘东王国左常侍，随府转丹阳尹参军，会稽中兵，荆州中兵、武宁平二郡太守，还为王府中录事，随府入为护军司马，除江州司马，临安陆，历新蔡太守。又随府除荆州谘议参军，历竟陵太守。太清末进领军将军，以平河东王誉及守巴陵功进征东将军、开府仪同三司、江州刺史，封长宁县公，以复郧州功加侍中尚书令征东大将军。承圣初，以平侯景功进镇卫将军司徒扬州刺史，改封永宁郡公，以平陆破武陆王纪及齐寇功加太尉车骑大将军，寻为大都督荆州刺史。敬帝即位，进骠骑大将军、中书监、都督中外诸军事，录尚书，寻纳贞阳侯，为陈霸先所袭，遇害。（案僧辩劝进梁元帝三表，《艺文类聚》《文苑英华》以为沈炯作，《英华》别有《僧辩答贞阳侯》二书，误以为徐陵作，既改列梁阙名中，而以《梁书》所载二启及陈书彻览所载，姑编入僧辩文，俟改定。）





◇　檄

凡诸部曲，平使招携，投赴戎行，前後行集。霜戈电戟，无非武库之兵；龙甲犀渠，皆是云台之仗。（《御览》二百九十九引《三国典略》肃明王僧辩书，案肃明未审所谓，必有脱误，据谘意当是移檄文。）



◇　与贞阳侯渊明启

自秦兵寇陕，臣便营赴援，才及下船，荆城陷没，即遣刘周入国，具表丹诚，左右勋豪，初并同契。周既多时不还，人情疑阻，比册降中使，复遣诸处询谋。物论参差，未甚决定，始得侯□真信示西寇权景宣书，令以真迹上呈。观视将帅，恣欲同泰。若一朝仰违大国，臣不辞灰粉，悲梁祚永绝中兴，伏愿陛下便事济江。仰藉皇齐之威，凭陛下至圣之略，树君以长，雪报可期，社稷再辉，死且非吝。请押别使曹冲驰表齐都，续启事以闻，伏迟拜奉在促。（《梁书·王僧辩传》）



◇　重与贞阳侯启

员外常侍姜□还，奉敕伏具动止。大齐仁义之风，曲被邻国，恤灾救难，申此大猷。皇家枝戚，莫不荣荷，江东冠冕，俱知凭赖。今歃不忘信，信实由衷，谨遣臣第七息显、显所生刘、并弟子世珍往彼充质，仍遣左民尚书周弘正至历阳奉迎，舻舳浮江，俟一龙之渡，清宫丹陛，侯六传之入，万国倾心，同荣晋文之反，三善克宣，方流宋昌之议。国祚既隆，社稷有奉，则群臣竭节，报厚施于大齐，戮力展愚，效忠诚于陛下。今遣吏部尚书王通奉启以闻。（《梁书·王僧辩传》）



◇　答许享

省告承有朝授，良为德举，卿操尚□深，文艺该洽。学优而官，自致青紫。况久羁骏足，将成顿辔，匡辅虚暗，期寄实深。既欣游处，用忘劳屈，而枳棘栖□，常以增叹。夕郎之选，虽为清显，位以才升，差自无愧。且卿始云知命，方骋康衢；未有执戟之疲，便深夜行之慨。循复来翰，殊用怃然，古人相思，千里命驾，素心不昧。宁限城□，存顾之深，荒惭无已。（《陈书·许亨传》，亨为太尉王僧辩从事中郎，晋安王承制授给事黄门侍郎，亨奉笺辞府，僧辩答。）



◎　元树

树字秀和。（《梁书》作「君立」。）魏咸阳王禧第六子，仕魏为宗正卿。天监八年来降，封魏郡王，改封邺王，拜员外散骑常侍。普通中为平北将军北青兖二州刺史，率众迎无法僧，还迁持节督郢司霍三州诸军事、云麾将军、郢州刺史，加散骑常侍安西将军。中大通中徵侍中镇右将军，出为使持节镇北将军都督北讨诸军事，进据谯城，为魏将杜德所擒，死于永宁佛寺。魏孝静时，追赠侍中、都督青徐兖扬豫五州诸军事、太师、司徒、尚书令、扬州刺史。

◇　在梁遗魏公卿百寮书

魏室不造，奸竖擅朝，社稷阽危，缀旒非譬。元叉险慝狼戾，人伦不齿，属籍疏远，素无问望，特以太后姻娅，早蒙宠擢。曾不怀音，公行反噬，肆兹悖逆，人神同愤。自顷境土所传，皆云叉狼心虿毒，藉权位而日滋；含忍谄诈，与日月而弥甚。无君之心，非复一日，篡逼之事，旦暮必行。抑又闻之，夫名以出信，信以制义，山川隐疾，且犹不以名，成师兆乱，巨君不臣，求之史籍，有自来矣。元叉本名夜叉，弟罗实名罗刹，夜叉、罗刹，此鬼食人，非遇黑风，事同飘堕。呜呼魏境，离此二灾。恶木盗泉，不息不饮，胜名枭称，不入不为。况昆季此名，表能噬物，日露久矣，始信斯言。况乃母后幽辱，继主蒙尘，释位挥戈，言谋王室，不在今日，何谓人臣！诸贤或奕世载德，或将相继踵，或受任累朝，或职居机要，或姻戚匪他，或忠义是秉，俯眉逆手，见制凶威，臣节未申，徒有勤悴。又闻自叉专政，亿兆离德，重以岁时灾厉，年年水旱，牛马殪踣，桑柘焦枯，饥馑相仍，菜色满道，妖灾告谴，人皆叹息。□涧西北，羌戎陆梁，泗汴左右，戍漕流离。加以剖昔刂忠贤，歼殄宗室，哀彼本邦，一朝横渍。今既率师，将除君侧。区区之怀，庶令冠屦得所，大憝同必诛之戮，魏祀无忽诸之非。（《魏书·元叉传》，法僧反叛後，树遗公卿百寮书。）



◎　元法僧

法僧，魏道武子阳平王熙之曾孙。仕魏为太尉行参军，转通直郎、棕远将军、司徒司马掾龙骧将军、益州刺史。熙平初徵拜光禄大夫，出为平东将军兖州刺史，转安东将军徐州刺史。（《梁书·武帝纪》作镇东将军。）孝昌初自称尊号。（《梁书·本传作》称帝）改元天启，以普通六年据彭城来降，授侍中司空，封始安郡公。大通中加冠军将军，中大通中转车骑将军，进太尉，领金紫光禄大夫，立为东魏王，不行。授使持节散骑常侍、骠骑大将军、开府仪同三司、郢州刺史。大同二年徵为侍中、太尉、领军师将军，卒年八十三。



◇　上孝明帝告急表

臣忝守遐方，变生虑表。贼众亻舟张，所在疆盛，统内城戍，悉已陷没。近州之民，亦皆扰叛，唯独州治仅存而已。亡灭之期，非旦则夕。臣自思忖，必是死人，但恐不得谢罪阙庭、既忝宗枝，累辱不浅，若死为鬼，永旷天颜。九泉之下，实深重恨。今募使间行，偷路奔告。若台军速至，犹希全保，哭送使者，不知所言。（《魏书·元法僧传》，法僧为益州刺史，合境皆反，上表。）





卷六十四




◎　张缵

缵字伯绪，缅第三弟。天监中尚富阳公主，拜驸马都尉，封利亭侯，补国子生，除秘书郎，迁太子舍人。转洗马中舍人，普通初迁太尉谘议参军尚书吏部郎，长兼侍中。太通初出为宁远华容公长史，行琅邪彭城二郡国事，随府迁北中郎长史南兰陵太守，加贞威将军，行府州事，徵拜度支尚书，出为吴兴太守。大同中徵为吏部尚书，进尚书仆射，迁宣惠将军丹阳尹。未拜，改使持节湘州刺史。太清中徵为领军，改授使持节平北将军、宁蛮校尉、雍州刺史，岳阳王□不受代，见杀。元帝承制，赠侍中、中卫将军、开府仪同三司，谥简宪公，有《鸿宝》十卷。本传作一百卷。集十一卷。本传作二十卷。



◇　秋雨赋

□□兴乎爽节，肤寸起于曾岑，乃娱情而悦体，犹冬阳与夏阴，褰南帷以寓目，儆北户而披襟。商律戒于兹辰，凉雨感而已作。甘泉集而溟溟，油云兴而漠漠。温飙革于早暮，炎凉改于今昨。乍斜檐而上阶，或从风而洒幕。周小庭而密下，泫高枝而疏落。渌池泛澹，员波倏铄。低昂弱条艹，葳蕤丛薄。（《艺文类聚》二）





◇　南征赋

岁次□訾，月惟中吕，余谒帝于承明，将述职于南。忽中川而反顾，怀旧乡而延伫；路漫漫以无端，情容容而莫与。乃弭节叹曰：人之寓于宇宙也，何异夫栖蜗之争战，附蚋之游禽。而盈虚倚伏，俯仰浮沈，矜荣华于尺景，总万虑于寸阴。彼忘机于粹日，乃圣达之明箴。妙品物于贞观，曾何足而系心。抚余躬之末迹，属兴王之盛世；蒙三栾之休宠，荷通家之渥惠。登石渠之三阁，典校文乎六艺。振长缨于承华，着储皇之上睿。居衔觞而接席，出方舟以同济。彼华坊与禁苑，常宵盘而昼憩。思德音其在耳，若清尘之未逝。经二纪以及兹，悲明离之永翳。惟平生之褊能，实有志于栖息。惭灭没之千里，谢韩哀于八极。如蓑裘之代用，譬轮辕之曲直。愧周任之清规，谅无取于陈力。逢濯缨之嘉运，遇井汲之明时。怀君恩而未答，顾灵琐而依迟。总端揆以居副，长庶僚而称师。犹深泉之短绠，若高墉而无基。伊吾人之罪薄，岂斯满之能持。奉皇命以奏举，方驱传於衡疑。遵夕宿以言迈，戒晨装而永辞，行摇摇于南逝，心眷眷而西悲。尔乃横济牵牛，旁瞻雉库，前观隐脉，却视云布。追晋氏之启戎，覆中州之鼎祚。鞠三川于茂草，沾西京于朝露。故黄旗紫盖，运在震方，金陵之兆，允符厥祥。及归命之衔璧，爰献玺于武王；启中兴之英主，宣十世而重光。观其内招人望，外攘千纪；草创江南，缔构基址。岂徒能布其德，主晋有祀，《云汉》作诗，《斯干》见美而已哉！乃得正朔相承，于兹四代，多历年所，三百馀载。割疆场于华戎，拯生灵于宇内；不被发而左衽，□明德其是赍。次临沧之层□，寻叔宝之旧埏，蕴珠玉之馀润，昭罗绮之遗妍。怀若人之远理，岂喜愠其能迁。虽魂埋于百世，犹映澈于九泉。经法王之梵宇，睹因时之或跃；从四海之宅心，故取乱而诛虐。在苍精之将季，翦洪柯以销落；既观蝎而逞刑，又施兽而为谑。候高□逢以巧笑，俟长星而欢噱。何忄□忄□之黔首，思假命其无托。信人却而天从，爰物睹而圣作。我皇帝膺□受图，聪明神武，乘衅而运，席卷三楚。师克在和，仁义必取，形犹积决，应若飙举。于是殪桑林之封犭希，缴青丘之大风；戢干戈以耀德，肆《时夏》而成功。放流声于郑、卫，屏艳质于倾宫；配轩皇以迈迹，岂商、周之比隆。化致升平，于兹四纪；六夷膜拜，八蛮同轨。教穆于上庠，冤申于大理，显三光之照烛，降五灵之休祉。谅殊功于百王，固无得而称矣。

溯金牛之迅渚，睹灵山。（《艺文类聚》作灵涛。）之雄壮，实江南之丘墟，平云霄而竦状。标素岭乎青壁，葺□文于翠嶂，跳巨石以惊湍，批冲岩而骇浪。铲千寻之峭岸。（《艺文类聚》作峭峰。）□万流之大壑，隐日月以蔽亏，抟风烟而回薄。崖映川而晃朗，水腾光而倏烁；积霜霰之往还，鼓波涛之前却，下流沫以游险，上岑□〗而将落；闻知命之是虞，故违风而靡托。讯会骸之诡状，云怒特之来奔。及渔人之垂饵，沈潜锁于洪源。鉴幽途于忠武，驰四马之高轩。不语神以徵怪，情存之而勿论。晒姑熟之旧朔，访遗迹兮宣武，挟仲谋之雄气，朝委裘而作辅。历祖宗之明君，犹负芒于盛主；势倾河以覆岱，威回天而震宇。虽明允之笃诚，在伊稷而未举。矧有功而无志，岂季叶其能处。惧贻笑于文景，忧象贤之覆饣束，虽苞蘖以代兴，终夷宗而殄族。彼儋石之赢储，尚邀之而俟福，况神明之大宝，乃暗干于天禄。造扃键之候司，发传书于关尉。据圜辕乎伊洛，守衡津于河渭。无矫且以招宾，阙捐□而待贵。实祗敬于王典，怀鞠躬而屏气。惟函谷之襟带，疑武库之精兵。采风谣于往昔，闻乳兽。于宁成。在当今而简易，止讥鉴其奸情，陋文仲之废职，鄙而彡门之食征。于是近睇赭岑，遥瞻鹊岸，岛屿苍茫，风云萧散。属时雨之新晴，观百川之浩《泪干》，水泓澄以暗夕，山参差而辨旦。忽临睨于故乡，眇江天其无畔，逆洄流而右阻，遵长薄而左贯。独向风以舒情，搴芳洲其谁玩。息铜山而系缆，访叔文之灵宇。得旧名而犹存，皆攒芜而积楚。想夫君之令问，实有声于前古。拯巴汉之废业，爰配名于邹鲁。辨山精以息讼，对祠星而寤主。每抚事以怀人，非末学其能睹。嘉梅根之孝女，尚乘肥于媵姬。嗟吴人之重辟，忧峻网于将贻。彼沈瓜而显义，指沧波而为期，此浮履以明节，赴丹烂其何疑。信理感而情悼，实凄怅于余悲。空沈吟以遐想，愧邯郸之妙词。望南陵以寓目，美牙门之守志，当晋师之席卷，岂藩篱而不庇。携老弱于穷城，犹区区乎一篑。虽挈瓶之小善，实君子之所识。（阙一句。）是谓事人之礼。入雷池之长浦，想恭岱之芳尘。临鱼官以辍膳，践寒蒲之抽筠。又有生为令德，没为明神。或捐家事主，携手拜亲；或正身殉义，哀感市人。所以家称纯孝，国号能臣。扬清徽于上列，并异世而为邻。发晓渚而逆风，苦神吴之难习。岸曜舟而不进，水腾沙以惊急。天□□其垂阴，雨霏霏而来集。愍征夫之劳瘁，每搴帷而伫立。由江沲之派别，望彭汇之通津，途未中乎及绛，日巳盈于浃旬。于是千流共归，万岭分状，倒景悬高，浮天泻壮。清江洗涤，平湖夷畅，翻光转彩，出没摇漾。岷山□冢，悠远寂寥。青溢赤岸，控汐引潮。望归云之蓊蓊，扬清风之飘飘，界飞流干翠薄，耿长虹于青霄。若夫灌莽川涯，层潭水府，游泳之所往还，喧鸣之所攒聚。群飞沙涨，掩薄草渚，奇甲异鳞，雕文纟卒羽。听寡鹤之偏鸣。（《艺文类聚》作聆寡鹤之偏叫。）闻孤鸿之慕侣。在客行而多思，独伤魂而凄楚。美中流之冲要，因习坎以守固。既因之而设险，又居之而务德。南通珠崖、夜郎，西款玉津、华墨。莫不内清奸宄，外弭苛慝，篱屏京师，事有均于齐德也。眄匡岭以踌躇，想霞裳于云仞，流□娥之逸响，发王子之清韵。若夜光而可投，岂荣华之难摈。羡还丹其何术，伫一刃于来信。径遵途乎鄂渚，迹孙氏之霸基。陈利兵而蓄粟，抗十倍之锐师。在贤才之必用，宁推诚而忍欺，图富强以法立，属贞臣而日嬉。识馀基于江畔，云钓台之旧址。方战国之多虞，犹从容而宴喜。钦辅吴之忠谅，叹仲谋之虚己。处君臣而并得，良致霸其有以。伊文侯之雅望，诚一代之伟人。祢观书以心服，玉比德而誉均。遘时雄之应运，方协义以经纶，名既逼而愈赏，言虽闻而弥亲。惜勤王干延献，俾汉京之惟新，何天命其弗与，悲盛业之未申。泛芦洲以延伫，闻伍员之所济，出怀珠而免仇，归投金以答惠。彼无求于万锺，唯长歌而鼓□。慨斯诚之未感，乃沈躯以明誓。空负恨其何追，徒临餐而先祭，及旋师于郑国，美邀福于来裔。入郢都而抵掌，壮天险之难窥，允分荆之胜略，成百代之良规。贾生方于指大，应侯譬之木披。所以居宗振末，强本弱枝，闻古今之通制，历盛衰而不移，可不谓然与，美经国之远体也。酌忠言于城郢，播终古之芳猷；忘我躬之匪阅，顾社稷而怀忧。服庄王之高义，乃徵名於夏州，耻蹊田之过罚，纳申叔之嘉谋，观巫臣之献箴，鉴周书以明喻。何自谋其多僻，要桑中而远赴。若葆申之诛丹，实匡君以成务。在雨臣而优劣，居二主其并裕，临赤崖而慷忾，扌□雄图於魏武，乘战胜以长驱，志吞吴而井楚，总八州之毅卒，期姑苏而振旅，时有便乎建瓴，事无留于萧斧。霸孙赫其霆奋，杖迈俗之英辅。裂宇宙而三分，诚决机乎一举。嗟玄德之矫矫，思兴复干旧京。招卧龙于当世，配管仲而称英。收散亡之馀弱，结与国而连横，延五纪乎岷汉，绍四百于炎精。望巴丘以□回，遵洞庭而敞恍，沈轻舟而不系，何灵胥之浩荡。眺君、褊之双峰，徒临风以增想。偿瑶觞而一酌，驾彩□而独往。尔乃南奠衡霍，北距沮漳，包括沅澧，汲引潇湘。氵彪氵彪长迈，漫漫回翔，荡云沃日，吐霞含光。青碧潭屿，万顷澄澈，绮兰从风，素沙被雪。杂云霞以舒卷，间河洲而断绝，回晓仄於中川，起长飙而半灭。税遗构之旧浦，瞻汨罗以陨泗，岂怀宝而迷邦，犹殷勤而一致。蕴芳华以襞积，非党人之所媚，合《小雅》之怨辞，兼《国风》之美志。譬弹冠而振衣，犹自别于泥滓，且杀身以成义，宁露才而扬己，悲先生之不辰，逢椒兰之妒美，有骅骝而不驭，焉遑遑于千里。既践境以思人，弥流连其无巳。修行潦之薄荐，敢凭诚于沼□。谒黄陵而展敬，奠瑶席乎川湄。具兰香以膏沐，怀椒糈而要之。延帝子于三后，降夔、龙于九疑。腾河灵之水、驾，下太一之灵旗。抚安哥以会舞，疏缓节而依迟。日徘徊以将暮，情眇默而无辞。愠秦皇之巡幸，尤土壤以加戮。昧天道之无亲，勤望祀以祈福。将人怨而神怒，故飞川而荡谷。推冥理以归保愆，遂刊山而赭木。于是下车入部，班条理务，砥课庸薄，夕惕兢惧。存问长老，隐恤氓庶，奉宣皇恩，宽徭省赋。远哉盛乎，斯邦之旧也。有虞巡方以托终，夏后开图而疏决，太伯让嗣以来游□臣祈仙而齐洁。固是明王之尘轨，圣贤之踪辙也。若夫屈平怀沙之赋，贾子《游湘》之篇，史迁□文以投吊，扬雄《反骚》而沉川。其风谣雅什，又是词人之所流连也。亦有仲宁咸德，仍世相继，父子三台，缁衣改敝。古初抱于烈火，刘先高而忤世，蒋公琰之弘通，桓伯绪之匡济，邓兖时之绝述，谷思恭之藻丽，实川岳之精灵，常间出而无替也。至于殊庭之客，帝乡之贤，神奔鬼化，吐吸云烟。玉笥登之而却老，金人植杖以尊泉，苏生骑龙而出入，处静驾鹿以周旋。配北烛之神女，偶南荣之□□。时仿佛其遥见，亦往往而有焉。尔乃历省府庭，周行街术，山川远览，邑居近悉。割黔中以置守，献青阳而背质，邹生所谓还舟，楚王于焉乘ㄞ。巡高山之累仞，褒吴文之为宰。彼非刘而八王，皆国亡而身醢。在长沙而著令，经五叶其未改。知天道之福谦，胜一时之经始。寻太傅之故宅，今筑室以安禅；邑无改于旧井，尚开流而洌泉。怀伊、管之政术，遇庸臣而见迁，终被知于时主，嗟汉宗之得贤。受齐君之远托，岂理谢而生全；哀怀王之不秀，遂抱恨而伤年。修定祀於北郭，对林野而幽蔼，庶无吐于馨香，祀琼茅而沃酹。景十三以启国，惟君王其能大。迨炎正之中微，实斯藩而是赖。顾四阜之纡馀，乍升高以游目。审山川之面带，将取名于衡麓。下弥漫以爽垲，上钦亏而重复。风瑟瑟以鸣松，水□□而响谷，低四照于若华竦千寻于建木。冀嚣尘之可屏，登岩阿而寤宿。舍域中之常恋，慕游仙之灵族。是时凉风暮节，万实西成，华池迥远，飞阁凄明。嘉南洲之炎德，爱兰蕙之秋荣。下名柑于曲榭，采芳菊于高城。树罗轩而并列，竹被岭而丛生。玩栖禽之夕返，送旅雁之晨征。悲去乡而远客，寄览物而娱情。惟传车之所鹜，实鹰扬其是掌，或解组以立威，乍露服而加赏。遵圣主之恩刑，荷天地之厚德。沾河润于九里，泽自家而刑国。阙小道之可观，宁畏涂其易克，眄高衢而愿聘，忧取累于长纟墨。闻困石之非据，承炯戒乎明则，愧寿陵之馀子，学邯郸而铺匐也。（《梁书·张缵传》，大同九年，为使持节都督湘桂南宁三州诸军事湘州刺史、述职经途，乃作《南征赋》其词云云，又见《艺文类聚》二十七。）



◇　离别赋（并序）

大常刘侯，前辈宿达。余在纨绮之岁，固巳钦其风矣。及理棹江干，揽涕还望，采萧之咏，不觉成篇。

彼刘侯之矫，矫承世德之清辉，挺荆衡之□□，辉江汉之珠玑。昔相知于一定，逾盛衰乎二纪，岂因媒以成亲，非弹冠而来仕。分自谐于金石，情冥符乎兰芷。忘时辈之後先，略相知之年齿。及胥遇于云阁，又方驾而联曹。宵拥衾而暗语，昼税鞅以游遨。案方前而等食，衣共体而同袍，犹合欢之蠲忿，如来苏之释劳。唯吾人之与子兮，谅不言其巳召，在百代而奚殊，虽千年而同调，宁风波之所移，岂流俗之能要，非高唱而云拟。逢下士而或笑，隔愿言于信次。尚眷眷而兴怀，矧云崖之远诀，抱离袖而长乖，顾龙门而掩涕。瞻郢路而何偕在惊禽之屡感。迫徂年之将暮眺湘沅之分流。遵洞庭之永路，山峻高而易隐。浦□回而难溯，犭爰啾啾而夜吟鹃。（《初学记》作「风」。）骚骚而晓度。抚客子兮其何心，能辞乡兮别故。共抱荃蕙之遗芳，不离披于霜露。（《艺文类聚》三十，《初学记》十八）



◇　怀音赋（并序）

西平劭陵王以亲贤近能作蕃夏首，下走叨窃时命，驱传湘罗，久托下风，素蒙淑顾，及途经鄢郢，淹泊累旬。君王弹随珠千千仞，乃贻之以丽则，诗云：「怀我好音。」敢为怀音赋云尔。

伊宗周之令望，巡召南而述职。襟带郧夏之乡，宣条江汉之域。服诗书于怀袖，抱仁义于胸臆。总九德以栖身，横四溟而抚翼。循微躬之末迹，谬驰传于衡嶷。由洞庭而左转，指酃醴而为期。仰芳尘于夏□，路将近而弥滋。棹陵波以遄务，舟望浦而倦迟。自清光之未觏，逾一纪以历兹。敢凭情于往昔，逢君恩之未遗。陪桂苑之良游，接兰台之高会。既醉酒以饱德，亦倾羞而缓带。感平原之爱客，伤岐路之难留。恋西园之馀赏，泣南浦之徂舟。结烦言于将赠，情有重乎琳球。顾龙门其不见，过夏首而西浮。申服义之未沫，长记言于还邮。（《艺文类聚》三十一）



◇　妒妇赋

惟妇怨之无极，羌于何而弗有，或造端而构末，皆莠言之在口。常因情以起恨，每传声而妄受。乍隔帐而窥屏，或觇窗而瞰牖。若夫室怒小憾，反目私言。不忍细忿，皆成大冤。闺房之所隐私，床第之所讨论。咸一朝之发泄，满四海之嚣喧。忽有逆其妒鳞，犯其忌制，赴汤蹈火，□目攘袂。或弃产而焚家，或投儿而害□胥。（《艺文类聚》三十五）



◇　瓜赋

惟兹瓜之实茂，体太素之纯精。翕玄润于浮霄，含皇泽于夏庭。于是苍春发岁，天地交和，乃启沃壤，是殖是播。纳佳种于畦畹，应时运而剖牙。挥萌散檗，载叶负柯。蓊茸郁荟，莽尊艹婆娑。□庆云以吐蕤，仰旭日之敷华。朝希重阳，夕承朗月。清露湛而霄降，翔风穆以晨发。振柯条之绕若，顾惠气以滋悦。感灵化而□□，睹佳实之并结。始怀徵而苦发，终感宫而甘通。信不和而自馨，与九鼎乎齐功。蔓草是藉，密叶是蔽。潜湫独熟，堕茎落蒂。芬复酷烈，气畅云际。申狄不能详其味，隶首不能为之计。昔东陵之甘瓜，美显名于中古，彼服闾之攸檐，乃众仙之所睹。美人神之同好，何厥用之弘普？惟令实于无穷，永可殖千灵圃。（《艺文类聚》八十七）



◇　拟若有人兮

若有人兮傍岩石，新莆衣兮杜衡席。表幽居兮翠微上，临春风兮联骋望。日巳暮兮夕云飞，怀君王兮未能归。（《艺文类聚》五十六）



◇　让吏部尚书表

汉革民曹，魏仍东掾，毛孝先以清公见美，卢子家以贞固任职。降及晋代，希睹其人，乐彦辅雍容自守，当时恨其寡誉。山巨源意存赏拔，不免与世浮沈。郑攸牧马家庭，何益止竞之操？卞壶如金丸在石，未闻检裁之功。（《艺文类聚》四十八，《初学记》十一。）





◇　让尚书仆射表

自出守股肱，入尸衡尺，可以仰首伸眉，论列是非者矣。而寸衿所滞，近蔽耳目，深浅清浊，岂有能预？加以矫心饰貌，酷非所闲，不喜俗人，与之共事（已上见《梁书》。）虽复吐言如伤，屈体无骨，动容窃斧，犹成多憾。曾闱如阙，坐客恒满。情态参差，世途盈虚，薏莒兴谤，舍尘见猜，疑似虽分。圣贤致惑，人之包藏。山川非险，况在於臣，焉可证综。（《梁书·张缵传》，《艺文类聚》四十八。）



◇　谢东宫赍围启

性爱山泉，颇乐闲旷虽复伏膺尧门，情存魏阙，至於一丘一壑，自谓出处无辨，常愿卜居幽僻，屏避喧尘，傍山临流，面郊负郭，依林结宇，憩桃李之夏阴。对径开轩，采橘柚之秋实，而王畿陆海，亩号一金，泾渭土膏，豪杰所竞，徙居好□寺，必待使越之装。别馆河阳，亦资牧荆之富。此园左带平湖，修陂千顷，右临长薄，清潭百仞，前逼逸陌，朝夕爽垲。後望锺阜，表廛烟霞。每剩春迎夏，华卉竞发，背秋向冬，云物澄霁，归瞰户牖，不异登临，升降阶墀，巳穷历览。舟楫所屈，累日不能穷其源，鱼鸟之丰，山泽不能喻其美。（《艺文类聚》六十五）





◇　谢皇太子赍果然褥启

伏以狐裘熊席，徒负旧名，玄豹青犭军，未能适体。严冰在节，朔飙结宇。吹纶愧暖，挟纩惭温。但勤非伏寝，恩重夜覆。道愧经明，坐叨重席。仰荣俯愧，进退在颜。（《艺文类聚》九十五）



◇　与陆云公叔襄兄晏子书

都信至，承贤兄子贤弟黄门殒折，非唯贵门丧宝，实有识同悲，痛惋伤惜，不能已已。贤兄子贤弟，神情早著，标令弱年，经目所睹，殆无再问。怀橘抱柰，禀自天情，倨坐列薪，非因外奖。学以聚之，则一箸能立；问以辩之，则师心独寤。始逾弱岁，辞艺通洽，升降多士，秀也诗流。见与齿过肩随，礼殊拜绝，怀抱相得，忘其年义。朝游夕宴，一载于斯。玩古披文，终晨讫暮。平生知旧，零落稍尽，老夫记意，其数几何。至若此生，宁可多过，赏心乐事，所寄伊人。弟迁职潇、湘，维舟洛□，将离之际，弥见情款。夕次帝郊，亟淹信宿，徘徊握手，忍分岐路。行役数年，羁病侵迫，识虑忄昏恍，久绝人世。凭几口授，素无其功。翰动若飞，弥有多愧。京洛游故，咸成云雨，唯有此生，音尘数嗣。形迹之外，不为远近隔情，襟素之中，岂以风霜改节。客游半纪，志切首丘，日望东归，更敦昔款。如何此别，永成异世。挥袂之初，人谁自保，但恐衰谢，无复前期。不谓华龄，方春掩质，埋玉之恨，抚事多情。想引进之情，怀抱素笃，友于之至，兼深家宝。奄有此恤，当何可言。临白增悲，言以无次。（《梁书·陆云公传》）



◇　诒湘东王书

河东载樯上水，欲袭江陵。岳阳在雍，共谋不逞。（《周书·萧□传。）

河东巳竖樯上水，将袭荆州。（《梁书张缵传》）

河东起兵，岳阳聚米。共为不逞，将袭江陵。（《梁书·，东王誉传》，缵密报世祖。又《南史》五十三未二句但作将来袭江陵。）



◇　丁贵嫔哀策文

□涂既启，桂樽虚凝，龙帷巳荐，象服将升。皇帝伤璧台之永闷，悼曾城之不践，罢乡歌乎燕乐，废彻齐于祀典。《风》有《采蘩》，化行南国。爰命史臣，俾流嫔德。其辞曰：

轩纬之精，江汉之英，归于君袂，生此离明。诞自厥初，时维载育；枢电绕郊，神光照屋。爰及待年，含章早穆；声被洽阳，誉宣中谷。龙德在田，聿恭兹祀。阴化代终，王风攸始。动容谘式，出言顾史；宜其家人，刑于国纪。膺斯眷命，从此宅心；狄缀采珩，□动雅音。日中思戒，月满怀箴，如何不□，天高照临。玄□莫修，□章早缺，成物谁能，芳猷有烈。素魄贞明，紫宫□晰，逮下靡伤，思贤罔蔽。躬俭则节，昭事惟虔，金玉无玩，筐□不捐。祥流德化，庆表亲贤，甄昌轶启，孕鲁陶燕。方论妇教，明章阃席，玄池早扃，湘沅巳穸。展衣委华，朱□贲寝迹。慕结储闱，哀深蕃辟。呜呼哀哉，令龟兆良，葆引迁祖，具僚次列，承华接武。日杳杳以霾春，风凄凄而结绪。去曾掖以依迟，饰新官而延伫。呜呼哀哉。启丹旗之星旗旆，振容车之黼裳。拟灵金而郁楚，泛凄管而凝伤。遗备物乎营寝，掩重阍于窒皇；椒风暖兮犹昔，兰殿幽而不阳。呜呼哀哉。侧闱高义，彤管有怿，道变虞风，功参唐迹。婉如之人，休光赤舄，施诸天地，而无朝夕。呜呼哀哉。（《梁书·高祖贵嫔传》）



◇　故左氏尚书忠子沈憎□墓志铭

渐东振古，龟组三袭，政若解绳吏如燥湿。十升龙管，四至九卿。居高首映，比德腰明。（《艺文类聚》四十八）



◇　中书令萧子显墓志

君状貌丘墟，风神磊落。闲瞻动于容止，英奕发于流眄。笔锋席上，皆如素蓄，切问近思，见称闲敏。帝尝顾问君曰：「我撰《通史》若成，众史可废。」乃答诏曰：「仲尼赞《易》道，黜《八索》，述《职方》，除九丘。圣制符同，复在兹日。」储君毓德少阳，情协陈阮，亲□妙思式表玄石。（《艺文类聚》四十八）



◎　张绾

绾字孝卿，缅第四弟，初为国子生，对策高第，除长兼秘书郎，迁太子舍人、洗马、中舍人、中书郎、国子博士。出为北中郎长史兰陵太守，还除员外散骑常侍，权知丹阳尹事，迁中军宣城王长史，改御史中丞，出为豫章内史，复为御史中丞，加通直散骑常侍，太清中，进左卫将军，迁吏部尚书。元帝承制，授侍中左卫将军相国长史，出为持节云麾将军湘东内史，及即位，徵为尚书右仆射，加侍中，有集十一卷。



◇　龙楼寺碑

盖闻井鱼之不识巨海，夏虫之不见冬冰，故知局于泥□者，未测沧溟之浩汗；笃于一时者，宁信寒暑之推移。何异乎玩即世而弗悟于生死之流，耽假乐而迷于真觉之观。铭曰：

识相裁萌，无明重蔽。五住次起，四生无际。苦海倒流，业风横厉。彼岸何远，津航绝济。轻毛易转，花水难留。实逢象正，悟彼生修。照曜真法，逍遥宝舟。占彼胜地，胥宇攸宅。遥川萦带，峻矩盘桓。霞生莲堞，风起长涧。冬室停燠，夏台增寒。（《艺文类聚》七十六）





卷六十五




◎　王筠

筠字元礼，一字德柔，小字养楫子，天监中为中军临川王行参军，迁太子舍人。除尚书殿中郎，迁太子洗马中舍人，出为丹阳尹丞，北中郎谘议参军，迁中书郎兼宁远湘东王长史，行府国郡事，除太子家令。普通末除尚书吏部郎，迁太子中庶子，领羽林监。又改领步兵校尉，中大通中迁司徒左长史，出为贞威将军临海太守。大同初，为云麾豫章王长史，迁秘书监，除太府卿，迁度支尚书。中大同初，徙光禄大夫，迁云旗将军司徒左长史，简文帝即位，为太子詹事，有集十一卷，中书集十一卷，临海集十一卷，左佐集十一卷，尚书集九卷。

◇　芍药赋（梁书王筠传，年十六，为芍药赋甚美，文佚。）



◇　蜀葵花赋

惟兹奇草，迁花西道，凌金坂之威夷，跨玉津之浩浩。值油云之广临，属光风之长埽。仰椒屋而敷荣，值兰房而舒藻。迈众芳而秀出，冠杂卉而当闱。既扶疏而云蔓，亦灼烁而星微。布护交加，蓊茸纷葩。疏茎密叶，翠萼丹华。（《艺文类聚》八十一）





◇　为王仪同莹初让表

执玉献金，卒先五等，亲冕迎轺，光导百辟。坐阶远大，遂致隆满。自位升朝首，职冠礼闱，辞满之愿将际，致仁之请方奏。而思渥恩皆，昭奖必被，宠章爰降，朝野惊瞩。是以安石归禾固请，元规终以致让。况臣才质空疏，器量庸浅，而可以妄参铉席，□貌槐庭。（《艺文类聚》四十七）



◇　为第六叔让重除吏部尚书表

臣闻专刂犀截雁，必俟昆吾之锋；逐日追风，信资伯乐之骏。未有骖驾蹇足，而方骋遥途；采艺铅刀，而求其断割。伏惟则哲为体，事艰历代，明别攸寄，义重前王。必使玉石薰莸，区别靡杂，泾渭玄黄，条流不爽。自非伯豪之天下能称，仲子之时人归德，孝先之拔真抑伪，巨源之黜恶举善，然後可以铨镜流品，平均衡石。（《艺文类聚》四十八）





◇　为从兄让侍中表

至如元勋旧儒之胄，积德累仁之基；九世七叶之华，相韩事汉之贵。不然，则子骏之学洞古今，平子之思侔造化，仲宣之辩识无滞，次仲之解经不穷。然後可以喻旨公卿，问对帷□，陪六尺之舆，通四方之意。求之微臣，此途顿隔。（《艺文类聚》四十八，《初学记》十二，《御览》二百十九。）



◇　上太极殿千夫表

四海为家，义存威重，万国来朝，事惟壮观。宪北辰之居所，正南面之尊贵。绣□而镂槛，延曜光辉。虬柱虹梁，杳冥云雾。非许邺之敢伦，岂雍豫之能拟？且工徒乐业，庶民自竞，一劳永逸，不日而成。信可以宴飨百神，朝觐群后者矣。臣过荷宠荣，禄秩优润，谨牵丹款，上夫一千。不足微申凫跃，伏深惭悚。（《艺文类聚》六十二）





◇　答湘东王示忠臣传笺

窃以孝实天经，忠为令德，百行攸先，一心靡忒。昔淮南《鸿烈》，事无的准；沛王通论，义止儒术。东平获誉，良为片言，临淄见称，文辞小道。孰若理冠君亲，义兼臣子。谨当宣示遐迩，光扬德音。（《艺文类聚》二十）



◇　与诸儿书论家世集

史传称安平崔氏及汝南应并累世有文才，所以范蔚宗云：「世擅雕龙，然不过父子两三世耳，非有七叶之中，名德重光，爵位相继，人人有集，如吾门世者也。」沈少傅约常语人云：「吾少好百家之言，身为四代之史。自开辟已来，未有爵位蝉联，文才相继，如王氏之盛者也。汝等仰观堂构，思各努力。」（《梁书·王筠传》，《南史》二十二。）



◇　与长沙王别书

筠顿首顿首，高秋凄爽，体中何如。愿比胜纳，承入东礼拜，用深倾仰。昔藩后遨游不无是事，或龙舟水嬉，或临川送远，□金飞旆，泛此安流，犹复见重良书，以为盛德。未有选日简辰，归诚系念，寻法城之游，逗祗园之聚，翘心赞叹，无目譬说。仆夙疾增瘵，蹇废蓬门，不获执离，弥深倾懑。愿敬勖，白书不次。王筠顿首顿首。（《广弘明集》二十八上）



◇　与东阳盛法师书

菩萨戒弟子王筠法名慧炬稽首和南：问讯东阳盛法师。弟子昔因多幸，早蒙觐接，岁月推流，逾三十载，钦慕风德，独盈怀抱，间以山川，无由礼敬。司马参军，仰述存眷，曲垂访忆。既荷录旧之情，兼佩殷勤之旨，欢欣顶戴，难为譬说。仰承垂和履福，享年九十有四。嗤绛人之未高，同殷宗之遐寿。且耳长直已过顶，齿刚会不先落，延华驻彩，怡神辅性，自非宿殖善因，何以招斯胜果？尊年尚齿之诚，怀德敦旧之款，依风慕道之深，欣羡景仰之至，兴居在念，寤寐载怀。弟子恨此樊笼，迫兹缨锁，无由问道，抚躬如失。庶心期冥会，咫尺江山，道术相忘，弃置形迹，惟愿敬勖，保此期颐，赤松朱发。复何足贵，飞锡腾躯。真在旦夕，指陈丹款。殊未伸畅，傥惠一言，岂不幸甚！弟子筠稽首和南。（《广弘明集》二十四）



◇　与云僧正书

弟子孤子筠顿首稽首和南：弟子衅结幽明，备婴茶蓼，攀援崩踊，髓糜溃，寻绎烦冤，肝肠寸断，号天叩地，永隔精诚，舍命捐躯，终无补益。思欲仰福，广为法事，以伸罔极之痛，少寄追慕之诚，铸像度僧，仰遵法教，建斋设会，务依经典，敷说大乘，诱度群生，其福不浅。仰惟大正法师，道心纯淑，至德凝深，智包空有，照通真俗，多闻不穷，机辩无碍，一代师匠，四海推崇。弟子宿值善因，早蒙亲眷，情同骨肉，义等金兰。外书所谓冥契神交，内典则为善友知识，敬藉微绿，敢陈大愿，来岁夏中，欲仰请讲说。弘法之情，既无彼此，眷爱之深，特希降屈，公私道俗，要请既多，故预谘闻，必愿允遂，岂圆一旦？忽有斯白，临纸崩衄，厝言无次。弟子孤子主筠顿首稽首和南。（《广弘明集》二十八上）





◇　答释法云书

筠和南，辱告，垂示上答臣下审《神灭论》，窃闻亻爱然有见，礼典之格言，今则不灭，法教之弘旨。但纱相虚玄，神功凝静，自非体道者，岂能默领其宗？不有知机者，无由冥应其会。圣主迹同万机，心游七净，哀愍群生，妪煦庶物，涤彼盖缠，勖以解慧，□其蒙惑，跻之仁寿，信大哉为君，善于智度者也。弟子世奉法言，家传道训，而学浅行疏，封累犹轸，既得餐禀圣教，预闻弘诱，一音得解，万善可偕，□跃之情，无以譬说。弟子王筠和南。（《弘明集》十）



◇　与瑗律师书

筠和南，至节过念，哀慕深至，情不可任，寒凝道体何如想比清豫，弟子羸劳，每恶忄□弊，何理眷请勤御，比日来叙遣白。王筠和南。（《淳化阁帖》四）



◇　云阳记

车箱阪下有黎园一顷，树数百株，青翠繁密，望如车盖。



◇　奉和皇太子忏悔应诏诗序

奉和皇太子忏悔诗，仍上皇宸极，圣旨即疏降同，所用十韵，私心庆跃，得未曾有，捃采馀韵，更题鄙拙。（《广弘明集》三十上）



◇　自序

余少好钞书，老而弥笃，虽遇见瞥观，皆即疏记。後重省览，欢兴弥深，习与性成，不觉笔倦。自年十三四，齐建武二年乙亥至梁大同六年，四十载矣。幼年读《五经》，皆七八十遍，爱《左氏春秋》，吟讽常为口实，广略去取，凡三过五钞，馀经及《周官》、《仪礼》、《国语》、《尔雅》、《山海经》、《本草》，并再钞子史诸集皆一遍，未尝倩人假手，并躬自钞录，大小百馀卷，不足传之好事，盖以备遗忘而已。（《梁书·王筠传》，《商史》二十二。）



◇　昭明太子哀册文

蜃辂俄轩，龙骖□步，羽《寿羽》前驱，云□北御，（艺文类聚作「北亻素」。）皇帝哀继明之寝辉。（艺文类聚作「曜」。）痛嗣德之殂芳。御武帐而凄恸，临甲观而增伤。式稽令典，载扬鸿烈。诏撰德于旌旒，永传徽于舞缀，其辞曰：

式载明两，实惟少阳。既称上嗣，且曰元良。仪天比峻，俪景腾光。奉祀延福，守器传芳。睿哲膺期，旦暮斯在。外弘庄肃，内含和恺。识洞机深，量苞瀛海。立德不器，至功弗宰。宽绰居心，温恭成性。循时（艺文类聚作「修襟」。）孝友，率由严敬。咸有种德，惠和齐圣。三善递宣，万国同庆。轩纬掩精，阴羲驰位。缠哀在疚，殷忧衔恤。需泣无时，蔬饣□不溢，礻覃遵逾月，哀号未毕。实惟监抚，亦嗣郊□。问安肃肃，视膳恂恂。金华玉□，玄驷班轮。隆家干国，主祭安民。光奉成务，万机是理。矜慎庶狱，勤恤关市。诚存隐恻，容无愠喜。殷勤博施，绸缪思纪。爰初敬业，离经断句。奠爵崇师，卑躬待傅。宁资导习，匪劳审谕。博约是司，时敏斯务。辨究空微，思探几赜。驰神图纬，研精爻画。沈吟典礼，优游方册。餍饫膏腴，含咀肴核。括衷流略，包举艺文。遍该缃素，殚极丘坟。胜帙充积，儒墨区分。瞻河闱训，望鲁扬芬。吟咏性灵，岂惟薄伎。属词婉约，缘情绮靡。字无点窜，笔不停纸。壮思泉流，清章云委。总览时才，网罗英茂。学穷优洽，辞归繁富。或擅谈丛，或称文囿。四友推德，七子惭秀。望苑招贤，华池爱客。托乘同舟，连舆接席。□文□藻，飞觞泛□□。恩隆置醴，赏逾赐璧。徽风违被，盛业日新。仁器非重，德□易遵。泽流兆庶，福降百神。四方慕义，天下归仁。云物告徵，□□褰象。星霾恒耀，山颓朽壤。灵仪上宾，德音长往，具僚无荫，谘承安仰。呜呼哀哉，皇情悼愍，切心缠痛，胤嗣长号。跗萼增恸，慕结亲游。悲动氓众，忧若殄邦，惧同折栋。呜呼哀哉，首夏司开，麦秋纪节。容卫徒警，菁华委绝。书幌空张。谈筵罢设。虚馈饣蒙□，孤灯翳翳。呜呼哀哉。简辰请日，筮合龟贞。幽埏夙启，玄宫献成。武校齐列，文物增明。昔游漳滏，宾从无声。今归郊郭，徒御相惊。呜呼哀哉，背□□以远徂，□青门而徐转。指驰道而讵前，望国都而不践。陵修阪之威夷，游平原之悠缅。骥蹀足以酸嘶，挽凄锵而流泫。呜呼哀哉，混哀音于箫籁，变愁容千天日。虽夏木之森阴，返寒林之萧瑟。既将反而复疑，如有求而遂失。谓天地其无心，遽永潜于容质。呜呼哀哉，即玄宫之冥漠，安神寝之清关。传声华于懋典，观德业于徽谥。悬忠贞于日月，播鸿名于天地。惟小臣之纪言，实含毫而无愧。呜呼哀哉。（《昭明太子传》，《艺文类聚》十六。）



◇　问善寺碑

妙门关键，辟之者既难，法海波澜，游之者未易。是以轩称俊圣，尧曰钦明，韶□有美善之风，文武致时雍之业。地平天成，惟事即世。移风易俗，匪止今身。至如访道峒山，乘风独远，凝神汾水，□然自丧。咸宗仰黄老之淡，景慕神仙之术，斯盖不度群生，事局诸巳。笃而为论，道有未弘。薰风□露，散馥流甘。璧月珠星，联华□叶；修幡绕于云根，和铃响于天外。玉池动而扬文，宝树摇而成乐，铭曰：

亭亭切汉，耿介凌烟。层甍霞耸，飞栋星悬。（《艺文类聚》七十六）



◇　国师草堂寺智者约法师碑

结宇山椒，疏坏幽岫。蓄云泄雨，霭映房栊。浴日涵星，翻光池沼。震居暇豫，留思幽微。研精经藏，探求法宝。香城实相之谈，金河常乐之说。究竟微妙，洞达幽玄。掖庭为道心之宫，华林构重云之殿。师子之座，高广干灯王。听法之筵，众多干方丈。开宝丞之奥典，阐金字之微言。显证一乘，宣扬三慧，辩才无阂，游戏神通。莫不皆悟无生，咸知妄想，随类得解，俱会真如。铭曰：

形在江湖，心超祗鹫。思协风云，量包宇宙。轩瞅苍波，窗承翠岭。须枕烟露，□持光景。（《艺文类聚》七十六）



◎　王述

述，天临中兼都令史。



◇　丹阳琅邪二郡断搜捕议

京邑翼翼，四方所视民渐至化，必被万国。今祈寒暑雨，人尚无怨，况去俗入真，所以可悦，谓断之为是。（《广弘明集》二十六）



◎　皇侃

侃，吴郡人，吴侍中象九世孙，师事贺□。天监中兼国子助教，拜员外散骑侍即，有《丧服文句义疏》十卷，《丧服问答目》十三卷，《礼记义疏》九十九卷，《礼记讲疏》四十八卷，《孝经义疏》三卷，《论语义疏》十卷。



◇　论语义疏叙

《论语通》曰：《论语》者，是孔子没後七十弟子之门徒，共所撰录也。夫圣人应世，事迹多端，随感而起，故为教不一，或负□御众，服龙衮于庙堂之上；或南面聚徒，衣缝掖于黉校之中，但圣师孔子，符应颓周，生鲁长宋，游历诸国，以鲁哀公十一年冬，从卫反鲁，删诗定礼于洙泗之间，门徒三千人，达者七十有二。但圣人虽异，人者神明，而同人者五情，五情既同，则朽没之期亦等，故叹发吾衰，悲因逝水，托梦两楹，寄歌颓坏。至哀公十六年，哲人其萎，徂背之後，过隙区驻。门人痛大山长毁，梁木永摧，隐几非昔，离索行泪，微言一绝，景行莫书。于是弟子佥陈往训，各记旧闻，撰为此书，成而实录。上以尊仰圣师，下则垂轨万代，既方为世典，不可无名。然名书之法，必据体以立称，犹如以孝为体者，则谓之《孝经》，以庄敬为体者，则谓之《礼记》。然此书之体，适会多途，皆夫子平生应机作教，事无常准，或与时君抗厉，或共弟子抑扬，或自显示物，或混迹齐凡，问同答异，言近意深，《诗》《书》互错综，典诰相纷纭，义既不定于一方，名故难求乎诸类，因题《论语》两字，以为此书之名也。但先儒後学，解释不同，凡通此论字，大判有三途第一，舍字制音，呼之为偷。一舍音依字，而号曰论，一云伦论二称，义无异也。第一舍字从音为伦说者，乃众的可见者，不出四家，一云伦者次也。言此书事义相生，首末相次也，二云伦者理也。言此书之中，蕴含万理也，三云伦者纶也，言此书经纶今古也，四云伦者轮也，言此书义旨周备，圆转无穷，如车之轮也，第二舍音依字为论者，言此书出自门徒，必先详论，人人佥允，然後乃记，记必已论，故曰论也。第三，云伦、论无异者，盖是楚夏音殊、南北语异耳。南人呼伦事为论事，北士呼论事为伦事，音字虽不同，而义趣，犹一也。侃案三途之说，皆有道理，但南北语异如何，似未详师说，不取，今亦舍之，而从音依字。二途并录，以会成一义。何者？今字作论者，明此书之出，不专一人，妙通深远，非论不畅，而音作伦者，明此书义含妙理，经纶今古，自首臻末，轮环不穷，依字则证事立文，取音则理为义，义文两立，理事双该，圆通之教，如或应示，故蔡公为此书为圆通之喻。云物有大而不普，小而兼通者，譬如巨镜百寻，所照必偏，明珠一寸，鉴包六合，以蔡公斯喻，故言论语小而圆通，有如明珠，诸典大而偏用，譬如巨镜，诚哉是言也，语者，论难答述之谓也。《毛诗传》云：「直言曰言，论难曰语。」郑注《周礼》云：「发端曰言，答述为语。」今案此书，既是论难答述之事，宜以论为其名，故名为《论语》也，然此语是孔子在时所说，而论是孔子没後方论，论在语後，应曰语论，而今不曰语论，而云论语者，其义有二：一则恐後有穿凿之嫌，故以语在论下，急标论在上，示非率尔故也，二则欲现此语，非徒然之说，万代之绳准，所以先论已，以备有圆周之理，理在于事前，故以论居语先也。又此书遭焚烬，至汉时合壁所得，及口以传授，遂有三本，一曰古论，二曰齐论，三曰鲁托。既有三本，而篇章亦异，古论分《尧曰》下章子张问更为一篇，合二十一篇，篇次以《乡党》为第二篇，《雍也》为第三篇，内倒错不可具说。《齐论》题目，与《鲁论》大体不殊，而长有《问王》《知道》二篇，合二十二篇，篇内亦微有异。《鲁论》有二十篇，即今日所讲者是也。寻当昔撰录之时，岂有三本之别？将是编简缺落，口传不同耳。故刘向《别录》云：鲁人所学，谓之《鲁论》，齐人所学，谓之《齐论》，合壁所得，谓之《古论》。而古论为孔安国所注，无其传学者，《齐论》为琅邪王卿等所学，《鲁论》为太子太傅夏侯胜、及前将军萧望之少傅夏侯建等所学，以此教授于侯王也。晚有安昌侯张禹就建学《鲁论》，兼讲齐说，择善而从之，号曰《张侯论》，为世所贵。至汉顺帝时，有南郡太守扶风马融字季长，建安中，大司农北海郑玄字康成，又就鲁论篇章，改齐验古，为之注解。汉鸿胪卿吴郡苞咸字子良，又有周氏不悉其名，至魏司空颍川陈群字长文，太常东海王肃字子雍，博士敦煌周生烈，皆为义说。魏末，吏部尚书南阳何晏字平叔，因鲁论集季长等七家，又采古论孔注，又自下己意，即世所重者，今日所讲，即是《鲁论》，为张侯所学何晏所集者也。晋太保河东卫□字伯玉，晋中书令兰陵缪播字宣则，晋广陵太守高平栾肇字永初，晋黄门郎颍川郭象字子玄，晋司徒济阳蔡谟字道明，晋江夏太守陈国袁宏字叔度，晋著作郎济阳江淳字思俊，晋抚军长史蔡系字子叔，晋中书郎江夏李充字宏度，晋廷尉太原孙绰字兴公，晋散骑常侍陈留周环字道夷，晋中书令颍阳范宁字武子，晋中书令琅邪王珉字季瑛：右十三家为江熙字太和所集。侃今之讲，先通何集，若江集中诸人有可采者，亦附而申之。其又别有通儒解释，于何集无好者，亦引取为说，以示广闻也。然《论语》之书，包于五代二帝三王，自尧至周，凡一百四十人，而孔子弟子不在其数，孔子弟子有二十七人，见于《论语》也，而古史改则云三十人，谓林放、澹台灭明、阳虎亦是弟子数也。（《论语义疏》日本国本）





卷六十六




◎　庾肩吾

肩吾字子慎，新野人。为晋安王国常侍，随府授宣惠参军，历中郎云麾参军，并兼记室，及王为太子，兼东宫通事舍人。除安西湘东王录事参军，领荆州大中正，迁中录事参军，太子率更令，中庶子。简文即位，进度支尚书，有集十卷。

◇　为武陵王谢拜仪同章

臣宅庆紫霄，联休皇极，地均指日，既无迹而成高，仕若乘风，故不行而自远。今者四郊无垒，天下同文，都尉春田，犹居塞外。单于冬猎，不入渔阳。臣坐牧三边，非劳七战，岂能屯兵大夏，封万里之侯。飞箭联城，受千金之寿，论其才望，有惧茂弘。先佩印绶，渖羞叔度。（《艺文类聚》四十七，《御览》二百四十三。）



◇　为宁国公让中书郎表

臣闻陟彼太行，伯后之车屡怠，望兹吴坂，少游之马难跻。（《艺文类聚》作「进」《御览》作「追」。）是知美非流水，立致摧辕，骏靡浮云，便期顿辔。起登天汉，宁陪九万之风，坐济星桥；非使千年之翼，岂有幼称辨慧，足对元礼。弱标俊颖，能嘲子叔。玉重组长，空见休宠。深宫邃宇，孰知怀忧。（《艺文类聚》四十八，《初学记》十一，《御览》二百二十。）



◇　为南康王让丹阳尹表

臣闻敛镂七星，非有司天之用，廉（《御览》作「缣。）图五岳，宁识崇朝之云。是知策彼泥龙，不能令其遂日。乘斯流马，安可使其奔电。方今振鹭盈庭，白驹空俗。惟帝念功，惟明克允。君子之国，幸闻其让。石门之水，获免于贪。（《艺文类聚》五十，《御览》二百五十二。）



◇　谢历日启

凌渠所奏，弦望既符。邓平之言，锱铢皆合。登台视朔，睹云物之必书。拂管移灰，识权衡之有度。初开卷始，暂谓春留。末览篇终，便伤冬及。徘徊厚渥，比日为年。（《艺文类聚》五）





◇　谢赍铜砚笔格启

烟磨青石，已贱（《初学记》作「践。」）孔氏之坛，管抚（《初学记》作「插。」）铜龙，还笑王生之璧。西域胡人，卧织成之金簟。游仙童子，隐芙蓉之行障，莫不并出梁园，来颁狭室。（《艺文类聚》五十八，《初学记》二十一。）



◇　谢东宫赐宅启

肩吾居异道南，才非巷北，流寓建春之外，寄息灵台之下。岂望地无湫隘，里号乘轩，巷转幡旗，门容碗盖。况乃交垂五柳，若元亮之居，夹石双槐，似安仁之县。却瞻锺阜，前枕洛桥，池通西舍之流，窗映东邻之枣，来归高里，翻成侍封之门。夜坐书台，非复通灯之壁；才下应王，礼加温阮，官成名立，无事非恩。（《艺文类聚》六十四）



◇　谢东宫古迹启

窃以仙岩遗传，入握成尘，孔壁藏文，随开已蠹。石书有暗，厨画犹飞。岂有迹经四代，年逾十纪，芝英云气之巧，未损松铅，鹊反鸾惊之势，不侵蒲竹。必使酒肆来人，池流色变，将损北海之牍，还代西河之简。（艺文类聚七十四。）



◇　谢东宫赍内人春衣启

阶边细草，犹推纟戾叶之光；户前桃树，反讶蓝花之色。遂得裾飞合燕，领斗分鸾，试顾采薪，皆成留客。（《艺文类》六十七）



◇　谢东宫赍米启

氵蚩水鸣蝉，香闻七里。琼山合颖，租归十县。肩吾人惭振藻，徒降云间之松，职滥便繁，空撤家承之俸。成珠委地，事重逢仙，游玉为粮，珍逾入楚。虽复激水沧流，不待滥河之说，春风扫地，方诮文学之篇。（《艺文类聚》七十二）



◇　谢湘东王赍米启

窃以月满则亏，恩来无爽。海潮虽大，万江恒注。遂使连箱委地，不殊阳翟。盈仓接宇，宁异海陵。（《艺文类聚》七十二）





◇　谢赍炭启

识惭曼倩，似见昆明之灰；清愧伯鸾，不复因人之热。（《白孔六帖》）



◇　谢赍粳米启

出梁国之口租，兼水陆之殊品，伊尹说而不至，石崇豪所未及。遇处嘿之，得宾同朗之举著。长河可塞，上德无训。

◇　谢湘东王赍米启

味重新城，香逾涝水。连舟入浦，似彦伯之南归；积地为山，疑马援之西至。不待侯沙，同新渝之再熟；无劳拜石，均辽仓之重满。前恩未远，次渥仍流。墨翟假以故书，裴楷惭其国赐。

◇　答湘东王赍粳米启

窃以农夫力耕，时逢俭岁，疏贱待泽，必取丰年。极斛泻珠，嘉闻陶量。翻庭委玉，欣见马图。（《并艺文类聚》八十五）



◇　答陶隐居赍术煎启

窃以缘叶抽条，生于首峰之侧；紫花标色，出自郑岩之下。百邪外御，六府内充，山精见书，华神在□，术荧火谢，尽采撷之难；启旦移申，穷淋漉之剂。故能竞爽云珠，争奇冰玉，自非身疲掌砚，役倦攀桃，岂可立致还年，坐生羽翼。临洗丹井，方觉可捐，郦县菊泉，无劳复汲。庶得遨游海岸，追涓子之尘，驰鹜霍山，共陈生为侣，谣俗轻施。尚曰难酬，出世鸿恩，宁知上报。（《艺文类聚》八十一）



◇　答陶隐居赍术蒸启

味重金浆，芳逾玉液。足使芝惭九明，丹愧芙蓉。坐致延生，伏深铭载。（《艺文类聚》八十一，《大观本草》六。）





◇　谢赍菱启

上林紫水，杂□藻而俱浮；云萝清池，间芙蓉而外发。珍逾百味，来荐画盘。恩重千金，遂沾匪席。凌霜朱橘，愧此开颜。合露蒲桃，惭其不饣□。（《艺文类聚》八十二）



◇　谢武陵王赍绢启

肩吾启蒙赍绢二十匹，清河之珍；丘园惭其束帛，关东之妙。潜织陋其卷绡，下官谬奉扁舟。暂瞻还旆，而天人渥盼，增馀论之荣，江汉安流，无溯洄之阻。遂使鹤露霄凝，轻□立变，雁风朝急，冶服成温。有谢笔端，无辞陈报，不任下情。谨奉启事谢闻，谨启。（《初学记》二十七，又略见《艺文类聚》八十五。）



◇　谢武陵王赍白绮绫启

图云缉鹤，邺市稀逢，写雾傅花，丛台罕遇。虽复马均骋思，比巧犹惭；虞卿受金，方恩未重。比扁舟独反，燕路有心。载实言归，衔珠无日。（《艺文类聚》八十五）



◇　谢赍梨启

雎阳东苑，子围三尺，新丰箭谷，枝悬六斤，未有生因粉水，产自铜丘，影连邓橘，林交苑柿，远荐中厨，爰颁下室，事同灵枣，有愿还年，恐似仙桃，无因留核。（艺文类聚八十六。）





◇　谢湘东王赍甘启

名传地理，远自武陵之洲；族茂神经，遥闻建春之岭。王逸为赋，取对荔枝。张衡制辞，用连石蜜。足使萍实非甜，蒲萄犹饣□。（《艺文类聚》八十六，《初学记》二十八。）



◇　谢赍橘启

光分璇宿影接铜峰，去青马之迢递，服朱□之爽垲，楚原洪笔，颂记不迁，陈王丽藻，赋称遥植。昔朝歌季重，才赐海鱼。大理元常，止蒙秋菊。（艺文类聚八十六。）



◇　谢赍朱樱启

成丛殿侧，犹连制赋之条；结实西园，非复粘蝉之树。异合浦之归来，疑藏朱实。同秦人之逐弹，似得金丸。（《艺文类聚》八十六，《初学记》二十八。）



◇　谢东宫赍栗启

查或火成，钻以为屑。柰称煎用，曝而成糗。未若北燕巨实，用夺荣枯。南国脯山，翻惭齿决。承恩踊跃，对闻喜之河；念报屏营，问知来之鸟。（《艺文类聚》八十七）



◇　谢赍林□禽启

丹徒故苑，岁绵长而不见；岷山虽植，路重阻而来难。未有徙核圆丘，移根阆坂，仙厨始摘，犹口青玉之盘；下贱爰颁，遂人抽蒲之座。（《艺文类聚》八十七）





◇　谢赍槟榔启

形均绿竹，讵埽山坛。色譬青桐，不生空井。事逾紫柰，用兼芳菊。方为口实，永以蠲疴。

◇　谢东宫赍槟榔启

无劳朱实，兼荔枝之五滋；能发红颜，类鞭蓉之十酒。登玉案而上陈，出珠盘而下逮。泽深温柰，恩均含枣。（《艺文类聚》八十七）



◇　答饷绫绮书

洁同雪霜，华逾□绮，长裾可曳，无愧王门之宾；广袖将裁，翻有城中之制。（《艺文类聚》八十五）



◇　东宫玉帐山铭

玉帐寥廓，昆山抵鹊。总叶成帐，连枝起幕。玉蕊难徙，金花不落。隐士弹琴，仙人看博。岩留故鼎，灶聚新荆。煮石初烂，烧丹欲成。桑田屡尽，海水频倾。长闻凤笛，永听箫声。（《艺文类聚》七，又见《文苑英华》七百八十七，以为庾信作。）



◇　团扇铭

武王玄览，造扇于前。班生赡博，白绮仍传。裁筠比雾，裂素轻蝉。片月内掩，重规外圆，炎隆火正，石铄沙煎。清逾苹末，莹等寒泉。恩深难恃，爱极则迁。秋风飒至，箧笥长捐。勒铭华扇，敢荐夏筵。（《艺文类聚》六十九）



◇　书品序

玄静先生曰：子遍求邃古，逖访厥初。书名起于玄洛，字势发于仓史。故遗结绳，取诸文，象诸形，会诸人事，未有广此缄滕，深兹文契。是以一画加大，天尊可知；二力增土，地卑可审。日以君道，则字势圆；月以臣辅，则文体缺。及其转注假借之流，指事会意之类，莫不状范毫端，形呈字表。开篇玩古，则千载共朝；削简传今，则万里对面。记善则恶自削，书贤则过必改。玉历颁正而化俗，帝载陈言而设教，变通不极，日用无穷，与圣同功，参神并运。爰洎中叶，舍烦从省，渐失颍川之言，竟逐云阳之字。若乃鸟迹孕于古文，壁书存于科斗，符陈帝玺，摹调蜀漆，署表宫门，铭题礼器，鱼犹舍凤，鸟已分虫。仁义起于麒麟，威形发于龙虎，云气时飘五色，仙人还作两童。龟若浮溪，蛇如赴穴，流星疑烛，垂露似珠。芝英转车，飞白掩素，参差倒薤，既思种柳之谣，长短悬针；复想定情之制，蚊脚傍低，鹄头仰立，填飘板上，谬起印中，波回堕镜之鸾，楷顾雕陵之鹊，并以篆籀重复，见重昔时。或巧能售酒，或妙令鬼哭，信无味之奇珍，非趋时之急务。且具录前训，今不复兼论，惟草正疏通，专行于世，其或继之者，虽百代可知。寻隶体发源秦时，隶人下邳程邈所作，始皇见而重之，以奏事繁多，篆字难制，遂作此法，故曰隶书，今时正书是也。草势起于汉时，解散隶法，用目赴急，本因草创之义，故曰草书。建初中，京兆杜操始以善草知名，今之草书是也。余自少迄长，留心兹艺，澡手谢于临池，锐意同于削板，而蕺山之扇，竞未增钱，凌云之台，无因诫子，求诸古迹，或有浅深。辄删善草隶者一百二十八人，伯英以称圣居首，法高以追骏处末，推能相越，小例而九，引类相附，大等为三，复为略论，总名《书品》。



◇　书品论一（上之上）

（张芝伯英锺繇元常王羲之逸少）

隶既发源秦始，草乃激流齐相，跨七代而弥遵，将千载而无革，诚开博者也。均其文，总六书之要；指其事，笼八体之奇。能拔篆籀于繁芜，移楷真于重密。分行纸上，类出《虫尔》之蛾，结画篇中，似闻琴之鹤。峰□闻起，琼山惭其敛雾；漪澜递振，碧海愧其下风。抽丝散水，定其下笔，倚刀较尺，验于成字，真草既分于星芒，烈火复成于珠佩，或横牵竖掣，或浓点轻拂，或将放而更留，或因挑而还置。敏思藏于胸中，巧意发于毫□。詹尹端策，故以迷其变化，英韵倾耳，无以察其音声。殆善射之不注，妙斫轮之不传，是以鹰爪舍利，出彼免毫，龙管润霜，游兹虿尾。学者鲜能具体，窥者罕得其门。若探妙测深，尽形得势，烟华落纸将动，风彩带字欲飞，疑神化之所为，非人世之所学，惟张有道、锺元常、王右军其人也。张工夫第一，天然次之，衣帛先书，称为草圣。锺天然第一，工夫次之，妙尽许昌之碑，穷极邺下之牍。王工夫不及张，天然过之，天然不及锺，工夫过之。羊欣云：贵越群品，古今莫二，兼撮众法，备成一家。若孔门以书，三子入室矣，允为上之上。

◇　书品论二（上之中）

（崔瑗子玉杜度伯度师宜官张昶文舒王献之子敬）

崔子玉擅名北中，迹罕南度。世有得其摹者，王子敬见之称美，以为功类伯英。杜度滥觞于草书。取奇于汉帝，诏复奏事，皆作草书，师宜官鸿都为最，能大能小。文舒声劣于兄，时云亚圣。子敬泥帚，早验天骨，兼以掣笔，复识人工，一字不遗，两叶传妙。此五人允为上之中。



◇　书品论三（上之下）

（索靖幼安梁鹄孟皇韦诞仲将皇象休明胡昭孔明锺会士季卫□伯玉荀舆长胤阮研文机）

幼安敛蔓舅氏，抗名卫令。孟皇功尽笔力，字入帐巾，仲将不妄梁毫，必须张笔而左纸，孔明动见模楷，所为胡肥而锺瘦。休明斟酌二家，联驾八绝。士季之范元常，犹子敬之禀逸少，而工拙兼效，真草皆成。伯玉远慕张芝，近参父述。长胤狸骨，方拟而难迨。阮研居今观古，尽窥众妙之门，虽复师王祖锺，终成别构一体。此九人允为上之下。

◇　书品论四（中之上）

（张超子并郭伯道刘德□君嗣崔实子真卫夫人名铄字茂猗李式景则庾翼稚恭郗□方回谢安安石王珉季琰桓玄敬道羊欣敬元王僧虔孔琳之彦琳殷钧季和）

子并崔家州里，颇相仿效，可谓酱碱于盐，冰寒于水。伯道里居，朝廷远讨其迹。德升之妙，锺胡各采其美。子真俊才，门法不坠。李妻卫氏，自出华宗。景则毫素流靡，稚恭声彩遒越，郗□安石，草正并驱。季琰桓玄，筋力俱骏。羊欣早随子敬，最得王体。孔琳之声高宋氏，王僧虔雄发齐代，殷均颇耽爱好，终得肩随。此一十五人，允为中之上。



◇　书品论五（中之中）

（魏武帝曹操孟德吴主元宗孙皓卫觊伯儒左子邑伯字卫恒巨山杜预元凯王□世将张彭祖任靖韦旭文休王修敬仁范怀约张永景初吴休尚施方泰）

魏帝笔墨雄赡，吴主体裁绵密，伯儒兼叙隶草，子邑分镳梁邯，巨山三世，元凯累叶。王异为右军之师，彭祖取羲之之道。任靖矫名，文休题柱，敬仁清举，致畏逼之词。张范逢时，俱东南之美，施吴邺下後生，同年拔萃。此十五人，允为中之中。



◇　书品论六（中之下）

（罗晖叔景赵袭元嗣刘与张昭陆机士衡朱诞王导茂弘庾亮元规王洽郗超敬舆张翼宋文帝刘义隆康昕徐希秀谢□玄晖刘绘陶隐居弘景王崇素）

叔景元嗣，并称西州，刘舆之笔札，张昭之无懈。陆机以弘才掩迹，朱诞以偏艺流声，王导则列圣推能，庾亮则群公挹巧。王洽以并通诸法，郗超以晚年取誉。张翼善效宋帝，康昕希秀孤生，谢□刘绘，文宗书范，近来少前。陶隐居仙才翰彩，拔于山谷；王崇素绘口靡伦，书笔传于里闾。此十八人，允为中之下。



◇　书品论七（下之上）

（姜诩梁宣韦秀锺舆向泰羊忱晋元帝景文识道人范晔蔚宗宗炳王荟谢灵运萧思话薄绍之敬权齐高帝绍伯庾黔娄费元瑶孙奉伯羊祜叔子）

此十九人，并擅毫翰，动成楷则，殆逼前良，见希後彦，允为下之上。



◇　书品论八（下之中）

（阳经诸葛融杨潭张炳岑渊张舆王济李夫人刘穆之道和朱龄石庾景休张融思光褚元明孔敬通王籍文海）

此十五人，虽未穷字奥书尚文情，披其丛薄，非无香草，视其涯岸，皆有润珠，故遗斯纸，以为世玩，允为下之中。

书品论九（下之下。）

（卫宣李韫陈基傅庭坚张□□阴光韦熊少季张□□曹任宋嘉裴邈羊固谢晦傅夫人辟国训徐羡之孔闾颜宝光周仁皓张欣泰张炽僧岳道人）

此二十二人，皆五味一和，五色一彩，视其雕文，非特刻鹄，人人下笔，宁止追向，遗迹见珍，馀芳可折。诚目□丘驰并驾，不逮前锋，而中权後殿，各尽其美，允为下之下。



◇　书品後序

今以九例，该此众贤，犹如玄圃积玉，炎洲聚桂，其中实相推谢，故有兹多品，然终能振此鳞翼，俱上龙门，倘後之学者，更随点曝云尔。



◎　阮孝绪

孝绪字士宗，陈留尉氏人，不应徵辟，大同二年卒，谥曰文贞处士，有《高隐传》十卷，七录十二卷。



◇　七录序

日月贞明，匪光景不能垂照；嵩华载育，非风云无以悬感。大圣挺生，应期命世，所以匡济风俗，矫正彝伦，非夫丘素坟典，诗书礼乐，何以成穆穆之功，致荡荡之化也哉！故洪荒道丧，帝昊兴其爻画；结绳义隐，皇颉肇其文字。自斯以往，洽袭异宜，功成治定，各有方册，正宗既殄，乐崩礼坏，先圣之法，有若缀旒。故仲尼叹曰：「大道之行也，与三代之英，丘未逮也，而有志焉。」夫有志，以为古文犹好也，故自卫反鲁，始立素王。于是删诗书，定礼乐，列五始于《春秋》，兴《十翼》于易道。夫子既亡，微言殆绝，七十并丧，大义遂乖，逮于战国，殊俗异政，百家竞起，九流互作。羸政嫉之，故有坑焚之祸。至汉惠四年，始除挟书之律，其後外有太常太史博士之藏，内有延阁广内秘室之府，开献书之路，置写书之官。至孝成之世，颇有亡逸，乃使谒者陈农，求遗书干天下，命光禄大夫刘向及子俊。（疑作□）歆等，雠校篇籍，每一篇已，辄录而奏之。会向亡丧，帝使歆嗣其前业，乃徒温室中书于天禄阁上，歆遂总括群篇，奏其《七略》。及後汉兰台，犹为书部，又于东观及仁寿阁撰集新记。校书郎班固傅毅，并典秘籍，固乃因《七略》之辞，为《汉书·艺文志》。其後有著述者，袁山松亦录在其书。魏晋之世，文籍逾广，皆藏在秘书中外三阁，魏秘书郎郑默，删定旧文，时之论者，谓为朱紫有别。晋领秘书监荀勖，因魏《中经》，更著《新簿》，虽分为十有馀卷，而总以四部别之。惠怀之乱，其书略尽，汇左草创，十不一存，後虽鸠集，淆乱已甚。及著作佐郎李充，始加删正，因荀勖旧簿四部之法，而换其乙丙之书，没略众篇之名，总以甲乙为次。自时厥後，世相祖述，宋秘书监谢灵运、丞王俭，齐秘书丞王亮、监谢□等，并有新进，更撰目录。宋秘书殷淳，撰大四部目。俭又依《别录》之体，撰为《七志》，其中朝遗书，收集稍广，然所亡者，犹大半焉。齐末兵火，延及秘阁。有梁之初，缺亡甚众，爰命秘书监任□，躬加部集，又于文德殿内，别藏众书，使学士刘孝标等，重加校进，乃分数术之文，更为一部。使奉朝请祖□恒撰其名录，其尚书阁内，别藏经史杂书，华林园又集释氏经论，自江左篇章之盛，未有逾于当今者也。孝绪少爱坟籍，长而弗倦，卧病间居，傍无尘杂，晨光才启，缃囊己散，宵漏既分。绿帙方掩，犹不能穷究流略。探尽秘奥，每披录内省，多有缺然。其遗文隐记，颇好搜集。凡自宋齐巳来，王公□绅之馆，苟能蓄聚坟籍，必思致其名簿，凡在所遇，若见若闻，校之官目，多所遗漏，遂总集众家，更为新录。其方内经史，至于术伎，合为五录，谓之内篇，方外佛道，各为一录，谓之外篇。几为录有七，故名《七录》。昔司马子长记数千年事，先哲愍其勤，虽复称为良史，犹有捃拾之责。况总括群书四万馀卷，皆计论研核，标判宗旨，才愧疏通，学惭博达，靡班嗣之赐书，微黄香之东观。傥欲寻检，内寡卷轴，如有疑滞，旁无沃启，其为讹缪，不亦多乎？将恐後之罪子者，岂不在于斯录。论其指归，辨其讹廖，随竟奏上，皆载在本书。时又别集众录，谓之《别录》，即今之别录是也。子歆撮其指要，著为《七略》，其一篇即六篇之总最，故以《辑略》为名，次《六艺略》，次《诸子略》，次》诗赋》略，次《兵书略》，次《数术略》，次《方伎略》，王俭《七志》，改六艺为经典，次诸子，次诗赋为文翰，次兵书为军书，次数术为阴阳，次方伎为术艺。以向歆虽云《七略》，实有六条，故别立《图谱》一志，以全七限。其外又条七略及二汉《艺文志》《中经簿》所阙之书，并方外之经，佛经道经，各为一录。虽继《七志》之後，而不在其数，今所撰《七录》，斟酌王刘，王以六艺之称，不足标膀经目，改为经典，今则从之，故序《经典录》为《内篇》第一，刘王并以众史合于《春秋》。刘氏之世，史书甚寡，附见《春秋》，诚得其例。今众家记传，倍于经典，犹从此志，实为繁芜。且七略诗赋，不从六艺诗部，盖由其书既多，所以别为一略。今依拟斯例，分出众史序记传录为内篇第二。诸子之称，刘王并同，又刘有兵书略。王以兵字浅薄，军言深广，故改兵为军。窃谓古有兵革、兵戎、治兵、用兵之言，斯则武事之总名也，所以还改军从兵。兵书既少，不足别录。今附于子末，总以子兵为称，故序《子兵录》为内篇第三。王以诗赋之名，不兼馀制，故改为文翰。窃以顷世文词，总谓之集，变翰为集，于名尤显。故序《文集录》为内篇第四。王以数术之称，有繁杂之嫌，故改为阴阳。方伎之言，事无典据，又改为术艺，窃以阴阳偏有所系，不如数术之该通，术艺则滥六艺奥数术，不逮方伎之要显，故还依刘氏，名守本名。但房中神仙，既入仙道，医经经方，不足别创，故合术伎之称，以名一录，为内篇第五。王氏国谱一志，刘略所无，刘数术中虽有历谱，而与令谱有异。窃以国画之篇，宜从所图为部，故随其名题，各附本录。谱既注记之类，宜与史体相参，故载于记传之未。自斯巳上，皆内篇也。释氏之教，实被中土，讲说讽味，方轨孔籍，王氏虽载于篇，而不在志限，即理求事，未是所安。故序《佛法录》为外篇第一。仙道之书，由来尚矣，刘氏神仙，陈于方伎之未，王氏道经，书于七志之外。今合序《仙道录》为外篇第二。王则先道而後佛，今则先佛而後道，盖所宗有不同，亦由其教有浅深也。凡内外两篇，合为《七录》。天下之遗书秘记，庶几穷于是矣。有梁普通四年岁维单阅仲春十有七日，于建康禁中里宅始述此书。通人平原刘杳从余游，因说其事，杳有志积久，未获操笔，闻余巳先著鞭，欣然会意，凡所钞集，尽以相与，广其闻见，实有力焉。斯亦康成之于传释，尽归子慎之书也。）



◇　古今书最

七略书三十八种，六百三家，一万三千二百一十九卷。

五百七十二家亡，三十一家存。

《汉书·艺文志》书三十八种，五百九十六家，一万三千三百六十九卷。

五百五十二家亡，四十四家存。袁山松《後汉·艺文志》书（案此下当有脱文。）

八十七家亡。

《晋中经簿四部书》一千八百八十五部，二万九百三十五卷。其中十六卷佛经书簿少二卷，不详所载多少。

一千一百一十九部亡，七百六十六部存。

晋元帝书目四部三百五帙，三千一十四卷。

晋义熙四年《秘阁四部目录》。（案此下当有脱文。）

宋元嘉八年《秘阁四部目录》，一千五百六十四褒，一万四千五百八十二卷。

五十五褒，四百三十八卷佛经。

宋元徽元年《秘阁四部书目录》，二千二十帙，一万五千七十四卷。

齐永明元年《秘阁四部目录》，五千新足，合二千三百三十二褒。

一万八千一十卷。

梁天监四年《文德正御四部及术数书目录》，合二千九百六十八褒，二万三千一百六卷。

秘书丞殷钧撰《秘阁四部书》，少于文德书，故不录其数也。新集《七录》内外篇图书凡五十五部，六千二百八十八种，八千五百四十七褒，四万四千五百二十六卷。

六千七十八种，八千二百八十四褒，四万三千六百二十四卷，经书二百三种，二百六十三褒，八百七十九卷图符。

内篇五录四十六部，三千四百五十三种，五千四百九十三褒，三万七千九百八十三卷。

三千三百一十八种，五千三百六褒，三万七千一百八卷，经书一百三十五种，一百八十七褒，七百七十五卷图也。

外篇二录九部，二千八百三十五种，三千五十四褒，六千五百三十八卷。

二千七百五十九种，五千九百七十八褒，六千四百三十四卷，经书七十六种，七十八褒，一百卷符图。



◇　七录目录



△经典录内篇一

易部六十四种（案六十旧作本，误合二字为一也，今改正。）九十六帙，五百九十卷，尚书部二十七种，二十八帙，一百九十卷。

诗部五十二种，六十一帙，三百九十八卷。

礼部一百四十种，二百一十一帙，一千五百七十卷。

乐部五种，五帙，二十五卷。春秋部一百一十一种，一百三十九帙，一千一百五十三卷。

论语部五十一种，五十二帙，四百一十六卷。

孝经部五十九种，五十九帙，一百四十四卷。

小学部七十二种，七十二帙，三百一十三卷。

右九部，五百九十一种，七百一十帙，四千七百一十卷。



△记传录内篇二

国史部二百一十六种，五百九帙，四千五百九十六卷。

注历部五十九种，一百六十七帙，一千二百二十一卷。

旧事部八十七种，一百二十七帙，一千三十八卷。

职官部八十一种，一百四帙，八百一卷。

仪典部八十种，二百五十二帙，二千二百五十六卷。法制部四十七种，九十五帙，八百八十六卷。伪史部二十六种，二十七帙，一百六十一卷。

杂传部二百四十一种，二百八十九帙，一千四百四十六卷。

鬼神部二十九种，三十四帙，二百五卷。土地部七十三种，一百七十一帙，八百六十九卷。

谱状部四十二种，四百二十三帙，一千六十四卷。簿录部三十六种，六十二帙，三百三十八卷。

右十二部，一千二十种，二千二百四十八帙，一万四千八百八十八卷。

△子兵录内篇三

儒部六十六种，七十五帙，六百四十卷。

道部六十九种，七十六帙，四百三十一卷。

阴阳部一种，一帙，一卷。

法部十三种，十五帙，一百一十八卷。

名部九种，九帙，二十三卷。

墨部四种，四帙，一十九卷。

纵横部二种，二帙，五卷。

杂部五十七种，二百九十七帙，二千三百三十八卷。

农部一种，一帙，三卷。

小说部十种，十二帙，六十三卷。

兵部五十八种，六十一帙，二百四十五卷。

右一十一部，二百九十种，五百五十三帙，三千八百九十四卷。

△文集录内篇四

楚辞部五种五帙，二十七卷。

别集部七百六十八种，八百五十八帙，六千四百九十七卷。

总集部十六种，六十四帙，六百四十九卷。

杂文部二百七十三种，四百五十一帙，三千五百八十七卷。右四部，一千四十二种，一千三百七十五帙，一万七百五十五卷。



△术伎录内篇五

天文部四十九种，六十七帙，五百二十八卷。纬讥部三十二种，四十七帙，二百五十四卷。历算部五十种，五十帙，二百一十九卷。

五行部八十四种，九十三帙，六百一十五卷。

卜筮部五十种，六十帙，三百九十卷。杂占部十七种，十七帙，四十五卷。

刑法部四十七种，六十一帙，三百七卷。医经部八种，八帙，五十卷。

经方部一百四十种，一百八十帙，一千二百五十九卷。

杂艺部十五种，十八帙，六十六卷。

右十部，五百五种，六百六帙，三千七百三十六卷。（案已上内篇每录总数多与每部下数不合，外篇之仙道录亦然，皆弘明集传写之误也，今无以知为孰是，仍其旧而录之。）



△佛法录三卷外篇一

戒律部七十一种，八十八帙，三百二十九卷。

禅定部一百四种，一百八帙，一百七十六卷。

智慧部二千七十七种，二千一百九十帙，三千六百七十七卷。

疑似部四十六种，四十六帙，六十卷。论记部一百一十二种，一百六十四帙，一千一百五十八卷。

右五部二千四百一十种，二千五百九十六帙，五千四百卷。

仙道录外篇二

经戒部二百九十种，三百一十八帙，八百二十八卷。

服饵部四十八种，五十二帙，一百六十七卷。

房中部十三种，十三帙，三十八卷。

符图部七十种，七十六帙，一百三卷。右四部，四百二十五种，四百五十九帙，一千一百三十八卷。

《文字集略》一帙，三卷，序录一卷。《正史删繁》十四帙，一百三十五卷，序录一卷。《高隐传》一帙，十卷，序例一卷。

《古今世代录》一帙，七卷。

《序录二帙》，一十一卷。

《杂文一帙》，十卷。

《声纬一帙》，一卷。

右七种，二十一帙，一百八十一卷。（案此数亦不合，说见前。）

阮孝绪撰，不足编诸前录，而载于此。（《广弘明集》三）





◇　高隐传论

夫至道之本，贵在无为。圣人之迹存乎拯弊，弊拯由迹，迹用有乖于本。本既无为，为非道之至。然不垂其迹，财世无以平，不究其本，则道实交丧。丘旦将存其迹，故宜权晦其本，老庄但明其本，亦宜深抑其迹。迹既可抑，数子所以有馀，本方见晦，尼丘是故不足。非得一之士，阙彼明智，体之之徒，独怀鉴识。然圣已极照，反创其迹，贤未居宗，更言其本。良由迹须拯世，非圣不能。本实明理，在贤可照。若能体兹本迹，悟彼抑扬，则孔庄之意，其过半矣。（《梁书阮孝绪传》）





卷六十七




◎　任孝恭

孝恭字孝恭，临淮临淮人，为奉朝请，进司文侍郎兼中书通事舍人，太清二年死侯景之难，有集十卷。

◇　为羊侍中让表

抟风扇融，不觉高升，击水扬□，遂迷远大。犹愿长城巨防，射鲁仲之书；白羽朱旗，振武安之瓦，深入五千，张空拳以报主；横行十万，勒燕岭而酬君。（《艺文类聚》四十八）



◇　为汝南王檄魏文

夫大盗移国，终继枭翦之诛；凶狡凭陵，必致歼夷之戮。所以董卓称乱，徒藉群雄之手；王莽偷安，卒成光武之业。故市耀脐灯，府传饮器。我有魏今临一境，卜世相承，保□黔黎，事逾年祀。尔朱荣胡貊遗种，边塞是居，奸宄妄才，凶愚丑类，茹备餐腥，本非人品，依随水草，取类马牛，而包藏祸图，窃怀反噬。遂长驱种落，用袭我周南，率彼猷豪；侵陵我河县，所以流离播越，亟淹星纪，仰慕园陵，俯伤黎庶。遂得式仰唐朝，宣奉舜阙。梁大皇帝功逾五帝，道迈三王，负□当轩，平章百姓，垂拱而治，协和万邦。今遣同州刺史范遵等，董率前锋，扬旌致讨，先取滑台，鼓行金谷，关东英俊，河北雄才。痛桑梓沦芜，室家颠殒；饮气吞声，志申雠怨。士各怀归，民思父母。表里符契，神灵响集。王者之师，有征无战。锋刃所裁，幸勿罹梁。（《艺文类聚》五十八）



◇　为何敬容移报东魏文

侍中宣惠将军尚书左仆射何敬容报魏执事，成汤二十七征，志唯静难；轩辕五十二战，义在拯民。既异时而同致，信殊政而一揆，岂其黜武以穷兵，宁为伏威而尊大。我皇帝降兹仁圣，承彼百王，负□君临，不以四海为贵；冕旒日吴，常以百姓为心。同二仪以覆载，一六合而光宅，德□羲昊，道迈唐虞。谅开关之一君，信典谟而莫拟。均心彼我，等悦怨亲，物有常怀，人无异念。自北阙纷扰，河洛沸腾，牝鸡索家，萧墙起衅，事似谭尚，义类阙沈，竞寻干戈，民无定主，侯马泣师，月陈庭厩，裹粮请救，日填阙下。单民有时雨之望，遗黎兴□后之悲。诚感仁恕，理恻皇慈，任好□巢□巢，纳二晋君。小白区区，存三亡国，况我朝廷，宁忘拯救。是以命师薄伐，至於伊川，云旗屡张，非为玩武，钲鼓载陈，岂尚威力？汤武不祀，周有义兵，区夫是雠，尺土非利，百战百胜，非善之善，九拒九攻，终劳率土，纳隍之肤，无忘寝食。李陵失律，催身晋阳；获彼来移，文见委曲。知魏当壁得人，龟兆有主，作相惟贤，栋梁克室。欲偃兵戎，式敦邻好，九皋既响，唳天已闻。铜山一启，灵锺斯应。矧乃出其言善，千里莫违，嘉言孔昭，良以收纳。且敌怨敌惠，不在後嗣；亡羊补牢，亦所未失，移至之日，辄以奏闻。即蒙诏可，不爽来意。行符缘边，偃兵解甲。庶烽火不警，边亭息侯，征夫舍刁斗之勤，处妇无愤望之志。寻常不争，农又桑是务；分灾恤患，继好息民，剩余在此岁久，情无疑难，还使赍移，报彼来怀。（《文苑英华》六百五十）



◇　答魏初和移文

盖闻轩辕五十二战，义在拯民；汤武二十七征，本惟静难。明异时而同致，信殊政而一揆。我皇帝屈兹上圣，承彼百王，卷六合而包容，弘二仪而覆载。照高日月，泽富云雨。值魏氏纷纶，亟离星晷，竞寻干戈，争以兴废。王无卒岁，相不浃辰，只马泣师，月陈庭阙。里粮请救，日款关扉。故屡动云旗，再驱苍兕，同小白之存亡，等任好之继绝。匹妇是雠，尺土非利。然百战百胜，犹苦四民；九拒九攻，终劳万姓。纳皇之念，无忘日昃。李陵失律，暂摧羽鳞。同孟明之反秦，似荀□之归晋，并赍来移，闻之委曲。知彼当壁得人，兆龟有主，欲偃兵戈，式敦雅好。鹤鸣九皋，戾天巳响。出其言善，良以欣然。辄勒缘边屯戍，各息烽警，旌旗昼卷，刁斗夜停。混鸡戌于四邻，接桑麻于二境。（艺文类聚五十八，案此与《文苑英华互异。）





◇　辞县启

但以执笏丹墀，累飞庭叶。垂缨禁里，屡改栏花。顾慕阶墀，不愿违奉。不使恋主之心，施于犬马，倾日之志，偏在葵藿。（《艺文类聚》五十）



◇　谢赍钱治宅启

绳枢断续，薄雨已倾。席户穿阑，微风自卷。不悟恩隆问舍，降自天造；事深更宅，乃被庸微。跪条可授，毁垣再筑。遂得窗临上路，户望东家。人悦爽垲，里惊轮奂。门学于公，逆容驷马。巷均王睿，豫拟幡旗。（《艺文类聚》六十六）



◇　谢裙襦启

加以庭阙桑麻，室空机杼，床无暖席，桁靡悬衣。值蓬卷北郊，雁飞南浦。雪暗河阴，冰生海岸。而绳带屡尽，苦风霜之切，弊履恒穿，践泥沙之冻。自怜袖短，虽内手而犹寒，每恨衣轻，徒敛襟而弥怆。（《艺文类聚》六十七）



◇　谢示围棋启

隐雷自天，昆虫巳听，浮阴在汉，柱础先沾。笑古人之不工，知前事之巳拙。既妙藉手传，乃事因辞见，微而能显，婉以成章，孝恭人实下愚，才归未品，效颦丑反，学步蹇归。文业未彰，武功已坠，内愧齐竿，外羞鲁服。滥出簪缨，非增後车之数；谬颁计食，空贵长安之米。（《艺文类聚》七十四）



◇　为李庆州孟坚使与覃无名书

昔陆贾皇华，定交知于南越；长卿披绣，通夷险于夜郎。故传美于往书，流芳于篆素。足下南中盛族，岭表豪门，籍誉既深，承芳已旧。但道旷风云，论平生而是即；江山间阻，衔杯酌以何因。空想神魂，徒劳萝寐，仆世禀威仪，门勒锺鼎，提戈海岳，推毂数千。逮我不才，无兼文武。鸿私弗替，应兹阃外。麾盖所临，实宣慈造。足下刺举一隅，同奉家国，进止之宜，实俟高算。（《艺文类聚》五十三）



◇　武帝集序（文佚）



◇　多宝寺碑铭

宝传兹日，法像斯时。瞻风侯景，石陛开基。准绳秋子，取则迦夷。业隆千载，道盛一期。上当星纪，下接莲峰。还瞻朱阁，却昔青松。朝云暧暧，夕雾溶溶。阶通兽迹，径有禽踪。衣移峻岳，锡叩飞泉。土木绨锦，玉石雕镌。宝阶云构，绮壁霞鲜。莲舒藻井，芰绕兰椽。法堂每谊，禅室恒静。藏韬仙说，台含佛影。叶下秋林，烟生春岭。（《艺文类聚》七十七）





◇　祭杂坟文

惟尔冥然往代，求圆石而无名。邈矣违年，讨方砖而不记。封树遭殄，谁别羽商之家；坟垄倾回，终迷庚癸之向。近创此伽蓝，实须泥丸，命彼硕人，置兹顿邑。不谓纶绳所用，遂毁牛之基。锹锸所侵，爰伤马鬣之势；重使翠幕临风，佳城见日。昔灵沼枯骨，周王改以衣冠；广武横尸，汉主加其□彗椟。辄勒彼山虞，覆颓隍于旧趾。命兹匠者，修反壤于故林。还蚁结之文，依似坊之势，幸得宜阳大道，无变无移。京兆长阡，勿回勿徙。庶幽魂游止，践昔径而不疑。涂车往还，瞻旧辙而犹在。（《艺文类聚》四十）



◇　赛锺山蒋帝文

尝闻河南少雨，汉主避其正殿；许下辍润，魏后，计彼尘书。和气乖运，阴阳舛互。风至若汤，云生犹火，速能制兹东井，告彼南箕。水满毕星，气冲卯地，使君子有□□之心，耕夫无戚戚之念。（《艺文类聚》一百）



◎　谢郁

郁，会稽人，为豫章世子侍读，有集五卷。



◇　致书戒何敬容

草莱之人，闻诸道路，君侯已得瞻望朝夕，出入禁门，醉尉将不敢呵，灰然不无其渐，甚休，甚休，敢贺于前，又将吊也。昔流言裁作，公旦东奔，燕书始来，子孟不入。夫圣贤被虚过以自斥，未有婴时衅而求亲者也。且曝鳃之鳞，不念杯杓之水；云霄之翼，岂顾笼樊之粮。何者？所托已盛也。昔君侯纳言加首，鸣玉在要，回丰貂以步文昌，耸高蝉而趋武帐，可谓盛矣。不以此时荐才拔士，少报圣主之恩；今卒如爰丝之说，受责见过，方复欲更窥朝廷，觖望万分，窃不为左右取也。昔窦婴、杨恽，亦得罪明时，不能谢绝宾客，犹交党援，卒无後福，终益前祸。仆之所吊，实在于斯。人人所以颇犹有踵君侯之门者，未必皆感惠怀仁，有灌夫、任安之义，乃戒翟公之大署，冀君侯之复用也。夫在思过之日，而挟复用之意，未可为智者说矣。君侯宜杜门念失，无有所通，筑茅茨于锺阜，聊优游以卒岁，见可怜之意，著待终之情。复仲尼能改之言，惟子贡更也之譬。少戢言于众口，微自救于竹帛。所谓「失之东隅，收之桑榆。」如此，令明主闻知，尚有冀也。仆东皋鄙人，入穴幸无衔窭，耻天下之士，不为执事道之，故披肝胆，示情素，君侯岂能鉴焉。（《梁书何敬容传》）



◎　黄士龙

士龙师事庾承先。



◇　为先师让刺史湘东王赠赙

先师平素，食不求饱，衣不求轻。凡有赠遗，皆无所受，临终之日，诫约家门，薄棺周形，巾褐为敛。虽蒙赍及，不敢轻承教旨；以违平生之操，钱布辄付使反。（《南史》七十六，《庾承先传》。）



◎　大士傅弘

弘，一作翕，义乌县双林乡人，舍宅为寺，栖止终身，天监六年迎为讲师。



◇　致武帝书

双林树下当来解脱善慧大士白国主救世菩萨。今欲修上中下善，希能受持。其上善略以虚怀为本，不著为宗，亡相为因，涅□为果。其中善略以治身为本，治国为宗，天上人间，果报安乐。其下善略以护养众生，胜残去杀，普令百姓，俱禀六齐。今闻皇帝崇法，欲伸论义，未遂襟怀，故遣弟子傅□往驰书告白。（《续高僧传》，《景德傅灯录》。）



◇　心王铭

观心空王，玄妙难测。无名无相，大有神力。能灭千灾，成就万德。体性虽空，能施法则。观之无形，呼之有声。为大法将，心戒传经。水中盐味，色里胶青。决定其有，不见其形。心王亦尔，身内居停。面门出入，应物随情。自在无碍，所作皆成。了本识心，识心见佛。是心是佛，是佛是心。念念佛心，佛心念佛。欲得早成。戒心自律。净律净心，心即是佛，除此心王，更无别佛。欲求成佛，莫染一物。心性虽空，贪□体实。入此法门，端坐成佛。到彼岸已，得波罗蜜。慕道真士，自观自心。知佛在内，不向外寻，即心即佛，即佛即心，心明识佛，晓了识心，离心非佛，离佛非心，非佛莫测，无所堪任。执空滞寂，于此漂沈。诸佛菩萨，非此安心。明心大士，悟此玄音。身心性妙，用无能改。是故智者，放心自在。莫言心王，空无体性。能使色身，作邪作正。非有非无，隐显不定。心性虽空，能凡能圣。是故相劝，好自防慎。刹那造作，还复漂沈。清净心智，如世黄金。般若法藏，尽在身心。无为法宝，皆浅非深。诸佛菩萨，了此本心。有缘遇者，非去来今。（元释念常《佛祖历代通载》云，昭明太子问大士何不论义。答曰，菩萨所说，非长非短，非广非狭，非有边，非无边，如如正理，复有何言，尝著《心王铭》一篇。）



◎　王曼颖

曼颖，太原人。（见南平王伟传，南史作平原人。）有《补续冥祥记》一卷。



◇　与沙门慧皎书

弟子孤子王曼颖顿首和南。一日蒙示所撰《高僧传》，并使其掎摭。力寻始竟，但见伟才。纸弊墨渝，迄未能罢。若乃至法既被，名德已兴。年岁五百，时经六代。自摩腾、法兰，发轸西域，安侯、支谶，荷锡东都。虽迹标出没，行实深浅。咸作舟梁，大为利益。固宜缁素传美，铅椠定辞。昭示後昆，揄扬往秀。而道安、罗什，间表秦书，佛澄道进，杂闻赵册。晋史见舍，复恨局当时；宋典所存，颇因其会。兼且搀出君台之记，糅在元亮之说。感应或所商攉，幽明不无梗概，泛显旁文，未足光阐。间有诸传，文非隐括。景兴偶采居山之人，僧宝偏缀游方之士，法济唯张高逸之例，法安止命志节之科。康泓专纪单开，王季但称高座，僧瑜卓尔。独载，立畅超然孤录。唯释法进所造，王巾有著。意存该综，可擅一家。然进名博而未广，巾体立而不就。梁来作者，亦有病诸。僧□成兰，既同法济之责；孝秀染毫，复获景兴之诮。其唱公纂集，最实近之，求其鄙意，更恨烦冗。法师此制，始所谓不刊之笔。绵互古今，包括内外。属辞比事，不文不质，谓繁难省，玄约岂加，以高为名。既使弗逮者耻，开例成广，足使有善者劝，同之二三诸子。前後撰述，岂得洁长量短，同年共日而语之哉。信门徒竟无一言可豫，市肆空设千金之赏。方入□龙函，上登鳞阁，出内琼笈，卷舒玉笥。弟子虽实不敏，少尝好学，顷日□馀，触途多昧。且获披来帙，斯文在斯，钻仰弗暇，讨论何所。诚非子通见元则之论，良愧处道知休弈之书。徒深谢安慕竺旷风流，殷浩惮支遁才俊耳。不见旬日，穷情已劳。扶力此白，以代诉尽。弟子孤子王曼颖顿首和南。（《梁高僧传》十四）



◎　沈绩

绩，吴兴人，建安王外兵参军。

◇　答释法云书难范缜神灭论

弟子绩和南。垂示敕答臣下《神灭论》。伏深欣跃，弟子窃惟道不自弘，弘实由人，人须其识，识须共位。《周易》所称，圣人大宝曰位，岂其意乎。然或位而不人，或人而不位，三者云备，其理至难。故宣尼绝笔于获麟，孟轲反身于天爵，诚无其位也。呜呼，真化殆将沦汲。今天子以仁圣盛明，据至尊之位，盖层山可以众煦飘，其和不可移也。钟鼓可以鸡犭屯乱，其鸣不可闻也。将使忄□□黔首，济其长夜。自非德合天地，谁能若斯？弟子早沐虚风，既闻之矣。然而燕雀之集，犹或相昏，飞蓬之门，尚自交构。圣旨爰降，辞高理惬，敦以人天之善，诫以莫大之刑，一言作训，内外俱阐。夫以孺子入井，凡民犹或伤之，况乃圣慈御物，必以恻隐为心邪。能指白马之非白，犹见屈于中庸，至于神享机外，志存弘化，魍魉摧其颊舌，焉足道哉，神牍天赉，本非窥观。遂能存示，用惭寡德。弟子沈绩和南。（弘明集十。）



◇　立神明成佛记注序

夫神道冥默，宣尼固已绝言；心数理妙，柱史又所未说，非圣智不周，近情难用语远故也。是以先代玄儒，谈遗宿业，後世通辨，亦沦滞来身。非夫天下之极虑，何得而详焉？故惑者闻识神不断而全谓之常，闻心念不常而全谓之断。云断则迷其性常，云常则惑其用断，因用疑本，谓在本可灭。因本疑用，谓在用弗移，莫能精求，互起偏执，乃使天然觉性。自没浮谈，圣王禀以玄符，御兹大宝。觉先天垂则，观民设化，将恐支离诡辨，构义横流，徵叙繁丝，伊谁能振，释教遗文，其将丧矣。是以著斯雅论，以弘至典。绩早念身空，栖心内教，每餐法音，用忘寝疾，而暗情难晓，触理多疑。至于佛性大义，顿迷心路，既天诰远流，预同抚觌，万夜获开，千昏永曙，分除之疑，朗然俱澈。窃惟事与理亨，无物不识，用随道合，奚心不辨。故行云徘徊，犹感美音之和；游鱼踊跃，尚赏清丝之韵。况以入神之妙，发自天衷。此臣所以舞之蹈之，而不能自己者也。敢以肤受，谨为注释。岂伊锥管，用穷天奥。庶几固惑所释焉。（《弘明集》九）



◎　褚氵存

氵存，爵里未详。



◇　芳林园甘露颂

福以德彰，庆氵公业皎；矢弘兹嘉露，因祥特表。翻润星夕，流甘月晓，奇越雕氛，珍逾素鸟。至道伊融，大化斯肇。惟此大化，实感天眷。降液丹墀，飞津绮殿。九服依风，八荒改面。敢述朦词，式旌舞忭。（初学记二《天部》露五。）



◎　宗士标

士标，爵里未详。



◇　孝敬寺刹下铭（并序）

夫妙觉灵远，随方应现，衣瓶影迹，资以护持。发爪齿牙，咸能利益。孝敬寺者，公上□为亡母杨叔女之所立也。波斯请生，悲号靡赎，日□观画，泣血宁追。即以三从之居，建为伽蓝之地。旧并无迁，乔木犹在。前瞻绮陌，却背青门。宝殿霞临，长廓雾绕。寺初欲竖刹，导仓令□昙诞忽有双舍利降之。放光满室，止取得一舍利。□讫就昙诞云：巳奉送还台。于御前分身为六，後数日中夜，忽闻钟鸣，惊视，复得一舍利，寺主茜法师梦人谓之曰：「法身寻降，俄而昙诞送舍利，并诸处所送，其数有八，大同六年太岁庚申五月十五日壬戌建刹，四众园绕，歌呗成群，采凤珠幡，含风曜日。与大地而长存，随贤劫以永久。乃作铭曰：置智绝境，应有权归。譬空无迹，指日齐晖。宝舟潜运，法雨随机。分形散体，调御归依。聿造应真，规摹踊现。雕饰彪炳，丹青葱茜。写彼金园，图兹绀殿。猗欤清信，□孝斯在。追慕恺风，安亲慧海。福善随积，薰修无改。陵移谷徙，暑往寒来。衣□化贞石，池变深灰。长辞八难，永离三灾。众生有尽，誓愿无回。（《古刻丛钞》）



◇　又志

梁大同六年太岁庚申五月十五日壬戌菩萨戒弟子公上□奉为亡母杨叔女舍所居宅□僧伽蓝。皇帝□赍名孝敬寺，愿诸佛菩萨，龙天□神，常加护卫，寺舍安立。僧众□□证明弟子□建立功德，藉此善根，七世久远，眷属冢墓宁帖□亡殃□主永使断绝，同生□方无量寿国，沐浴□□□□□通寤无生忍，六道四生，皆得解脱，其登菩提，入正觉路。现世儿孙长幼，并愿安隐，无馀烦恼鄣碍，□中妙愿，皆翻果遂。（《古刻丛钞》）



◎　庾元威

元威，爵里未详。（《御览》作「唐元威」，未知孰是。）



◇　论书

所学正书，宜以殷钧范怀约为主，方正循纪，修短合度。所学草书，宜以张融、王僧淡则，体用得法，意气有馀。章表笺书，干斯足矣。夫才能则关性分，耽嗜殊妨大业，但令紧快分明，属辞流便，字不须体，语辄投声。若以已巳莫分，东柬相乱，则雨王妙迹，二陆高才，顷来非所用也。王延之有言曰：勿欺数行尺牍，即表三种人身，岂非一者学书得法，二者作字得体，三者轻重得宜，意谓犹须言无虚出，斯则善矣。近何令贵隔，势倾朝野，聊尔疏漏，遂遭十秽之书。今聊存两字书曰，有寒士自陈简於掌选诗云：「伎能自寡薄，支叶复单贫。柯条滥垂景，木石讵知晨？狗马虽难画，犬羊诚易驯。效频终未似，学步岂如真。实云朝乱绪，是曰□攵彝伦。俗作于兹混，人途自此沌。」离合之诗，由来久矣，不知讥剥，爰加称赞，是其第六秽也。近来贵宰，于二品清宦进，不假手作书，而笔迹过鄙，无法度，彼恭拜、忽云，永感答人借车，还白不具，真本流传，合朝耻辱，是其第七秽也。以此而言，书何容易，且梁制与平吉人笺书，有坏怀语者，不得答书。许乃告绝，私吊答中。彼此言感思乖错者，州望须刺大中正处，入清议，终身不得仕，盛名年少，宜留意勉之。余见学阮研书者，不得其骨力婉媚，唯学挛拳委尽。学薄绍之书者，不得其批研渊微，徒自经营险急，晚途别法，贪省爱异，浓头织尾，断腰顿足，一八相似。十小难分，屈等如匀，变前为草，咸言祖述王萧。无妨日有讹谬，星不从生，籍不从耒，许慎门徒。居然□噱，卫恒子弟。宁不伤嗟，诖误众家，岂宜改习。书字之兴，由来尚矣。沮诵仓颉，黄帝史也。周宣玉时，柱下史史籀，始著籀书，今六人之法虽存，十五之篇亡矣。及秦相李斯，破大篆为小篆，造《仓颉》七章，中车府令赵高，造《爰历》六章，太史胡毋敬，造博学七章，後人分五十五章，为三仓上卷，至哀帝元嘉中，扬子云作训纂，记滂喜，为中卷。和帝永元中，贾升郎更续记彦均，为下卷。皆是记字，字出衙人，故人称为三仓也，夫苍雅之学，儒博所宗，自景纯注解，转加敦尚，汉晋正史及古今字书，并云《仓颉》九篇，是李斯所作。今窃寻思，必不如是，其第九章论□信京刘等，郭云：「□、信是陈□韩信，京刘是大汉，西土是长安。」此非谶言，岂有秦时朝宰，谈汉家人物，牛头马腹，先达何以安之？江左硕儒相系，梁初复有任□及沈约，悉未有讥驳，余忽横议，实不自许，敬俟明哲，定其可否。而字韵集《方言》《广雅》，凡录字者十有四家，许穿凿贾氏，慎乃奏《说文》，曹产开振许侯，爰成《字苑》。《说文》则形声具举，《字苑》则品类周悉，追悟典坟，字弗全体。《周礼》以鸡斯为笄纟丽，《礼记》以相近为禳祈。致今众议丛残，音辞□春互，盖由程邈变隶，流传未一。郑公《诗谱》，颇显其源，且书文一反，草木相从，凡五百六十七部，合一万五千九百一十五字，即曰世中所行，十分裁一，而今点画失体，深成怪也。近有居土阮孝绪，撰《古今文字》三卷，穷搜正典，次丹阳五官丘陵，撰《文字指要》二卷，精加谪发，惟此两书，可称要用。余以值明师，留心字法，所以坐右作午疆宇，不依羲献妙迹，不逐陶葛名方作，莼羹不□晋书，不循韵集，爰以浅见，轻述字府，自谓此文，或均萤露。齐未王融，图古今杂体，有六十四书，少年崇仿，家藏纸贵，而凤鱼虫鸟，是七国时书。元常皆作录书，故贻後来所诘。湘东王遣沮阳令韦仲定为九十一种，次功曹谢善勋增其九法，合成百体，其中以八封书为一，以大为两法，径文一字，方寸千言，大上止传可尔。鬼书惟有业杀，刁斗出千古器，尔□由乎内典，散隶露书，终是飞曰。意谓此等，并非通论，今所不取。余经为正阶侯书十牒屏风，作百体，间以采墨，当时众所惊异，自尔绝笔，惟留草本而已。春百体者，悬针书，垂露书，秦望汲冢书，金鹊书，玉文书，鹄头书，虎爪书，倒薤书，偃波书，幡信书，飞白篆古顽书，籀文书，奇字，谬篆，制书，列书，日书，月书，风书，云书，星隶，填隶，虫食叶书，科斗书，署书，胡书，蓬书，相书，天竺书，转宿书，一笔篆飞白书，一笔隶飞白草，古文隶横书，楷书，小科书：此五十种，皆纯墨。玺文书，节文书，真文书，符文书，芝英隶，花草隶，幡信隶，锺鼓隶，龙虎篆，凤鱼篆，骐篆，仙人篆，科斗虫篆，云篆，虫篆，鱼篆，鸟篆，龙篆，龟篆，虎篆，鸾篆，龙虎隶，凤鱼隶，麟凤隶，仙人隶，科斗隶，云隶，虫隶，鱼隶，鸟隶，龙隶，龟隶，鸾隶，龙文隶书，龟文书，鼠书，牛书，虎书，兔书，龙草书，蛇草书，马书，羊书，猴书，鸡书，犬书，豕书，此十二时书，巳上五十种，皆采色。其外复有大篆、小篆，铭鼎摹印，刻符石经，象形篇章，震书倒书，反左书等，及宋中庶宗炳出九体书，所谓嫌素书，简奏书，笺表书，吊记书，行押书，楫书，稿书，半草书，全草书，此九法极真草书之次第焉，刚舍之外，所存犹一百二十体。张芝始作一笔飞白书，此干井等字为妙，所以唯云一笔飞白书，则无所不通矣。反左书者，大同中东宫学土孔敬通所创，余见而达之，于是座上酬答诸君，无有识者，遂呼为众中清闲法。今学者稍多，解者益寡。敬通又能一笔草书，一行一断，婉约流利，特出天性。顷来莫有继者。宗炳又造画瑞应图千卓绝，王元长颇加增定，乃有虞舜獬豸，周穆狻猊，汉武神凤，卫君舞鹤，五城、九井、螺杯、鲁砚、金滕、玉英、玄圭、朱草等，凡二百一十物。余经取其善草、嘉禾、灵禽、瑞兽、楼台、器服可为玩对者，盈缩其形状，参详其动植，制一部焉。此乃青出于蓝，而实世中未有。复于屏风上作杂体篆二十四种，写凡百名，将恐一笔鄣子，凡百屏风，传者逾谬，并怀叹息，世本云：史皇作图，黄帝巨也，。其唐虞之文章，夏后之鼎象，则图画之宗焉。其後绘事逾精，丹青转妙，乃以钉女心痛图鱼獭集，敬君以之亡妇，王嫱由此失身。近代陆绥，足称画圣，所闻谈者，一笔之外，仅可蝉雀。顾长康称为三绝，终是半痴人耳。杂体既资于画，所以附乎书末。（张彦《法书要录卷二》□又见《御览》七百四十八，有删节。）



◎　王琛

琛，爵里未详。（案，《隋书·滕王纶传》，大业初，有术者王琛，距此五十年，盖别是一人。）





◇　驰书报黄罗汉

吾至梵境，境帖然，前日所言，皆儿戏耳。（《御览》三百四引《三国典略》，于谨大军次于樊郡。梁主成严，王琬既至石梵，未见我军，乃驰书报黄罗汉云云，罗汉人启，梁主疑之。）



◎　王彭

彭，绍泰未为中散大夫。



◇　与陈丞相笺

今月五日平旦，于御路见龙迹，自大社至象阙，互三四里。（《陈书·武帝纪》上、绍泰二年九月壬寅，改年平元年，进高祖位丞相，丁未，中散大夫王彭笺称云云，案此笺距陈受禅仅年馀耳，其人不见干《陈书》，故编人梁末。）





卷六十八




◎　後梁宣帝

帝讳□，字理孙，昭明太子统第三子。普通中封曲江县公，中大通中进封岳阳郡王，领会稽太守。历宣惠将军，知石头戍事、琅邪彭城二郡太守、东扬州刺史。中大同初除持节都督雍梁等州西中郎将雍州刺史。太清中拒命不受代，寻称藩于魏。大宝初，魏立为梁王于襄阳，承制。及元帝败没，建号于江陵，改元大定，在位八年。谥曰宣皇帝，庙号中宗，有集十卷。

◇　愍时赋（并序）

于谨平梁之後，阖城长幼，被虏入关，又失襄阳故地，乃曰：「恨不用尹德毅言，以致于是。」又是邑居残毁，干戈日寻，耻威略不振，常怀愤懑，乃著《愍时赋》以见其意，词曰：嗟余命之殊薄（《周书》作「舛薄」。）实赋运之逢屯。既殷忧而弥岁，亦坎□雨相邻。」（周书作复坎□以相邻。）昼营营而至晚，夜耿耿而通晨。望否极而反。（《周书》作「云」。）泰，何杳杳而无津？悲晋玺之迁赵，痛汉鼎之移新。无田范之明略，愧夷齐之得仁。遂胡颜而苟免，谓小屈而或伸。岂妖□之无已，何国步之长沦。恨少生而怯弱（《周书》作轻弱）本无志于爪牙。谢两章之雄勇，恧二策之英华。岂三石于雩杜，异五马于琅邪。直受性而好善，类蓬生之在麻。冀无咎而沾庆，庶保静而蠲邪。何昊穷之不（《周书》作「弗」）惠，值上帝之纡奢。神州鞠为茂草，赤县绕于长蛇。徒仰天而太息，空抚襟而咨嗟。伊（《周书》作「惟」。）古人之有怀，尚或感于知己。况华。（《周书》作「况托」。）萼联于霄极，宠渥流于无已。或小善而必褒，时片言而见美。昔待罪于禹州，历三改而见纪。（《周书》作「无纪」。）获免戾于明时，遂超隆于宗子。始解印于稽山，即驱传于襄水。彼南阳之旧国，实天漠之嘉祉。既川岳之形势，复龙跃之基址。此首赏之谬及，谓维城之足恃。值诸侯之携贰，遂留滞千楚川。（《周书》作「樊川」。）等句践之绝望，同重耳之终焉。望南枝而洒泣或，东顾而潺□，归欤之情何极？首丘之思邈然，忽值魏师入讨于彼南荆，既兵车之赫赫俄。（《周书》「兵车」作「车徒」，「俄」作「遂」。）一鼓雨凌城，同寤生之舍许。等小白之全邢，伊社稷之不泯。实有感于生灵伊，（《周书》作矧。）吾人之固陋，本（《周书》作迥。）漂泊于流萍，忽（《周书》作或。）沈滞于兹土。复岁（《周书》作期）月而无成。昔千乖之（《周书》作「昔方千而」。）畿甸，今七里而盘萦。寡田邑而可赋，阙丘井而求兵。无河内之资峙，同荥阳之未平。夜骚骚而击析，尽孑孑而扬旌。烽连（《周书》作「凌」）云而迥照。马伏枥而悲鸣，既有怀于斯日，亦焉得而云宁。彼云萝之旧都，乃标奇于昔者，验往记以瞻今，何名高而实寡？寂寥井邑，荒凉原野，徒揄扬于宋玉，空嗟咨（《周书》作「称嗟」。）于司马。南方卑而叹屈，长沙泾而悲贾。余国家（《周书》作「余国家。）之俟匡，庶兴周而祀夏，忽萦忧于此屈。岂年华之天假，加以徇盗鼠窃。蜂虿狐狸，群圉隶而为寇。聚藏获而成师，窥临津渚，跋扈江澹，屡征肇于殷岁，频战起于轩时。有扈兴于夏典，采芑著于周诗，方叔振于蛮貊，伯禽捷于淮夷，在逋秽其能几，会斩馘雨搴旗，彼积恶之必稔，岂天灵之可。（《周书》作「我」。）欺，交川路之云拥，理惘怅雨未怡。（《周书·萧雀传》，文苑英华一百二十九。）



◇　游七山寺赋

此山川之寥廓，时天高而气静，路间旷而清华，地幽栖而特挺。穷浙右之标绝，极宇中之胜境。承兴序而陟涉，聊盘桓雨腾骋。尽登临之雅致，悦喧嚣之暂屏。因兹连鸵结□冈，并幔方舟，万骑齐列，千楫争浮，皆东南之俊异，并禹穴之琳球。差池集侣，容与携俦；巷无服马，路寡遗□。穷周章而历览，尽娱玩而遨游。尔乃傍林横出，轻轫上溯，历秦王之旧陌，绿越地之昔路，望涂山而斜绕，迳南湖而回渡。连天台之华岭，引若耶之长注。乍泛氵养而瞻望，或陵峰而一顾。于是历乐林而南上，升法华而望西，有磕磕之奔涧，复□□之长溪。既皎洁而如镜，且见底而无泥，途险峭而□绝。路登陟而如梯。既攀藤而挽葛，亦资伴而相提穷羊肠之诘屈，极马岭之高低，雾昏昏而漫漫，风□□而凄凄，瞻洪川其如带，望巨海其如圭，执玉帛于兹地，会诸侯而赴稽。想疏柯之茂叶，忆大骨之昏迷，传盛美于斯岳，播遗范于氓黎。既乃瞰往贤之旧迹，美高尚之馀风，践逵草之芜没，揆蓁{艹仍}之弥蒙，名岳峨而峙立，峻谷杳而虚冲，春林漂而皆碧，秋沼净其如空。既连绵而相接，兼隐轸而无穷，信英奇之攸止，实翔集之所崇，傍高峦而建刹，亦带垅而成宫，神灵更其□□，仙圣互其交通，岩□霏而起雾，树布□而抽丛，嘉卉生其前後，善草植其西东。

瞻朱扉之赫奕，望宝殿之玲珑，拟大林之精舍，等重阁之讲堂。既爽垲之禅宇，亦显敞之华房，跨曲涧而为室，绕纡□而修墙。夕云生于窗牖，朝日照于檐梁，谅隙曲而成丽，盖照景而生光，流清梵之宛转，响桴磬之锵锵。构造精密，华丽无方，清流四绕，吐溜悠长，还迤阐阁，峻绝阶隍，水确侔于金谷，飞楼似于建章。

其徒众则乍游乍处，或贤或圣，并有志于头陀，俱勤心于苦行，竞假寐而诵习，咸夙兴而虔敬，议苦空之迅流，惜朝阴之奔竞，潜深窟而学六通，隐间芜而修八正。或烧体而为功，或灰身而入定，熏名香之氛氲，或飞锡而相映，或振尘而高谈，或间居而坐听，禅众疑于漆木，智土同于悬镜。既释教之兴华，乃法轮之宣盛，寺既凭山而构造，山亦因寺而有七。盖灵瑞之所臻，亦奇士之所出，产龙剑之遗溪，游鹿机之馀术，谢凤来而容与，郑风反而萧《风瑟》。既清涧之涟漪，亦飞流之涌溢，奇树蓊而成林，珍果荣而非一。植山海之双榴，种丹卢之两橘，梅花皎而似霜，黄柑壮其如日。或晔晔而夏开，也离离而冬实。

山多宝玩，地出琼珍，金玉生其阳，琰石出其阴，神{□贡}岩岩而独立，仙的皎皎而孤临。孰知岁之丰俭？睹玄白而皆谌。刻石记于赢德，披图悟于禹心。悬崖百仞，擢干千寻，□□兮阔达，□累□危兮□□，树修耸而岩峻，泉流激而水深，仰瞻增其隐隐，侧眺睹其沈沈，眇然兮无际，邈尔兮无边，远山崔嵬而间出，近树□□而相牵。岩将颓而未堕，峰入汉而犹悬，望蝉联而蔽日，视忄敞恍而连天。有石帆之异状，拟瀑布之飞泉，宝逢岩而聚雾，乃触石而成烟。既嵯峨而荫映，亦□□而阡绵，既远控于江海，兼近接于村田。反瞰城邑，旁眺市廛，称神州之镇岭，实天下之名川。至若蓬莱游于圣迹，巫岫表于神仙，衡阳闻于夏贡，嵩岳重于周篇。曾何比丽，讵此同妍。

复有标奇神井，万载澄氵亭，汲之不竭，添之不盈。虽频挠而不浊，徒屡搅而终清，涉隆冬而温燠，经□暑而冷冷，异成都之飞火，宁疏勒之表诚，匹醴泉之蠲疾，同淄水之鉴形。

亦有孤潭道士，焦里夫人，独居味道，寂绝朋宾，餐霞永日，静坐千春，衢无行迹，路产荆榛。既勤劬而向道，亦萧洒而忘尘，或逍遥而讽咏，或拥膝而长吟，同董生之垂谶，学梁子之明箴，将松乔而共侣，与严卫而相亲。

其林薮弥密，羽族争归。犭爰连臂而下饮，鸟比翼而群飞，鸿鹄集而相映，白鹇□而生辉。拂霜毛之奕奕，鼓素翮之霏霏，兼有奇禽猛兽，偃息溪圻，虎怀仁而不害熊隐木而生肥，巨象数仞，雄十围，尘鹿易附，狎兔俱依，同彭铿之仙室，异海鸟之知机。药卉丛生，消疴驻老，地出长龄，墟多寿考。似南山之溪谷，匹井中之埋宝。送刘五耆，何殊四皓？复有牛膝鸡肠，誉头燕草，甘菊辛夷，苦参酸枣，紫苑赤箭，黄菁白藁，天门地骨，肉芝石脑，神农是尝，仙经是造。白兔服而通灵，鹿皮饵而得道。其果则有木瓜木枣，杨桃杨梅，朱橘冬茂，黄[B16R]秋开，楂梨并壮，柿柰争环，枳□具列植而为薮，悬钩触草而徘徊，林檎侔于萍实，甘棠拟于帝台，红梅{艹婴}□，车李胡颓，绿□□冬献，紫芋秋来，半夏成圃，春就群栽，枇杷梨豆，椎栗兼该。或炫炫之丹实，或靡靡之青□，御疾风而弥艳，中严霜而不摧。既蓊郁之梧桐，亦檀乐之修竹，□箭乱其形类，筋柱异其品族。映檐牖而交加，绕房廓而郁毓。抽叶荫于清泉，结根攒于幽谷。灵木之所自生，瑞鸟之所栖宿，实散赏之佳地，信开心而醒目。

至如凉秋九月，百卉飘零，气凄凄而恒劲，风飒飒而常生，秋蝉吲于南垅，塞鸟吟于北庭，蟋蟀哀嘶而远闻，狐猿叫啸以腾声，鸿雁□□而夜响，□鸡啁哳而悲鸣，增逸民之放旷，动游士之滞情，咸有志于独往，俱栖心于濯缨。信达人之良会，盖可伸其游瞩。故孝先往而成真，庆绪经而离俗，凭怪石而为枕，因沧浪而洗足，盖往贤之所同，亦先儒之高学。余宿昔之心期，常有怀于遐邈，屡徘徊于阆圃，频留连于名岳。念家国之隆恩，缓独往之遣躅，欲抽簪而未从，聊寄美于斯曲。（《广弘明集》二十九上）



◇　围棋赋

引如征鸿赴沼，布若群鹊依枝。类林麓之隐隐，匹星汉之离离。蜂起百途，从横万制。或无厌而反失，或先羸而後济。（《艺文类聚》七十四）



◇　樱桃赋

推樱桃之为桃，先百果而含荣。既离离而春就，乍苒苒而冬迎。异群龙之无首，垂牢器之晚成。鸟才食而便堕，雨薄洒而皆零。未观红颜之实，空有荐庙之名。等橘柚于檐户，匹诸荐乎中庭。异梧桐之栖凤，愧绿竹之恒贞。岂复论其美恶，且耸干乎前棂。叶繁抽而掩日，枝长弱而风生。且得蔽乎羲赫，实当暑之凄清。（《初学记》二十八）



◇　临雍川下教

昔之善为政者，不独师所见，藉听众贤，则所闻自远。资鉴外物，故在瞩致明。是以庞参恤民，盖访言于高逸，马援居政，每责成于掾史。王沈爰加厚赏，吕虔功有所由。故能显美政于当年，流芳尘于後代。吾以陋识，来牧盛藩，每虑德不被民，政道或紊。中宵拊枕，对案忘饥，思纳良谟，以匡弗逮。雍州部内，有不便乎民，不利于政，长吏贪残，戍将懦弱。关市恣其哀刻，豪猾多所苞藏，并密以名闻，当加厘正。若刺史治道之要，驰张未允，循酷乖理，任用违才。或爱狎邪佞，或斥废忠寒，弥思启告，用□未悟。盐梅舟楫，允属良规。苦口恶石，想勿余隐。并广示乡闾，知其款意。（《周书·萧□传》）





◇　连珠

常闻盈虚之道，虽修平而必陂；损益之由，在至象而无蠲。是以谓地之厚，而东南缺，唯天为大，而西北悬。

常闻山有藏玉，则卉草（《文苑英华》作「草木」。）常荣。林有猛兽，则丛枝莫采。是以汉仪重见，皇王之迹有真。周礼犹存，龟蒙之田无改。（《艺文类聚》五十七，《文苑英华》七百七十一。）



◎　明帝

帝讳岿，字仁远，宣帝子，以大定八年嗣位，改元天保，在位二十四年，谥曰孝明皇帝，庙号世宗，有集十卷。

◇　临终上隋文帝表

臣以庸间，曲荷天慈，宠冠外藩，思逾连山。爰及子女，尚主婚王。每愿躬擐甲胄，身先士卒，埽荡逋寇，上报明时，而摄生乖舛。遽罹疴疾，属纩在辰。顾阴待谢，长违圣世。感恋鸣咽，遗嗣孤藐，特乞降慈。伏愿圣躬与山岳同固，大大大皇基等天日俱永。臣虽九泉，实无遗恨，并献所服金装剑。（《隋书·萧岿传》）



◎　後主

後主讳琮，字温文，岿子。初封东阳王，寻立为太子。天保二十四年嗣位。明年，改元广运。在位二年，以隋开皇七年国废，拜柱国，封莒国公。炀帝初拜内史令，改封梁公。大业三年，坐贺若粥事废，卒赠左光禄大夫，有集七卷。



◇　与释智□书

远钦高风，未获展侍。怃然西顾，以日易年。承游止玉泉，创构坊宇。名僧云会，问道远集。山林佳胜，有助禅悦。即事倏然，风云永叹。凉暑珍墙，绩附承修。神足今还，敢申讥谒。信驿有会，方愿祗承。萧琮和南。（《释藏》起字四号，《国清百录》四。）



◎　甄玄成

玄成字敬平，中山人。以录事参军随宣帝镇襄阳，转中记室参军，历中书侍郎、御史中丞、祠部尚书、吏部尚书。大定六年卒，赠侍中护军将军，有集二十卷。

◇　车赋

铸金磨玉之丽，凝土剡木之奇；体众术而特妙，未若作车而载驰。尔其车也，名称合于星辰，圆方象乎天地，夏言以庸之服。周曰聚焉之器，制度不以陋移，规矩不以饰异，古今贵其同轨，华夷获其兼利，尔其利也，天子以郊祀田伐，诸侯以朝骋会盟，庶人以商农工贾，夷狄以致蓄迁生，尔其作也，均轻重而攻材，正阴阳而斫木，既中正而合剖，亦面势而审曲，侯离娄之督绳，须公轮而削墨，布骸服之有定，施瓜牙之不忒，既涉用于牛马，亦受名于羊鹿，尔其容也，侔盖树之独立，似高云之出□，独映水也，如舞鸾之对镜，众行陆也，若翔鸿之赴远，听长响之辚辚，望遥仪之婉婉，信有美兮宜比兴，徒欲貌兮不能辨，及其驾也，坚珊瑚之驻，引绝群之骇，既丝□丝之萦头，亦铜钩而莹角，始向轭而龙转，就入辕而兽跃，或鼽《鼻□》而鸣鼻，或参差而动脚，咆哮歇转，郁快陨阁，见轮阴之翻乱，视带影之飞泊，及其乘也，或方忧虐暑，炎气□烈，浮□动以来风，轻纱飞而去热，纤埃著而即坠，烦气冲而受歇，或固阴□寒，祁严凛厉，复帷下而前屏，重檐垂而後蔽，霜露侵而靡及，风飙激而不戾，或油云雨霈，中逵半恢，宏宇宙而雷奔，杼柚割而去衍被，洪流染而自落，散水湔而不沾。（《初学记》二十五）



◎　沈重

重字子厚，吴兴武康人，中大通中补国子助教，後除五经博士。元帝即位，迎致江陵。江陵陷，留事宣帝，累迁都官尚书，领羽林监。周主宇文邕聘授骠骑大将军开府仪同三司露门博士，还事明帝，拜散骑常侍太常卿。至隋开皇三年卒，年八十四，赠使持节开府仪同三司许州刺史，有《毛诗义疏》二十八卷，《周礼义疏》四十卷，《礼记义疏》四十卷，《乐律义》一卷。



◇　锺律议

易以三百六十策当期之日，此律历之数也。《淮南子》云：「一律而生五音，十二律而为六十音，因而六之，故三百六十音，以当一岁之日，律历之数，天地之道也。」此则自古而然矣。重乃依《淮南》本数，用京房之术求之，得三百六十律，各因月之本律，以为一部，以一部律数为母，以一中气所有日为子，以母命子，随所多少各一律，所建日辰分数也。以之分配七音，则建日冬至之声，黄锺为官，太簇为商，林锺为徵，南吕为羽，姑洗为角，应锺为变宫，蕤宾为变徵，五音七声，干斯和备。其次日律，皆依次类运行，当日者各自为宫，而商徵亦以次从。以改声徵气，辨识时序，万类所宜，各顺其节。自黄锺终于壮进一百五十律，皆三分损一，以下生。自依行终于亿兆二百九律，皆三分益一，以上生。唯安运一律为终，不生其数，皆取黄锺之实十七万七千一百四十七为本，以九三为法。各除其实，得寸分及小分，馀皆委之，即各其律之长也。修其部律，则上生下生宫徵之次也。今略其名次云。（《隋书·律历志》上）



◎　尹德毅

德毅，天水人，护军将军柱国正子，袭爵新野县侯，仕宣帝至大将军。後以见疑赐死。



◇　说梁王□

臣闻人主之行，与匹夫不同，匹夫者，饰小行，竞小廉，目取名誉。人主者，定天下，安社稷，目成大功。今魏虏贪忄林，罔顾吊民伐罪之义，必欲肆其残忍，多所诛夷，俘办士庶，并为军实。然此等戚属，咸在江东，念其充饵豺狼，见拘异域，痛心疾首，何日能忘？殿下方清宇宙，绍兹鸿绪，悠悠之人，不可门到户说，其涂炭至此。咸谓殿下为之，殿下既杀人父兄，孤人子弟，人尽仇也，谁与为国？但魏之精锐尽萃于此，犒师之礼，非无故事。若殿下为设享会，因请于谨等为欢。彼无我虞，当相率而至，预伏武士，因而毙之，分命果毅，掩其营垒，斩馘逋丑，俾无遗噍。江陵百姓，抚而安之，文武官寮，随即诠授。既荷更生之惠，孰不忻戴圣明？魏人慑息，未敢送死，王僧辩之徒，折简可致。然後朝服济江，入践皇极，缵尧复禹，万世一时。晷刻之间，大功可立。古人云：天与不取，反受其咎，时至不行，反受其殃。愿殿下恢弘远略，勿怀匹夫之行。（《周书萧□传，初江陵平，□将尹德毅说□云云，不从，既而阖城长幼，被虏入阔，又失襄阳之地，□乃追悔。）



◎　王琳

王琳（《酉阳杂俎》作韦琳），明帝时中书舍人。



◇　□且表（《酉阳杂俎》作□且表）

臣□且言，伏见除书以臣为糁蒸将军、油蒸校尉、□□州刺史、脯腊如故者。肃承明命，灰身屏息，临凭鼎镬、俯仰兢惧。臣闻高沙走姬，非有意于绮罗；白鲔女儿，岂期心于珠翠？臣美愧夏□，味惭冬鲤。常恐鲐腹之讥，惧贻鳖岩之诮。是以漱流河底，枕石泥中，不意高赏殊宏，曲蒙钓拔，遂得起升绮席，忝预玉盘。爰厕玳筵，猥烦象筋，泽覃紫腴，恩加黄腹，方当名姜艹动桂，纡苏佩□党，轻飘才动，则枢槊如云；浓汁尝停，则兰膏成列。婉转绿齑之中，逍遥朱唇之内。衔恩噬泽，九殒弗辞。不任屏营之至，谨到铜铛门奉表以闻。

◇　诏答

省表是公卿池沼缙绅，披渠俊□，穿蒲入藻，肥滑系彰。正膺兹选，无劳谢也。（太平广记。）

臣□且言，伏见除书以臣为粽熬将军油蒸校尉、□霍州刺史、脯腊如故。肃承将命，含灰屏息，凭笼临鼎，载兢载惕。臣美愧夏□，味渐冬鲤，常怀鲐服之诮，每惧鳖岩之讥。是以漱流湖底，枕石泥中，不意高赏殊私，曲蒙钧拔，遂得超升绮席，忝预玉盘。远厕玳筵，猥颁象箸，泽潭紫□□，恩加黄腹。方当鸣姜动椒，纡苏佩□党，轻瓢才动，则枢盘如烟；浓汁暂停，则兰肴成列。宛转缘齑之中，逍遥朱唇之内。衔恩噬泽，九殒弗辞，不任屏营之诚，谨列铜钅仓门奉表以闻。

诏答曰，省表具知，卿池□绅，陂渠俊□。穿蒲入荇，肥滑有闻。允堪兹选，无劳谢也。（《酉阳杂俎》作韦琳□且表，少广记四语。）



◎列女



◎　刘令娴

令娴，彭城人，秘书监孝绰第三妹，适仆射徐勉子晋安太守悱，有集三卷。



◇　祭夫文

维梁大同五年，新妇谨荐少牢于徐府君之灵，曰：惟君德咸礼智，才兼文雅，学比山成，辨同河泻，明经擢秀，光朝振野，调逸许中，声高洛下。含潘度陛，超锺迈贾。二仪既肇，判合始分。简贤依德，乃隶夫君。外治徒举，内佐无闻。幸移蓬性，颇习兰薰。式传琴瑟，相酬典坟。辅仁难验，神情易促。苞碎春红，霜雕夏绿。躬奉正衾，亲观启足。一见无期，百身何赎。呜呼哀哉，生死虽殊，情亲犹一。敢遵先好，手调姜艹橘。素俎空乾，奠觞徒溢。昔奉齐眉，异于今日。从军暂别，且思楼中。薄游未反，尚比飞蓬。如当永诀，永痛无穷。百年何几，泉穴方同。（《艺文类聚》三十八）





卷六十九




◎　阙名



◇　奏敬贵嫔礼

礼，母以子贵。皇储所生，不容无敬。宋泰豫元年六月议，百官以吏敬敬帝所生陈太妃，则宋明帝在时，百官未有敬。臣窃谓「母以子贵，义著春秋。」皇太子副贰宥极，率土咸执吏礼，既尽礼皇储，则所生不容无敬。但帝王妃嫔，义与外隔，以理以例，无致敬之道也。今皇太子圣睿在躬，储礼夙备，子贵之道，抑有旧章。王侯妃主，常得通信问者，及六宫三夫人，虽与贵嫔同列，并应以敬皇太子之礼敬贵嫔。宋元嘉中，始兴、武陵国臣，并以吏敬敬所生潘淑妃、路淑媛。贵嫔于官臣，虽非小君，其义不异。与宋泰豫朝议，百官以吏敬敬帝所生，事义正同，谓宫阉施敬，宜同吏礼。诣神虎门奉笺致谒，年节称庆，亦同如此。妇人无阃外之事，贺及问讯笺什，所由官报闻而巳。夫妇人之道，义无自专，若不仰系于夫，则当俯系于子。荣亲之道，应极其所荣，未有子所行而所从不足者也。故《春秋》凡王命为夫人，则礼秩与子等。列国虽异于储贰，而从尊之义不殊，前代依准，布在旧事。贵嫔载诞元良，克固太业，礼同储君，实为旧典。寻前代始置贵嫔，位次皇后，爵无所视；其次职者，位视相国，爵比诸侯王。此贵嫔之礼，巳高朝列；况母仪春宫，义绝常算。且储妃作配，率由盛则，以妇逾姑，弥乖从序。谓贵嫔典章，一与太子不异。（《梁书·高祖丁贵嫔传》，天监元年人月，为贵嫔及昭明太子定位，有司奏，又略见《南史》十二。）



◇　奏请郊祭用俎

礼云：观天下之物，无可以称其德，则知郊祭为俎，理不应染。又藉用白茅，礼无所出，皇天大帝坐既用俎，则知郊有俎义。（《隋书·礼仪志》一，天监十一年人座奏，于是改用素俎。）





◇　奏停南北二郊坎位

五帝之义，不应居坎，良由齐代圜丘，小而且峻，边无安神之所。今丘形既大，易可取安，请五帝座悉于坛上外域，二十八宿及雨师等座，悉停为坎。（《隋书·礼仪志》一，天监十一年，八座奏。）



◇　奏定杂号将军

天监七年，改定将军之名，有因有革。普通六年，又置百号将军，更加刊正，杂号之中，微有移异。（《隋书·百官志》上，大三年，有司奏。）





◇　奏岑之敬年例未应高第

皇朝多士，例止明经。若颜闵之流，乃应高第。（《陈书·岑之敬传》，年十六，策擢高第，御史奏云云，帝省其策曰，何妨使我复有颜闵邪，案在中大通六年。）



◇　齐日鼓吹议

请舆驾始出，鼓吹从而不作，还宫如常仪。（《通典》一百四十二，天监七年，八座丞郎参议，帝从之。）





◇　宗庙应省迎送乐议

《汉礼·乐志》云：太祝迎神于庙门，奏嘉至，犹古降神之乐也。宋孝建则奏《肆夏》，元徽则奏《昭夏》，魏晋无文，齐则因宋。案《周礼》，尸出入，奏《昭夏》。二者尸牲所奏，本无迎送之义。《郊特牲》曰：「殷以乐降神，周以鬯降神，殷尚质，据天而起，先声乐，乃灌地。周尚文，据地而主，先灌地，乃击乐，以殷而言，止施郊坛。清庙严闷，此唯灵宅，主安于龛，神若是依。既无出入，何事迎迭？歌阳而迎，弥非降神之敬。」儒者云：「击祀尸，出入奏《肆夏》。今无复尸、即以迎神，尸非神，神非尸，回此迎神，失之以远，宗庙则应省迎送乐。（《通典》一百四十七）



◇　参跣袜议

案礼跣袜，事由燕坐，屦不宜陈尊者之侧。今则极敬之所，莫不皆跣。清庙崇严，既绝恒礼，凡有履行者，应皆跣袜。（《隋书·礼仪志》六，天监十一年，尚书参议诏可。）



◇　朱异赠官启

异忝历虽多，然平生所怀愿得执法。（《梁书·朱异传》，旧尚书官不以为赠，及异卒，高祖惜之，方议赠事，左右有善异者，乃启。）



◇　为王太尉僧辩答贞阳侯书

孤子僧辩顿首顿首：席威卿反命，具有奉答，马嵩仁至，又奉去月二十八日诲，增用倾悚，秦为不道，西都失守，率土臣妾，莫不惊惶。丧君有君，实惟典礼。继世嗣历，明于通诰，所以百辟群司，四方岳牧，共立大计，佥议所归。故绍晋安殿下，用传宝祚，树立之宜，无由远谋邻国。足下宗枝蕃戚，德誉早隆。既身限北庭，事隔匡赞。今者借助齐主，扬旆南辕，但嗣守洪基，即既其主。若阿衡帝载，诚所推揖，弘佐中兴，谁曰不可？所望齐朝，永存信誓。谨当命北舟人奉迎麾驾，无容进枉齐兵。远千江表，仰冀弼谐时政，用极奋庸。但江东之地，数千馀里。民附国险，水陆衿带。若旧京从命，扬徐承旨，又恐西南之地，二十馀州，不即威怀，容为齐国之患，而粮裹之宜，更迟动静，只展之日。冀在一二，谨因马嵩仁，并遣真威将军通直郎，散骑常侍马填□宣谘述，孤子王僧辩顿首顿首。（《文苑英华》六百七十七以为徐陵作。旧校云，《陈书·徐陵传》，齐送贞阳侯萧渊明为梁嗣，遣陵随。还，僧辨不纳渊明，往复致书，皆陵词。今僧辩答书，恐非陵作，後同。案校语甚确，今改列于阙名中，後同。）



◇　又为王太尉答贞阳侯书

僧辩顿首顿首：曰席威卿至，奉今月五日诲。披函伸纸，□耻交哀，天未悔祸，地维重绝，九县沸腾，四海悲愤。嗣主钦明睿哲，齐圣广渊，体自宸极，受命文祖。主梁祀者，非此而谁？且年倍汉昭，弗明上官之诈；德逾姬诵，弥昭周旦之诚。今海内衣冠，中朝卿士，或南阳旧隶，官成天监之初，代邸。故臣，荣光承圣之始，莫不人竭其力，争求效命，轮心嗣主，以报先帝之恩，今荆陕沦覆，正是江北数县，即东南藩翰，万里而遥。主甲治兵，舻舳相接，长波天限，方汉城池，修德绥民，中兴可待。孤子本以庸懦，加复穷喘。且平生素蓄，志不在位，世蒙朝宠，身实许国。武皇擢之千里，先主申其三顾。因此逾滥遂居端右，属天步艰难，寄深忧积。方欲询于髦杰，采之与早，同康时务，共赞皇猷，一彼车书，刷兹雠耻，然後守其侯服。归老赤松。至如今日，使须白事，披秦来诲，承彼送还。今璇枝令戚，播越奏虏，明公傥能入朝，同奖王室；伊吕之任，佥曰仰归，宁不副兹仄席，济扶匡救。若斯言不渝，更听後旨，便遗蠲舟弘舸，奉迎麾旆。但阅来朝，意在主盟。今江东所奉，彼属披图，未蒙朝意，郑拒子忽。左史是之汉昔刘襄，班书称允；况属疏于躇弥，不敢闻命。谋期通识，赐亮此诚，孤子王僧辩顿首顿首。（《文苑英华》六百七十七）





◇　代陈司空答贞阳侯书

某顿首顿首，使人孔文端至。奉此月四日诲，兼翰累牍，俯加循览，以悲以慰。先皇圣德在躬，体道康哲，允恭克让，就日望云。玄雀衔书，皇天眷命，光宅区宇，司牧黎元。泽与风行，恩随雨散。朔南暨教，要荒贡篚，而运锺百六，时属陵夷，贼臣侯景，内大□中国，掘翦公室，鞭挞寓县，三光掩曜，四海分崩。嗣后大孝发衷，志清国□，载齐车以誓众，墨衰裳而鞠旅。遥授兵略，沿流电迈，不崇朝而戮封豕，才信宿而翦奔鲸。虽天未绝梁，伊帝之力。方欲克复梁雍，吞灭崤函，即都渚宫，将议进取。而穷昊不惠，频降愍凶，秦氏虎狼，肆其虐暴，主上幽辱，銮舆播迁，悲结万姓，痛深九服，社稷须主，天下难旷。晋安殿下，地惟密戚，亲实爱子，弱表徇齐，幼而岐嶷，群公卿士。岳牧藩镇，莫不顿首屈膝，请嗣宗祧，王太尉秉德居宗，实为元辅，仆以不敏，预参末将，今朝野宁晏，方镇协和，戮力华夷，同奖王室。庶竭股肱，荡刷仇□，殿下夙标令誉，早播明德，亲则章兴，地惟蒋邢，昔因多故，托身大国，今蒙发敕，巳次寿春，载披来旨，实深倾注。但帝子承制，非为管主，冢宰匡翊，宁俟长君，虽则未学，颇闻前载，成王践阼，曾未壮年，昭帝君临，实惟童孺。若以家国多故，思济艰难，仰惟尊戚，莫不属望，分陕之寄，侧听高旨。如使不继亲地，便议崇极，上相居申，自当奉报。昔仲子舍孙，《檀弓》有作，赵求外主，穆赢以啼前事不忘，可为故实，蕃维未镇，敢用多陈。远降诲函，唯深哽佩，陈某顿。首顿首。（《文苑英华》六百七十七以为徐陵作，今改列阙名中。）



◇　七召

假是先生负兹劲逞，状群飞之丧侣，似独行之迷迳。神忽忽而若忘，意冲冲而不定，鉴丹缘其无主，闻钟鼓以失听。至乃冬霰积庭，室靡人声，春花满野，他无行者，圜堵常闭，曲突无烟，同生刍之暂有，共死灰之台燃。笃论公子闻而崛起，虽道术之可忘，亦切磋之所耻，命徒御以络绎，将有事于岩中。车煜烨而流水，马泮涣以追风，乃逾汗漫，入蒙笼，至深潭之氵婴溟，有洞室之穷崇。居隐磷而出汲，望□岑而下上，竹距石以斜通，水韵松以含响，地不寒而萧瑟，日无云而□党朗。于是整容投刺，屣履排门，扬眉就席，举袂而言曰，若五秀禀其生灵，六情通其爱恶，憎共集于鄙老，嗜同归于美乐。今足下群鸟兽以为娱，处贫贱而不作，欲宾实于孤分，乃贻讥于陨护。至乃喀喀死于道边，瞀瞀填乎沟壑，削松笔以昼，鼓铅刀而刻鹤，身既劳而不见，事何感而莫惩，欲模名于带索，岂知命于泥绳，何异走长衢以避影，煎流水以求冰。今欲道足下以卫生之秘术，怡神之妙道，譬之愈投□于寒植，同起尸于仙草，宁愿闻乎？先生曰：「有为之生已逼，无益之虑常劳。若见明于碍滞，幸求救于盲膏。」公子曰：「千门始构，百常洞启，激洛开渠，临山抗陛。延袤水陆，旷望东西。下临江海，上属云霓。百丈杳冥以飞跨，九层郁律以阶梯。步三休而更回涂中；宿而方迷，雕墙屈曲以交牙，纲户周流以重积。既阴涔而影响，亦叫啸而迥易。沙板金铺，紫柱玉舄，炜煌□翁赤□困□曾搏敝。图云雾之蔽亏，状神仙之来往。壁□自耀，珠缀恒响。蜉蝣动而昼暄，熠□飞而夜朗。既临下以寥沈，亦凭高而决漭。闻疾雷于阶陛，弄奔星于帷幌。亘以曲堂，周以洞房，北负连闼，南注长廊，绮疏交映，镂槛相望。惊飞莲并，日照杏梁，阳鸟骞其将动，云风矫而欲翔。若乃後沼开源，延石崇壤，拟昆《门具》之□郁□弗，比沧溟之氵广氵养。其中则有桂宫柏寝，吴台柘馆。复道耿介而连云，阿□穷隆而仰汉。望虬栏之映水，见丹鹤之出岸。艳草奇色，台树珍名，长生灵寿，男华女贞。河柳垂叶，山榴发英。玩奇花之春满，摘甘实于夏成。此实宫苑之壮丽，岂能从我而为荣？」先生曰：「多言反道，辩□伤实，惧贻弊于□家，且自安乎容膝。」

公子曰：「铜瓶玉井，金釜桂薪，六谷九鼎，百叶千珍，熊蹯虚掌，鸡跖猩唇

△鱼两味，玄犀五肉，舍卵凤巢。剖胎豹腹，三脔甘口，七菹惬目，蒸饼十字。汤官五熟，梅椒鲁鼓。河盐蜀姜，剂水火而调和，糅苏杀艹以芬芳。脯追复而不尽，犊鱼稍割其无伤。龟羹流□，□氏酱先尝。□温湖之美蚶，切丙穴之嘉鲂，落俎霞散，逐刃飞扬，轻同曳玺，白似飞霜，蔗有盈丈之名，桃表兼斤之实。杏积魏国之贡，菱为钜野所出。衡曲黄梨，汶垂苍栗，陇西白榛，相南朱橘。荔枝沙棠，蒲萄石蜜。瓜称素腕之美，枣有细腰之质，并抗吻以除烦，亦咀牙而消疾。于是三雅陈席，百味开印，玉机星稀，兰英缥润。既夷志于坎□，亦怀忘于鄙忄吝。此盖滋旨之极珍，岂能从予而共进。」先生曰：「不贵□俞食，宁甘醇酒。」既深悟干腐肠，岂自迷于爽口。公子曰：「秦氏独立，燕姝绝世，如短如长，不□不细。信耳目之妖冶，乃古今之佳丽。妍姿艳逸，淑性闲华，效施颦于宋里，经堕马于梁家。折纤腰以微步，里皓腕乎轻纱。临池正领，拂镜看花。观堵墙以飒沓，倾城国以喧哗，墨欲归而抽□今，惠将返而迥车。至乃郑卫繁声，抑扬绝调，足使风云变动，性灵感召。击哀响，则春台之人，怆焉而雪泣；起欢情，则崩城之妇，嫣然而微笑。ㄍ谷调凤之竹，龙门独鹄之柯。绿珠绛树，宋猎韩娥，青春婉娩，上客经过。开洞房以命尝，召才人而合宴。举轻幔以徐来，隔珠廉而可见。床披珠象，簟展罗荐。听促柱之方进，闻广声之始啭，步想象以顿足，腕蹒连而□弗面。托斜视于遗簪，寄含情而举扇。俄而夕乌东反，落日西悬，绮霞映水，蛾月升天，解鸳鸯之绣被，拂距□卯之长毯，烛中帏而动烂，香山帐而微烟。愿横施以自昵，脱斜领于君前。此乃声色之妖荡，将不从我而留连。先生曰：「淫声非笃论之旨，丽色本余情所弃。伐国不问仁人，此言从何而至？」

公子曰：岁晚农休，时闲务隙。山火巳燎，野霜初白。聊效杀于冬秋，乃从禽于草泽。蜀地五丁，齐国二子，气动山漂，汗挥雨起。渥洼流□，兰池照血。蹑飞影于未形，赴奔星于欲灭。革车隐隐，毂骑阗阗，鼓误喧而振地，丞徒骇而聒天。割玉之刀，饮石之箭，□罗布其一目，罟纲周及三面。犬号骧螭，鹰名奔电。暂离巳合，忽隐仍见。赴迥超危，冲林跋援。草随足起，山从眼转。跨蹑冈涧，电举陵，陆鸟不及飞，兽不遑伏。既前□蔺而後赴，亦左排而右蹴。跖实骇而自救，腾虚乱而相扑。视酒血之丹地，见飞毛之暗目。旁穷劫剞，势极搜求，文皮坐裂，□毳尾生抽。手羁铁顶，足批铜头。象折邪而陵遽，貊拉齿而夷由。擒高楼之度索，走大树之神牛，雁闻弦而ㄢ堕，犭爰抱木而啾啾，笑楚王之云梦，耻汉帝之中流。此武材之矫猛，岂能从我而畋游。」先生曰：「驰骋伤仁，好杀非勇，幸广内之丰乐，何禽荒之足重？」公子曰：□□乌始照，宫槐遽而欲舒；顾免才满，庭英纷而就落。譬光影于飞浮，比生灵于栖托。扰扰摩肩，辚辚方驾，立怵迫于毁誉，独殷勤于用舍。嗟向有而今无，叹後荣而前谢。清歌雅舞，暂同于梦寐；广厦高堂，俄成于幻化。若夫洗精服食，慕道游仙，寻玉尘于万里，守金龟于千年。三户可度，九转难传。飞腾水陆，咀嚼灵玄。若乃壁上真辞，枕中秘要，弹压神鬼，吐纳灵妙，既变丑以成妍，亦反老而为少，虬驾夭矫而出没，霓裳飒杳而容与。接鹄驭于後乘，追凤箫于前侣。雨散漫以沾服，云霏微而袭宇。瞰芝阙以窈窕，见玉台之相拒，盖排烟而渐灭，旌拖风而未举。值解佩于江滨，逢弄珠于汉绪。薄游玄圃，弭节太华，列神童于羽帐，侍玉女于仙车。涧采兮危实，苑拔兮回花。听弱水之晨浪，望昆山之夕霞，穷北辰而比寿，指中岳以为家。此神仙之恍惚，岂从我而蠲邪？先生曰：「捕影之言莫测，繁风之论难尽。未尝留意于死生，岂复稍论于椿菌？」

公子曰：洙泗遗文，邹鲁馀烈，其道未远，其风不绝。方领圆冠，金口木舌。谈章句之远旨，构纷纶之雅说，陈五礼，明六诗，贯穿微妙，辨析毫厘。既待问以重席，亦覃思而下帏，酝藉恺悌，和乐缉熙。生徒肃肃，宾友师。师，并接衽以闻道，俱援手而受辞。心绝内战，事无外欲。横经者比肩，拥帚者继足。丑申韩之法令，陋桓文之风俗。六郡溱其衣冠，五陵穷其轨躅。信斯文其若水，实斯人之如玉。若夫珠玑产于蚌蛤，圭璧出于山渊。示有玉不莹而为宝，人无学而称贤。盖持身之管□，进德之舟船。响如钟而待叩，明似镜而常悬。此见重于经术，宁降志于吾贤。先生曰：诚此言之甚美，比斯道之为旷。耻见嘲于腐儒，岂求珍于席上？

公子曰：我大梁之启基，方邃古而无匹，先天定始，比殷周而馀裕；揖让受终，改唐虞而不失。道德有序，宪章咸秩，六府孔修，百司尽毕。搜求儒雅，招拾遗逸，旰食思治，虽闻之于昔谈；昧旦临朝，乃见乎兹日。荡荡薰风，泱泱大兴，道含弘而广被，泽汪□而傍阐。采舆人之片言，纳匹夫之小善。事在微而毕照，然无幽而不显。若夫下车布德，伐罪吊民，风无偃稼，雨不破尘，睹胜残于期月，见成俗于浃辰。含群生兮如海，养万类其犹春，乡无豕食之禄，野靡狼顾之民。樵者目金而知耻，耕夫让畔以成仁。何大庭之足竞？岂栗陆之能邻。壁水道庠序之风，石渠启圭璋之盛。奇士辐凑而聘足，异人间出而效命。大小之狱无冤民，□飞之物无夭姓。故能睦之以九世，齐之以七政，坦坦恢恢，巍巍赫赫，政德洽于霜风，教义穷于足迹。望云气而款关，侯海水而重译，所谓府不辍贡，史无虚帛，天瑞磊□而相寻，地符氛氲面不少。收六穗于征赋，玩九茎于池沼。三足应感而来仪，一角知时面自扰，映景星于初月，聆凤音于将晓。若乃亭毒不疵，合天地而并施，陶钧日月，与造化而齐功。故非言辞之可具尽，笔札之所能穷，怀真独往之夫，奔走而从事；灭迹藏名之士，颠倒而向风二汉。有同于儿戏，魏晋无碍于胸中。」言未毕，先生摄衣而起曰：「子前所说，似玉卮之无当，徒费辞而难领。譬由背日而视秋毫，却行而求鄢郢。一闻皇王之盛，则豁然神悟而理摅，志无时而可卷，邦有道而宜舒。敢以浅智，请从後车。（《文苑英华》三百五十二，案此篇在简文帝《七励》之後，无名氏前。明叶绍泰刊入昭明集张□及张溥又编入《何逊集》，不知何据。昭明自有《七契》此当入阙名类。）



◇　铭

岩岩我君，崇墉增仞。内通神明，出符大顺。火炎昆冈，神岳崩溃。兰艾同烬，玉石俱碎。哲人遭命，哀有馀慨。（艺文类聚五十，在任□为齐竟陵王临会稽郡教未。）





◇　甘露寺铁镬

天监十八年太岁乙亥十二月丙竿朔十日乙卯，皇帝亲造铁镬於解脱亻厶殿前，满贮甘泉，种以荷蕖，供养十方一切诸亻厶，以亻厶神力，遍至十方，尽虚空界，穷未来际。令地狱苦镬，变为七珍宝池；地狱沸汤，化为八功德水。一切四生，解脱众苦，如莲花在泥，清净无染，同得安乐，到涅□城，斯镬之用，本给烹鲜，八珍兴染，五味生缠。我皇净照，慈被无边，法喜禅悦，何取腥膻。爰造斯器，回成胜缘。如含碧水，生发红莲。道场供养，永永无边。（张邦基《墨庄漫录》云，京口北固山甘露寺有二大铁镬，梁天监中铸，案亻厶即佛字。）



◇　石井匡题字

梁天监十五年太岁丙申，皇帝愍商□之汤乏，诏茅山道士□□永若作亭□井十五□。（拓本。）





卷七十




◎　侯景臣王伟

伟，陈留人，一云其先略阳人。徙居颍川，为侯景行台郎，进左丞仪同三司、中书监、尚书左仆射，及景败，囚送江陵，烹于市。（案《梁书·侯景传》，景之表启书檄，皆王伟所制。又《伏挺传》，挺子知命投景景袭郢州，国巴陵，军中书檄，皆其文也。今除郢州巴陵外，皆编入王伟文。）



◇　为侯景降梁表

臣闻股肱体合，则四海和平；上下猜贰，则封疆幅裂。故周邵同德，越常之贡来臻；飞恶离心，诸侯所以背叛。此盖成败之所由，古今如画一者也。臣昔与魏丞相高王，并肩戮力，共平灾衅，扶危戴主，匡弼社稷。中兴以後，无役不从，天平及此，有事先出。攻城每陷，野战必殄。筋力消于鞍甲，忠贞竭于寸心。乘籍机运，位阶鼎辅。宜应誓死罄节，仰报时恩，陨首流肠，溘焉罔贰。何言翰墨，一旦论此？臣所恨义非死所，壮士弗为，臣不爱命，但恐死之无益耳。

而丞相既遭疾患，政出子澄。澄天性险忌，触类猜嫉，谄谀迭进，共相构毁。而部分未周，累信赐召，不顾社稷之安危，惟恐私门之不植。甘言厚币，规灭忠梗。其父若殒，将何赐容。惧谗畏戮，拒而不返，遂观兵汝、颍，拥旆周韩。乃与豫州刺史高成、广州刺史暴显，颍州刺史司马世云、荆州刺史郎椿、襄州刺史李密、兖州刺史邢子才，南兖州刺史石长宣、齐州刺史许季良、东豫州刺史丘元征，洛州刺史可朱浑愿、扬州刺史乐恂、北荆州刺史梅季昌、北杨州刺史元神和等，皆河南牧伯，大州帅长，各阴结私图，克相影会，秣马潜戈，待时即发。函谷以东，瑕丘以西，咸愿归诚圣朝，息肩有道，戮力同心，死无二志。惟有青、徐数州，仅须折简，一驿走来，不劳经略。

且臣与高氏衅隙已成，临患赐微，前巳不赴，纵其平复，终无合理。黄河以南，臣之所职，易同反掌，附化不难。群臣□仰，听臣而唱。若齐宋一平，徐事燕、赵。伏惟陛下，天网宏开，方同书轨，闻兹寸款，惟应霈然。（《梁书·侯景传》，太清元年，乃遣其行台郎中丁和来上表请降。）



◇　为侯景抗表违盟

臣闻「书不尽言，言不尽意。」然则意非言不宣，言非笔不尽，臣所以含愤蓄积，不能默已者也。窃惟陛下睿智在躬，多才多艺。昔因世季，龙翔汉、沔，夷凶翦乱，克雪家怨，然後踵武前王，光宅江表，宪章文武，祖述尧舜。兼属魏国凌迟，外无□敌，故能西取华陵，北封淮泗，结好高氏，□轩相属，疆场无虞，十有馀载。躬览万机，劬劳治道。刊正周孔之遗文，训释真如之秘奥。享年长久，本枝盘石。人君艺业，莫之与京。臣所以踊跃一隅，望南风而叹息也。岂图名与实爽，闻见不同。臣自委质策名，前後事迹，从来表奏，巳具之矣。不胜愤懑，复为陛下陈之。

陛下与高氏通和，岁逾一纪，舟车往复，相望道路，必将分灾恤患，同休等戚，宁可纳臣一介之服，贪臣汝颍之地，便绝好河北，檄詈高澄，聘使未归，陷之兽口，扬兵击鼓，侵逼彭、宋。夫敌国相伐，闻丧则止，匹夫之交，托孤寄命。岂有万乘之主，见利忘义，若此者哉，其失一也。臣与高澄，既有仇憾，义不同国，归身有道。陛下授以上将，任以专征，歌钟女乐，车服弓矢。臣受命不辞，实思报效，方欲挂旆嵩、华，悬旌冀赵，刘夷荡涤，一匡宇内。陛下朝服济江，告成东岳，使大梁与轩黄等盛，臣与伊吕比功，垂裕後昆，流名竹帛，此实生平之志也。而陛下欲分其功，不能赐任，使臣击河北，欲自举徐方，遣庸懦之贞阳，任骄贪之胡赵，裁见旗鼓，鸟散鱼溃，慕容绍宗乘胜席卷，涡阳诸镇，靡不弃甲。疾雷不及掩耳，散地不可固全，使臣狼狈失据，妻子为戮，斯实陛下负臣之深。其失二也。

韦黯之守寿阳，众无一旅，慕容凶锐，欲饮马长江，非臣退保淮南，其势未之可测。既而逃遁，边境获宁，令臣作牧此州，以为藩捍。方欲收合馀烬，劳来安集，励兵秣马，克申後战，封韩山之尸，雪涡阳之耻。陛下丧其精魄，无复守气，便信贞阳谬启，复请通和。臣频陈执，疑闭不听。翻覆若此，童子犹且羞之，况在人君，二三其德。其失三也。夫畏懦逗留，军有常法。子玉小败，见诛于楚，王恢失律，受戮于汉。贞阳精甲数万，器械山积，慕容轻兵，众无百乘，不能拒抗，身受囚执。以帝之犹子，而面缚敌庭，实宜绝其属籍，以衅征鼓。陛下曾无追责，怜其苟存，欲以微臣，规相贸易。人君之法，当如是哉？其失四也。悬瓠大藩，古称汝、颍。臣举州内附，羊鸦仁固不肯入，既入之後，无故弃之，陛下曾无嫌责，使还居北司。鸦仁弃之，既不为罪，臣得之不以为功，其失五也。臣涡阳退衄，非战之罪，实由陛下君臣，相与见误。乃还寿春，曾无悔色，祗奉朝廷。掩恶扬善。鸦仁自知弃州，切齿叹恨，内怀惭惧，遂启臣欲反。欲反当有形迹，何所徵验？诬陷顿尔，陛下曾无辨究，默而信纳。岂有诬人莫大之罪，而可并肩事主者乎？其失六也。赵伯超拔自无能，任居方伯，惟渔猎百姓，多蓄士马，非欲为国立功，直是自为富贵。行货权幸，徼买声名，朱异之徒，积受金贝，遂使咸称胡赵，比昔关张，诬掩天听，谓为真实。韩山之役，女妓自随，裁闻敌鼓，与妾俱逝，不待贞阳，故只轮莫返。论其此罪，应诛九族，而纳贿中人，还处州任。伯超无罪，臣功何论？赏罚无章，何以为国，其失七也。臣御下素严，无所侵物，关市征税，咸悉停原，寿阳之民，颇怀优复。裴之悌等，助戍在彼，惮臣检制，遂无故遁归。又启臣欲反。陛下不责违命离局，方受其浸润之谮。处臣如此，使何地自安，其失八也。臣虽才谢古人，实颇更事，抚民率众，自幼至长，少来运动，多无遗策。及归身有道，罄竭忠规，每有陈奏，恒被抑遏。朱异专断军旅，周石珍总尸兵伏，陆验徐□，典司谷帛，皆明言求货，非令不行。境外虚实，定计于舍人之省，举将出师，责奏于主者之命。臣无贿于中，故恒被抑折。其失九也。

鄱阳之镇合肥，与臣邻接，臣推以皇枝，每相祗敬。而嗣王庸怯，虚见备御，臣有使命，必加弹射，或声言臣反，或启臣纤介。招携当须以礼，忠烈何以堪于此哉。其失十也。

其馀条目，不可具陈，进退惟谷，频有表疏。言直辞强，有忤龙鳞，遂发严诏，便见讨袭。重华纯孝，犹逃四父之杖；赵盾忠贤，不讨杀君之贼。臣何亲何罪，而能坐受歼韩信雄桀，亡项霸汉，末为女子所烹，方悔蒯通之说。臣每览书传，心常笑之，岂容遵彼覆车，而快陛下佞臣之手。是以兴晋阳之甲，乱长江而直济，愿得升赤墀，践文石，口陈枉直，指画臧否，诛君侧之恶臣，清国朝之□比政，然後还守藩翰，以保忠节，实臣之至愿也。（梁书侯景传。）





◇　为侯景上言将内逼

高澄狡猾，宁可全信，陛下纳其诡语，求与连和，臣亦窃所笑也。臣行年四十有六，未闻江左有佞邪之臣，一旦入朝，乃至嚣□。宁堪粉骨，投命雠门。请乞江西一境，授臣控督，如其不许，即领甲临江上，向闽越。非唯朝廷自耻，亦是三公旰食。（《南史》八十侯景传）



◇　又启

西岸信至，高澄已得寿春锺离，便无处安足。权借广陵谯州，须征得寿春锺离，即以奉还朝廷。（《梁书·侯景传》）



◇　为侯景报齐文襄书

盖闻立身扬名者义也，在躬所宝者生也。苟事当其义，则节士不爱其躯；刑罚斯舛，则君子实重其命。昔微子发狂而去殷，陈平怀智而背楚者，良有以也。仆乡曲布衣，本乖艺用。初逢天柱，赐忝帷幄之谋，晚遇永熙，委以干戈之任。出身为国，绵历二纪，犯危履难，岂避风霜。遂得躬被衮衣，口餐玉食，富贵当年，光荣身世。何为一旦举旌旆，援桴鼓，而北面相抗者，何哉？实以畏惧危亡，恐招祸害，捐躯非义，名身两灭故耳。何者？往年之暮，尊王遘疾，神不□善，祈祷莫瘳。遂使嬖幸擅威权，阍寺肆诡惑，上下相猜，心腹离贰。仆妻子在宅，无事见围，段康之谋，莫知所以，卢潜入军，未审何故。翼翼小心，常怀战栗，有□面目，宁不自疑。及回师长社，希自陈状，简书未达，斧钺已临。既旌旗相对，咫尺不远，飞书每奏，兼申鄙情；而群卒恃雄，眇然不顾，运戟推锋，专欲屠灭。筑围堰水，三板仅存，举目相看，命悬晷刻，不忍死亡，出战城下。禽兽恶死，人伦好生，送地拘秦，非乐为也。仆实不辜，桓庄何罪？且（已上二语《梁书》无，今从《北齐书》补，《梁书》且作「但」。）尊王平昔，见与比肩，戮力同心，共奖帝室，虽复形势参差，寒暑小异，丞相司徒，雁行而已。福禄官荣，自是天爵，劳而後受，理不相干，欲求吞炭，何其谬也！然窃人之财，犹谓为盗，禄去公室，相为不取。今魏德虽衰，天命未改，祈恩私第，何足关言。赐示「不能东封函谷，受制于人。」当似教仆贤祭仲而褒季氏。无主之国，在礼未闻，动而不法，何以取训？窃以分财养幼，事归令终，舍宅存孤，谁云隙末。复言仆「众不足以自强，身危如累卵」，然纣有亿兆夷人，卒降十乱，桀之百克，终自无後。颍川之战，即是殷监。轻重由人，非鼎在德。苟能忠信，虽弱必疆，殷夏启圣，处危何苦，况今梁道邕熙，招携以礼，被我兽文，縻之好爵，方欲苑五岳而池四海，埽夷秽以拯黎元，东羁瓯越，西通□陇，吴楚剽劲，带甲千群，吴兵冀马，控弦十万。兼仆所部，义勇如林，奋义取威，不期而发，大风一振，枯干必摧，凝霜暂落，秋蒂自殒，此而为弱，谁足称强。

又见诬两端，受疑二国。斟酌物情，一何至此，昔陈平背楚，归汉则王，百里出虞，入秦斯霸。盖昏明由主，用舍在时，奉礼而行，神其庇也。书称士马精新，克日齐举夸张形胜，指期荡灭，窃以寒《风□》白露，节侯乃同，秋风扬尘，马首何异。徒知北方之力争，未识西南之合从。苟欲徇意於前途，不觉坑阱在其侧。若云去危令归正朔，转祸以脱网罗，彼既嗤仆之愚迷，此亦笑君之晦昧。今巳引二邦，扬旌北讨，熊豹齐夺，克复中原，荆襄广颍，已属关右，项城悬瓠，亦奉南朝，幸自取之，何劳恩赐。然权变不一，理有万途。为君计者，莫若割地两和，三分鼎峙，燕卫晋赵，足相奉禄。齐曹宋鲁，悉归大梁，使仆得输力南朝，北敦姻好，束帛交行，戎车不动。仆立当世之功，君卒祖祢之业，各保疆界，躬享岁时，百姓□宁，四民安堵。孰若驱农夫于陇亩，抗□敌于三方，避干戈于首尾，当锋镝于心腹。纵太公为将，不能获存，归之高明，何以克济。复寻来书云，仆妻子悉拘司寇。以之见要，庶其可反。当是见疑褊心，未识大趣。何者，昔王陵附汉，母在不归，太上囚楚，乞羹自若，矧伊妻子，而可介意。脱谓诛之有益，欲止不能，杀之无损，徒复坑戮，家累在君，何关仆也。而遵道所传，颇亦非谬，但在缧绁继，恐不备尽，故重陈辞，更论款曲。所望良图，时惠报旨。然昔与盟主事等琴瑟，谗人间之，翻为雠敌。抚弦搦矢，不觉伤怀，裂帛还书，知何能述。（《梁书·侯景传》。又，北齐书文襄纪，有删节。《北齐书》云，王寻览书，问谁为作，或曰，其行台郎王伟。王曰，伟才如此，何因不使我知。）



◇　为侯景遗临贺王正德书

今天子年尊，奸臣乱国，宪章错谬，政令颠倒。以景观之，计日必败。况大王属当储贰，中被废辱，天下义士，窃所痛心，在景愚忠，能无忿慨。今四海业业，归心大王。大王岂得顾此私情，弃兹亿兆。景虽不武，实思自奋，愿王允副苍生，鉴斯诚款。（《梁书·临贺王正德传》）



◇　传檄荆州

项羽重瞳，尚有乌江之败；湘东一目，宁为四海所归。（《南史》八十王伟传）台城陷矫诏

日者奸臣擅命，几危社稷，赖丞相英发，入辅朕躬。征镇牧守，可各复本任。降萧正德为侍中大司马，百官皆复其职。（《梁书侯景传》）



◇　加号宇宙大将军矫诏

盖县象在天，四时取则于辰斗。群生育地，万物仰照于大明。是以垂拱当□，则八弦共辏，负国正位，则九域同归。故乃云名水号之君，龙官人爵之后，莫不启符河、洛，封禅岱宗。奔走四夷，来朝万国。逖听虞夏，厥道弥新。爰及商周，未之或改。逮幽厉不竞，戎马生郊。惠、怀失御，胡尘犯跸。遂使豺狼肆毒，侵穴伊□；猃狁孔炽，巢栖咸、洛。自晋鼎东迁，多历年代，周原不复，岁实永久。虽宋祖经略，中息远图。齐号和亲，空劳冠盖。我大梁膺符作帝，出震登皇，浃宇归仁，绵区饮化。开疆关土，跨瀚海以扬镳；来庭入觐，等涂山而比辙。玄龟出洛，白雉归丰。乌塞同文，胡天共轨。不谓高澄跋扈，虔刘魏邦，扇动华夷，不供王职，遂乃狼顾北侵，马首南向。值天厌昏伪，丑徒数尽，龙豹应期，风云会节。相国汉王，上德英姿，盖惟天授。雄谟勇略，出自怀抱。珠鱼表应，辰昂叶晖，剖析六韬，锱铢四履。腾文豹变，凤集虬翔，奋翼来仪，负圆而降。爰初秉律，实先启行，奉兹庙算，克除獯丑。直以鼎湖上征，六龙晏驾，干戈暂止，九伐未申。而恶稔贯盈，元凶殒毙，弟洋继逆，续长乱阶。异彼洋音，同兹荐食。偷窃伪号，心希举斧。丰水君臣，奉图乞援，关河百姓，泣血请师，咸愿承奉国灵，思睹王化。朕以寡昧，纂戎下武，庶拯尧黎，冀康禹迹。且夫车服以庸，名因事著。周师克殷，鹰扬创自尚父；汉征戎狄，明友实始度辽。况乃神规睿算，眇乎难测，大功懋绩，事绝言象。安可以习彼常名，保兹守固。相国可加宇宙大将军，都督六合诸军事，馀悉如故。（《梁书·侯景传》，大宝元年十月，景又矫诏云云，以诏文呈太宗，大惊曰将军乃有宇宙之号乎。）





◇　废立诏草

先皇念神器之重，思社稷之固。（梁书侯景传，景乃废太宗，於永福省，作诏草成，逼太宗写之，至云云，献欷呜咽，不能自止，是日景迎豫章王栋即皇帝位。）越升非次，遂主震方。（《南史》八）



◎外国



◎　盘盘国王

王，史无名，大通二年入贡。



◇　遣使奉表

扬州阎浮提震旦天子：万善庄严，一切恭敬，犹如天净无云，明耀满目，天子身心清净，亦复如是道俗济济，并蒙圣王光化，济度一切，永作舟航，臣闻之庆善。我等至诚敬礼常胜天子足下，稽首问讯。今奉薄献，愿垂哀受。（《梁书·海南诸国传》）



◎　丹丹国王

王，史无名，中大通二年遣使入贡。

◇　遣使奉表

伏承圣主至德仁洽，信重三宝，佛法兴显，众僧殷集，法事日盛，威严整肃。朝望国执，慈愍苍生，八方六合，莫不归服。化邻诸天，非可言喻。不任庆善，若暂奉见尊足。谨奉送牙像及塔各二躯，并献火齐珠、古贝杂香药等。（《梁书·海南诸国传》）



◎　于□利国王毗邪跋摩

毗邪跋摩，瞿昙修跋□罗子，国在南海洲上。天监十七年，遣长史毗员跋摩入贡。



◇　遣使奉表

常胜天子陛下：诸佛世尊，常乐安乐，六通三达，为世间尊，是名如来。应供正觉，遗形舍利，造诸塔像，庄严国土，如须弥山。邑居聚落，次第罗满，城郭馆宇，如忉利天宫。具足四兵，能伏怨敌。国土安乐，无诸患难，人民和善，受化正法，庆无不通。犹处雪山，流注雪水，八味清净，百川洋溢，周回屈曲，顺趋大海，一切众生，咸得受用。子诸国土，殊胜第一，是名震旦。大梁扬都天子，仁荫四海，德合天心。虽人是天，降生护世，功德宝藏，救世大悲，为我尊生，威仪具足。是故至诚敬礼天子足下，稽首问讯，奉献金芙蓉杂香药等，愿垂纳受。（《梁书·海南诸国》）



◎　狼牙修国王婆伽达多

婆伽达多，天竺甥，国在南海中，去广州二万四千里。大监十四年，遣使阿撤多奉表入贡。



◇　遣使奉表

大吉天子足下：离淫怒痴，哀愍众生，慈心无量。端严相好，身光明朗，如水中月，普照十方。眉间白毫，其白如雪，其色照曜，亦如月光。诸天善神之所供养，以垂正法宝，梵行众增，庄严都邑。城阁高峻，如乾陀山。楼观罗列，道途平正，人民炽盛，快乐安稳。著种种衣，犹如天服。于一切国，为极尊胜。天主愍念群生。民人安乐，慈心深广，律议清净，正法化治，供养三宝，名称宣扬，布满世界，百姓乐见，如月初生，譬如梵王，世界之主，人天一切，莫不归依。敬礼大吉天子足下，犹如现前，忝承先业，庆嘉无量。今遣使问讯大意。欲自往，复畏大海风波不达。今奉薄献，愿大家曲垂领纳。（《梁书海南诸国传》）



◎　婆利国王

王姓□陈如，史无名，国在广州东南海中洲上。天监十六年，遣使入贡。



◇　遣使奉表

伏承圣王敬重三宝，兴立塔寺，校饰庄严，周遍国土。四衢平坦，清净无秽。台殿罗列，状若天宫，壮丽微妙，世无与等。圣主出时，四兵具足，羽仪导从，布满左右。都人士女，丽服光饰。市廛丰富，充积珍宝。王法清整，无相侵夺。学徒皆至，三乘竞集，敷说正法，云布雨润。四海流通，交会万国。长江眇漫，清冷深广，有生咸资，莫能消秽。阴阳和畅，灾厉不作。大梁扬都，圣王无等，临覆上国，有大慈悲，子育万民。平等忍辱，怨亲无二。加以周穷，无所藏积。靡不照烛，如日之明，无不受乐，犹如净月。宰辅贤良，群臣贞信。尽忠奉上，心无异想。伏惟皇帝，是我真佛，臣是婆利国主，今敬稽首礼圣王足下，惟愿大王知我此心。此心久矣，非适今也。山海阻远，无缘自达。今故遣使献金席等，表此丹诚。（梁书海南诸国传。）



◎　中天竺国曹多

曲多一作屈多，国在大月支东南。天监初遣长史竺罗达奉表。



◇　遣使奉表

伏闻彼国，据江傍海，山川周固，众妙悉备，庄严国土，犹如化城。宫殿庄饰，街巷平坦，人民充满，欢娱安乐。王出游，四兵随从，圣明仁爱，不害众生。国中臣民，循行正法，大王仁圣，化之以道，慈悲群生，无所遗弃。常修净戒，式导不及，无上法船，沉溺以济。百官氓庶，受乐无恐。诸天护持，万神侍从，天魔降服，莫不归仰。王身端严，如日初出，仁泽普润，犹如大云，于彼震旦，最为殊胜。臣之所住国土，首罗天守护，令国安乐。王王相承，未曾断绝。国中皆七宝形像，众妙庄严，臣自修检，如化王法。臣名屈多，奕世王种。惟愿大王，圣体和平。今以此国群臣民庶，山川珍重，一切归属，五体投地，归诚大王。使人竺达多。由来忠信，是故今遣。大王若有所须珍奇异物，悉当奉送。此之境土，便是大王之国，王之法令善道，悉当承用。愿二国信使往来不绝。此信返还，愿赐一使，具宣圣命，备敕所宜。款至之诚，望不空返，所白如允，愿加采纳。今奉献琉璃唾壶、杂香古贝等物。（《梁书海南诸国传》）



◎　师子国王伽叶伽罗诃梨邪





◇　遣使奉表

谨白大梁明主：虽山海殊隔，而音信时通。伏承皇帝道德高远，覆载同于天地，明照齐乎日月，四海之表，无有不从，方国诸王，莫不奉献，以表慕义之诚。或泛海三年，陆行千日，畏威怀德，无远不至。我先王以来，唯以修德为本，不严而治。奉事正法道天下，欣人为善，庆若己身，欲与大梁。共弘三宝，以度难化。信还，伏听告敕。今奉薄献，愿垂纳受。（《梁书海南诸国传》，大通元年，後王伽叶伽罗诃梨邪遣使奉表。）





卷七十一




◎释氏



◎　释宝志

宝志一作保志，俗姓朱，金城人，宋泰始中年已五六十，俗呼为志公。齐永明中迎入华林园，寻住东宫後堂，天监十三年卒，葬锺山。



◇　请雨启

志病不差，就官乞治。（《高僧传作活》）若不启白子官，应得鞭杖，愿华光殿讲胜□请雨。（《法苑珠林》四十一引《高僧传》，今《高僧传》略同，天监五年早上启上使沙门法云讲《胜□》，夜便大雪志云，须水一盆，加刀其上，俄而大雨。）



◇　伏龟山埋白石凿铭

维天监十四年秋八月，宝公埋千此山，词曰，若问江南事，江南自有凭，乘鸡登宝位，犬吠入金陵，子建司南斗，安人秉夜灯，东邻家道阙，随虎遇明君。（《云谷禅林志》五，宋张浚志《公菩萨行实碑》。）



◇　铜碑记谶

有一真人名知远，开口张弓在左边，了子子孙孙万万年。（云谷禅林志，张浚碑引杨文公谈苑。）



◇　天监中谶

太岁龙，将无理。萧经霜，草应死，馀人散，十八子。（《南史》六十三王僧辩传。）



◎　释僧□（一）

僧□俗姓俞，其先彭城人，世民建业。宋时出家上定光寺，齐梁间见重宫省。天监中终建初寺。（案《梁书·刘勰传》勰早孤，依沙门僧□居十馀年，遂博通经论。因区别部类，录而序之今《定林志》，经藏勰所定也，如传此言，僧□诸记序，或杂有勰作，无从分别。）



◇　请禁丹阳琅邪二郡搜捕启

京畿既是福地，而鲜食之族，犹布筌网，并驱之客，尚驰鹰犬，非所以仰称皇朝优治之旨。请丹阳琅邪二境，水陆并不得搜捕。（《广宏明集》二十六，武帝十六年下诏，去宗庙牺牲，上定林寺沙门僧□，龙华邑正柏超度等上启，敕付尚书详之。）



◇　梵汉译经音义同异记

夫神理无声，因言辞以写意；言辞无迹，缘文字以图音。故字为言蹄，言为理筌，音义合符，不可偏失。是以文字应用，弥纶宇宙，虽迹系翰墨，而理契乎神。昔造书之主，凡有三人，长名曰梵，其书右行，次曰亻去楼，其书左行。少者仓颉，其书下行，梵及亻去楼，居于天竺。黄史仓颉，在于中夏，梵亻去取法于净天，仓颉因华于鸟迹，文画诚异，传理则同矣。仰寻先觉所说，有六十四书，鹿轮转眼，笔制区分，龙鬼八部，字体殊式，唯梵及亻去楼，为世胜文。故天竺诸国，谓之天书。西方写经，虽同祖梵文。然三十六国，往往有异，譬诸中土，犹篆籀之变体乎。案仓颉古文，沿世代变，古移为籀，籀迁至篆，篆改成隶，其转易多矣，至于旁生八体，则有仙龙云芝；二十四书，则有楷草针殳。名实虽繁，为用盖鲜。然原本定义，则体备于六文，适时为敏，则莫要于隶法。东西之书源，亦可得而略究也，至于梵音为语，单复无恒，或一字以摄众理，或数言而成一义。寻大涅□经，列字五十，总释众义，十有四音，名为字本。观其发语裁音，宛转相资，哉舌根唇末，以长短为异。且胡字一音，不得成语，必馀言足句，然後义成。译人传意，岂不艰哉？又梵书制文，有半字满字，所以名半字者，义未具足，故字体半偏，犹汉文月字，亏其傍也。所以名满字者，理既穷竟，故字体圆满，犹汉文日字，盈其形也。故半字恶义，以譬烦恼，满字善意，以譬常住，又半字为体，如汉文言字，满字为体，如汉文诸字，以者配言，方成诸字，诸字两合，即满之例也。言字单立，即半之类也。半字虽单为字根本，缘有半字，得成满字，譬凡夫始于无明，得成常住，故因字制义，以譬涅□，梵文义奥，皆此类也。是以宣领梵文，寄在明译，译者释也，交释两国，言谬则理乖矣。自前汉之未，经法始通，译音胥讹，未能明练。故浮屠桑门，遗谬汉史，音字犹然，况于义乎。案中夏彝典，诵诗执礼，师资相授，犹有讹乱。诗云：有免斯首，斯当作鲜，齐语音讹，遂变诗文，此桑门之例也。《礼记》云：孔子蚤作，蚤当作早，而字同蚤虱，引古字同文，即浮屠之例也。中国旧经，而有斯蚤之异，华戎远译，何怪干屠桑哉？若夫度字传义，则置言由笔，所以新旧众经，大同小异。天竺语称维摩诘，旧译解云无垢称，关中译云净名，净即无垢，名即是称，此言殊而义均也。旧经称众□，新经云世尊，此立义之异旨也。旧经云乾沓和，新经云乾闼婆，此国音之不同也。略举三条，馀可类推矣。是以义之得失，由乎译人；辞之质文，系于执笔。或善梵义，而不了汉音；或明汉文，而不晓梵意。虽有偏解，终隔圆通。若梵汉两明，意义四畅，然後宣述经奥，于是乎正，前古译人，莫能曲练。所以旧经文意，致有阻碍，岂经碍哉，译之失耳！昔安息世高，聪哲不群，所出众经，质文允正，安玄严调，既□□以条理，支、越、竺、兰，亦彬彬而雅畅。凡斯数贤，并见美前代，及护公专精，兼习华梵，译文传经，不愆于旧。逮乎罗什法师，俊神金照，秦僧融肇，慧机水镜。故能表发挥翰，克明经奥，大乘微言，于斯炳焕。至昙谶之传涅□，跋陀之出华严，辞理辩畅，明逾日月，观其为美，继轨什公矣。至于杂类细经，多出四含，或以汉来，或自晋出，译人无名，莫能详究。然文过则伤艳，质甚则患野，野艳为弊，同失经体。故知明允之匠，难可世遇矣。□窃寻经言，异论咒术，言语文字，皆是佛说。然则言本是一，而梵汉分音。义本不二，则质文殊体。虽传译得失，运通随绿，而尊经妙理，湛然常照矣。既仰集始缘，故次述末译，始缘兴于西方，末译行于东国。故原始要终，寓之记末云尔。（《释藏》迹一。）



◇　前後出经异记

旧经《众□》，新经《世尊》。旧经扶萨，亦云《开土》，新经《菩萨》。旧经右佛，亦独觉。新经辟支佛，亦缘觉。旧经萨芸若。新经萨婆若，旧经沟港，道亦道迹，新经须陀洹。旧经频来果，亦一往来，新经斯陀含。旧经不还果，新经阿那含。旧经无著果，亦应真，亦应仪。新经阿罗汉，亦阿罗诃；旧经摩纳，新经长者。旧经濡首，新经文殊。旧经光世音。新经观世音，旧经须扶提。新经须菩提，旧经舍梨子。亦□鹭子，新经舍利弗。旧经为五众。新经为五阴。旧经十二处，新经十二入。旧经为持，新经为性。旧经背舍，新经解脱。旧经胜处，新经除入。旧经正断，新经正勤。旧经觉意，新经菩提。旧经直行，新经正道。旧经《卓□》沓和，新经《卓□》闼婆。旧经除馑男。除馑女，新经比丘比丘尼。旧经怛萨阿竭阿罗诃三邪三佛，新经阿耨多罗三藐三菩提。（同上）



◇　小乘迷学竺法度造异仪记

夫至人应世，观众生根，根力不同，设教亦异。是以三乘立轨，随机而发，五时说法，应契而化，沿粗以至妙，因小以及大，阶渐殊时，教之体也。自正法稍远，受学乘互，外域诸国，或偏执小北。最後涅□，显明佛性，而犹执初教，可谓胶柱鼓瑟者也。元嘉中，外国商人竺婆勒，久停广州。每往来求利于南康郡，生儿，仍名南康，长易字金伽，後得入道，为昙摩邪舍弟子，改名法度。其人貌虽外国，实生汉士，天竺科轨，非其所谙。但性存矫异，欲以摄物，故执学小乘，云无十方佛，唯礼释迦而已。大乘经典，不听读诵，反抄著衣，以此为法。常用铜钵，无别应器，乃令诸尼，作镇肩衣。似尼师坛缝之为衷，恒著肩上，而不用坐，以表众异。每至出路，相捉而行，布萨悔过。但伏地相向，而不胡跪，法度善，闲汉言，至授戒，先作梵语，不令汉知。案律之明文，授法资解，言不相领，不得法事，而竺度昧罔，而行诡术，明识之众，咸共骇弃。唯宋故丹阳尹颜竣女宣业寺尼法弘交州刺史张牧女弘光寺尼普明等，信受其教，以为真实。虽出贵族，而识谢慧心，毁□方等，既绝法雨，妄学诡科。乖背律仪，来苦方深，可愍伤。自正化东流，大乘日曜，英哲顶受，遍遇服膺。而使迷伪之人，专行偏教，莫或振止，何其甚哉！昔慧导拘滞，疑惑大品，昙乐偏执，非拨法华，罔天下之明，信已情之谬。关中大众，固已指为无间矣。至如彭城僧渊，诽谤涅□，舌根销烂，现表厥殃，大乘难诬，亦可险也。寻三人之惑，并恶止其躬，而竺度之悖，以毒饮人。凡女人之性，智弱信强，一受伪教，则同惑相挺。故京师数寺，遂尘异法，东境尼众，亦时染此风，将恐邪路易开，淄污不已。嗟乎，斯岂魔断大乘，故先侮女人欤？此实开士之所痛悼，而法主所宜匡制也。《大方便经》云：释迦如来，昔为比丘，专以四阿含教化，谤毁方等。于无数劫，受大苦报，从阿鼻出，发大乖心，致成正觉，後进之贤，宜思防断。古今明诫，可不慎乎。昔慧睿法师，久叹愚迷，制此喻疑，防于今日，故存之录末，虽于录非类，显证同矣。（《释藏边》五）



◇　菩萨善戒菩萨地持二经记

□寻旧录，此经十卷，是宋文帝世三藏法师求那跋摩于京都译出。经文云：此经名善戒，名菩萨地，名菩萨毗尼摩夷，名如来藏，名一切善法根本，名安乐国，名诸波罗蜜聚。凡有七名，第一卷先出优波离问受戒法，第二卷始方有如是我闻，次第列品，乃至三十。而复有别本，题为菩萨地经。检此两本，文句悉同，唯一两品分品品名，小小有异，义亦不殊。既更不见有异人重出，推之应是一经。而诸品乱杂，前後参差，菩萨地本分为三段，第一段十八品，第二段有四品，第三段有八品，未详两本孰是。三藏所出，正本也。又《菩萨地持经》八卷，有二十七品，亦分三段。第一段十八品，第二段四品，第三段五品。是晋安帝世昙摩谶于西凉州译出，经「首礼敬三宝，无如是我闻，」似撰集佛语。文中不出有异名，而今此本或题云《菩萨戒经》，或题云《菩萨地经》，与三藏所出《菩萨善戒经》，二文虽异，五名相涉，故同一记。又此二经，明义相类，根本似是一经异国人出，故成别部也。并次第明六度品名多同，制辞各异。□见菩萨地经一本，其第四卷第十戒品。乃是地持经中戒品，又少第九施品，当曝晒误杂。後人不悉，便尔传写，其本脱多，恐方乱惑。若细寻内题，了然可见。若有《菩萨地经》，阙无第九施品者，即是误本也。（《释藏迹》九）



◇　大集虚空藏无尽意三经记

□寻旧录，《大集经》是晋安帝世天竺沙门昙摩谶于西凉州译出，有二十九卷，首尾有十二段说，共成一经，第一璎珞品，第二陀罗尼自在王，第三宝女，第四不□旬，第五海慧，第六无言，第七不可说，第八虚空藏，第九宝幢，第十虚空目，第十一宝髻，第十二无尽意，更不见异人别译。而今别部唯有二十四卷，寻其经文，馀悉同。唯《不可说菩萨品》後宝幢分前中间阙，无虚空藏所问品五卷。又经唯尽《宝髻菩萨品》，复无最末《无尽意所说不可思议品》四卷，略无二品九卷，分所馀二十卷为二十四卷耳。又寻两本，并以《海慧菩萨品》为第五，《越至无言菩萨品》第七，无第六品，未详所以。又检录别有《大虚空藏经》五卷，成者，即此经《虚空藏品》。当是时世有益甄为异部，又别有无尽意经四卷。成者，亦是此经末无尽意品也。但护公录复出无尽意经四卷，未详与此本同异。（同上。）



◇　贤愚经记

十二部典，盖区别法门，旷劫因缘，既事照于本生，智者得解，亦理资于譬喻。《贤愚经》者，可谓兼此二义矣。河西沙门释昙学成德等，凡有八僧，结志游方，远寻经典，于于阗大寺，遇般遮于瑟之会。般遮于瑟者，汉言五年一切大众集也。三藏诸学，各弘法宝，说经讲律，依业而教，学等八僧，随缘分听。于是竞习梵音，析以汉义，精异通译，各书所闻。还至高昌，乃集为一部。既而逾越流沙，赍至凉州。于时沙门释慧朗，河西宗匠，道业渊博，总持方等，以为此经所记，源在譬喻。譬喻所明，兼载善恶，善恶相翻，则贤愚之分也。前代传经，已多譬喻，故因事改名，号曰贤愚焉。元嘉二十二年岁在乙酉，始集此经，京师天安寺沙门释弘宗者，戒力坚净，志业纯白。此经初至，随师河西，时为沙弥，年始十四，亲预斯集，躬睹其事。洎梁天监四年，春秋八十有四，凡六十四腊，京师之第一上座也。经至中国，则七十年矣。□总集经藏，访告遐迩，躬往谘问，面质其事，宗年耆德峻，心直据明，故标谍为录，以示後学焉。（同上）



◇　略成实论记

《成实论》十六卷，罗什法师于长安出之。昙晷笔受，昙影正写，影欲使文玄。後自转为五翻，馀悉依旧本。齐永明七年十月，文宣王招集京师硕学名僧五百馀人，请定林僧柔法师，谢寺慧次法师于普弘寺迭讲，欲使研核幽微，学通疑执，即坐仍请□及安乐智称法师，更集尼众二部，名德七百馀人，续讲十诵律志，令四众净业还白。公每以大乘经渊深，漏道之津涯，正法之枢纽。而近世陵废，莫或敦修，弃本逐末，丧功繁论。故即于律座令柔次等诸论师抄比成实，简繁存要，略为九卷。使辞约理举，易以研寻。八年正月二十三日解座，设三业三品，别施奖有功，劝不及上者得三十馀件，中者得二十许种，下者数物而已。即写略论百部流通，教使周□作论序，今录之于後。（《释藏》百一）



◇　异出经录

异出经者，谓梵本同而汉文异也。梵书复隐，宣译多变，出经之士才趣各殊，辞有质文，意或详略，故今本一末二，新旧参差。若国言讹转，则音字楚夏，译辞格碍，则事义胡越，岂西传之□春驳，乃东写之乖谬耳。是以泥洹《楞严》，重出至七，《般若》之经，别本乃八，旁及众典，往往如兹。今并条目列入，以表同异，其异出杂经失译名者，皆附失源之录。（《释藏迹》二）



◇　安公古异经录

古异经者，盖先出之遗文也，寻安录，自道地要语，迄四姓长者，合九十二经，标为古异。虽经文散逸，多有阙亡，观其存篇，古今可辨，或无别名，题取经语，以为录目。或撮略四含，摘一事而立卷，名号质实，信古典矣。安公觌其古异，编之于末。□推其岁远，列之于首，虽则失源，而旧译见矣。（《释藏迹》三）





◇　安公失译经录

□校安公旧录，其经有译名，则继录上卷，无译名者，则条目于下寻安录。自修行本起，讫于和达，凡一百有三十四经，莫详其人。又关凉二录，并阙译名。今总而次，列入失源之部，安录诚佳，颇恨太简，注目经名，撮题两字。且不列卷数，行间相接，後人传写，名部混糅。且朱点为标，朱灭则乱，循空追求，困于难了，斯亦□□之一玷也，且众录杂经，包集逸异，名多复重，迭相散紊。今悉更删整，标定卷部，使名实有分，寻览无惑焉。（同上）



◇　律分为五部记录

佛泥洹後，大迦叶集诸罗汉于王舍城安居，命优波离出律八万法藏，有八十诵。初大迦叶任持，第二阿难，第三末田地，第四舍那波提，第五优波崛。至百一十馀年，传授不异。一百一十馀年後，阿育王出世，初大邪见，毁坏佛法，焚烧经书，僧众星散。故八十诵灰灭，後值罗汉，更生信心，忏悔除罪，甚有神力，为铁轮王，王阎浮提，能役鬼神，一日一夜。坏舍利八塔，起八万四千塔，还兴显佛法，请诸罗汉，诵出经律。时有五大罗汉，各领徒众，弘通佛法，见解不同。或执开随制，共相传习，遂有五部出焉。十六大国，随用并行，竞各进业，皆获道证。自非圣道玄通，孰能使之然乎？後时五部异执，纷然竞起，阿育王言，皆诵佛语。我今何以测其是非？问僧佛法断事，云何诸僧，皆言法应从多，阿育王即集五部僧共行筹。当尔时，众取婆粗富罗部筹多，遂改此一部为摩诃僧□摩诃僧□者，大众名也。若就今时此土行筹，便此十诵律名摩诃僧□也。《大集经》佛记未来世当有此等律出世，与今事相应，立名不异也。又有《因缘经》，说佛在世时，有一长者，梦见一张白《叠毛》。忽然自为五段，惊诣佛所，请问其故。佛言此乃我灭度後，律藏当分为五部耳。（同上）



◇　律分为十八部记录

佛灭度二百年後，萨婆多部分出婆蹉部，婆蹉部又分出三部。一者法盛，二者名贤，三者六成。弥沙塞部分出中间见，迦叶维部分出二部，一者僧迦提，二者式摩，一本三摩提摩诃僧□部，四百年时，分出六部，一者维迹，二者多闻，三者施设四者毗陀，五者施罗六者上施罗，又一本昙无德部。此十八部见有同异，文烦不复备写。（同上）





◇　律来汉地四部序录

昔甘露初开，经法是先，因事结戒，律教方盛。及《叠毛》萝表其五分，而鞠多当其异部，故知道运推移，化缘不一矣。至于中夏闻法，亦先经而後律，律藏稍广，始自晋未。而迦叶维部，犹未东被。既总集五家，故存其名录。若乃梵文至止之岁，胡汉宣译之人，大众讲集之处，名德书翰之文。并具举遗事，交相为证，使览者昭然，究其始末云尔。（同上。）



△萨婆多部十诵律

萨婆多部者，梁言一切有也。所说诸法，一切有相，学内外典，好破异道。所集经书，说无有我，所受难能答，以此为号。昔大迦叶具持法藏，次传阿难，至于第五师优波掘，本有八十诵。优波掘以後世钝根，不能具受，故删为十诵，以诵为名，谓法应诵持也。自兹已下，师资相传，五十馀人。至秦弘奴之中，有□宾沙门弗若多罗，诵此十诵梵本，来游关右，罗什法师于长安逍遥园三千僧中，共译出之，始得二分馀。未及竟而多罗亡。俄而有外国沙门昙摩流支，续至长安。于是庐山远法师慨律藏未备，思在穷竟，闻其至止，乃与流支书曰：「佛教之兴，先行上国，自分流已来，近四百年，至于沙门德式，所阙犹多。顷西域道士弗若多罗者，是□宾持律，其人讽十诵梵本。有鸠摩耆婆者，通才博见，为之传译，十诵之中，始备其二，多罗早丧，中途而废。不得究竟大业，慨恨良深。传闻仁者赍此经自随，甚欣所遇，冥运之来，岂人事而已邪？想弘道为物，感时而动，叩之有人，必情无所吝。若能为律学之众，留此经本，开示梵行，洗其耳目，使始涉之流，不失无上之津，参怀胜业者，日月弥朗。此则惠深德厚，人神同感矣。幸望垂怀，不孤往心，一二悉诸道人所具，不复多白。昙摩流支得书，方于关中，共什出所馀律。遂具一部，凡五十八卷。後有□宾律师卑摩罗叉，来游长安，罗什先在西域，从其受律，罗叉後自秦适晋，住寿春石涧寺，重校十诵律本，名品遂正，分为六十一卷，至今相传焉。（同上）



△昙无德四分律

昙无德者，梁言法镜，一音昙摩毯多。如来涅□後，有诸弟子颠倒解义，覆隐法藏，以覆法故，名昙摩毯多，是为四分律，盖□宾三藏法师佛陀邪舍所出也。初邪舍于□宾诵四分律，不齐梵本，而来游长安。秦司隶校尉姚爽，欲请邪舍于中寺安居，仍令出之。姚主以无梵本，难可证信，众僧多有不同，故未之许也。罗什法师劝曰：「邪舍甚有记功，数闻诵习，未曾脱误。」于是姚主即以药方一卷，民籍一卷，并可四十许纸，令其诵之。三日，便集僧，执文请试之，乃至铢两人数年纪，不谬一字，于是咸信伏，遂令出焉。故肇法师作《长阿含序》云：「秦弘始十二年，岁上章掩茂，右将军司隶校尉姚爽，于长安中寺集名德沙门五百人，请□宾三藏佛陀邪舍出《律藏四分》四十卷，十四年讫十五年，岁昭阳奋若，出《长阿含》，凉州沙门佛念为译，秦国道士道含笔受。余以嘉运，猥参听次，虽无翼善之功，而预亲承之末，略记时事，以示来贤。」又答江东隐士刘遗民书末云：「法师于大寺。（辇九作「什师于大石寺」）出新至诸经，法藏渊旷，日有异闻。禅师于瓦官寺教习禅道，门徒数百，夙夜匪懈，邕邕肃肃，致可欣乐三藏法师于中寺出律，本末精悉。若睹初制，毗婆沙于石羊寺出舍利弗阿毗昙梵本。虽未及译，时问中事，发言奇新（辇九作「新奇」。）贫道一生，预参嘉会。（辇九作「猥参嘉运」。）遇兹盛化。自不睹释迦□洹之集，馀复何恨。但恨不得与道胜君子，同斯法集耳。（案此下有脱文。）故撮举肇公书序，以显其证焉。（同上）



△婆粗富罗律

婆粗富罗者，受持经典，皆说有我，不说空相，犹如小儿。故名为婆粗富罗。此一名僧□律，律後记云：「中天竺昔时暂有恶王御世，三藏比丘及诸沙门，皆远避四奔，恶王既死，善王更立，还请沙门归国供养。时巴连弗邑有五百僧欲断事，既无律师，又阙律文，莫知承案，即遣使到□洹精舍，写此律文，众共奉行。其後五部传集，诸律师执义不同，各以相承为是，争论纷然。于时阿育王言，我今何以测其是非。于是问僧，佛法断事云何，皆言法应从多。王言，若尔当行筹，知何众多，既而行筹，婆粗富罗众筹甚多，以众多故，改名摩诃僧□，摩诃僧□者，言大众也。沙门释法显游西域，于摩竭提巴连弗邑阿育王塔天王精舍写得梵本，赍还京师，以晋义熙十二年岁次寿星十一月，共天竺禅师佛驮跋陀于道场寺译出，至十四年二月末乃讫。（同上）



△弥沙塞律

弥沙塞者，佛诸弟子，受持十二部经，不作地相，水火风相，虚空识相，是故名为弥沙塞部。此名为五分律，比丘释法显于师子国所得者也。《法显记》云：「显本求戒律，而北天竺诸国，皆师师口传，无本可写，是以远涉，乃至中天竺。」于摩诃乘僧伽蓝得一部律，是摩诃僧□，复得一部钞律，可七千偈，是萨婆多众律，即此秦地众僧所行者也，又得《杂诃毗昙心》，可六千偈，又得一部纟延经，二千五百偈。又得一卷《方等泥洹经》，可五千偈，又得《摩诃僧□阿毗昙》，法显住三年，学梵书梵语悉写之，于是还。又至师子国二年，更求得弥沙塞部梵本，法显以晋义熙二年还都。岁在寿星，众经多译，唯《弥沙塞》一部，未及译出而亡。到宋景平元年七月，有□宾律师佛大什来至京师，其年冬十一月，琅邪王练、比丘释慧严，竺道生于龙光寺请外国沙门佛大什出之。时佛大什手执梵文，于阗沙门智胜为译，至明年十二月都讫。（同上）



△迦叶维律

《迦叶维》者，一音迦叶毗，佛诸弟子，受持十二部经，说无有我，及以受者轻诸烦恼，犹如死尸，是故名为《迦叶毗》，此一部律，不来梁地。昔先师献正，远适西域，誓寻斯文，胜心所感，多值灵瑞，而葱岭险绝，弗果兹典。故知此律于梁土众僧未有其缘也。（同上。）



◇　续撰失译杂经录

□总集众经，遍阅群录，新撰失译，犹多卷部，声实纷糅，尤难铨品。或一本数名，或一名数本，或妄加游字，以辞繁致殊；或撮半立题，以文省成异。至于书误益惑，乱甚棼丝，故知必也正名，于斯为急矣。是以信念校历年，因而後定，其两卷以上，凡二十六部，虽阙译人，悉是全典。其一卷已还，五百馀部，率抄众经，全典盖寡，观其所抄，多出四含六度，道地大集，出曜贤愚，及譬喻生经，并割品截偈，撮略取义，强制名号，仍成卷轴。至有题目浅拙，名与实乖，虽欲启学，实芜正典，其为愆谬，良足深诫。今悉标出本经，注之目下，钞略记分，全部自显，使沿波计源，还得本译矣。寻此录失源，多有人经，详其来也。岂天坠而地涌哉，将是汉魏时来，岁久录亡，抑亦秦凉宣梵，成文届止。或晋宋近出，忽而未讲，译人之阙，始由斯欤？寻大法运流，世移六代，撰注群录，独见安公。以此无源，未足怪也。夫十二部经，应病成药，而传法沦昧，实可怅叹。□所以杼轴于寻访，崎岖于纂录也。但陋学讠叟闻，多所未周；明哲大士，惠缝其阙，言贵珙璧，况法施哉。（《释藏迹》四）





◇　钞经录

钞经者，盖撮举义要也。昔安世高钞出修行，为《大道地经》，良以广译为难，故省文略说。及支谦出经，亦有孛钞。此并约写梵本，非割断成经也。而後人弗思，肆意钞撮，或期散众品，或瓜艹剖正文。既使圣言离本，复令学者逐末。竟陵文宣王慧见明深，亦不能免。若相竞不已，则岁代弥繁；芜黩法宝，不其惜欤，名部一成，难用刊削。其安公时钞，悉附本录，新集所获，撰目如左，庶诫来叶，无效尤焉。（《释藏迹》五）



◇　疑经伪撰杂录

《长阿含经》云：「佛将涅□，为比丘说四大教法。」若闻法律，当于诸经，推其虚实，与法相违，则非佛说，又《大涅□经》云：「我灭度後，诸比丘辈，钞造经典，令法淡薄，种智所照，验于今矣。自像运浇季，浮竞者多，或凭真以构伪，或饰虚以乱实。昔安法师摘出伪。经二十六部，又指慧达道人，以为深戒，古既有之，今亦宜然矣。□校阅群经，广集同异，约以经律，颇见所疑。夫真经体趣，融然深远；假托之文，辞意浅杂，玉石朱紫，无所逃形也。今区别所疑，注之干录，并近世妄撰，亦标于末。并依倚杂经，而自□名题，进不闻远适外域，退不见承译西宾，□闻兴于户牖，印可出于胸怀。诳误後学，良□寒心。既躬所见闻，宁敢默已，呜呼来叶，慎而察焉。（同上）



△僧法尼所诵出经二十一种凡三十五卷

经如前件，齐末太学博士江泌处女尼子所出。初，尼子年在龆龀，有时闭目静坐，诵出此经，或说上天，或称神授，发言通利，有如宿习，令人写出，俄而还止。经历旬朔，续复如前，京都道俗，咸传其异。今上敕见，面问所以，其依事奉答，不异常人。然笃信正法，少修梵行，父母欲嫁之，誓而弗许，後遂出家，名僧法，住青园寺。□既收集正典，检括异闻，事接耳目，就求省视，其家秘隐，不以见示。唯得《妙音师子吼经》三卷，以备疑经之录。此尼以天监四年三月亡，有好事者，得其文疏，前後所出经二十馀卷。厥舅孙质，以为真经，行疏劝化，收拾传写，既染毫牍，必存于世。昔汉建安末，济阴丁氏之妻，忽如中疾，便能梵语，又求纸笔，自为梵书。复有西域梵人，见其此书，云是别经。推寻往古，不无此事。但义非金口，又无师译，取舍兼怀，故附之疑例。（同上）



△萨婆若陀眷属庄严经一卷（二十馀纸。）

右一部，梁天监九年，郢州头陀道人妙光，戒岁七腊，矫以胜相，诸尼妪人，佥称圣道。彼州僧正，议欲驱摈，遂潜下都，住普弘寺，造作此经。又写在屏风，经纱映覆，香花供养，云集四部，□亲供烟塞，事源显发。敕付建康辩核疑状云：「钞略诸经，多有私意妄造，借书人路琰，属辞润色。狱牒，妙光巧诈，事应斩刑，路琰同谋。十岁谪戍，即以其年四月二十一日，敕僧正慧超，令唤京师能讲大法师宿德如僧□昙准等二十人，共至建康。前辩妙光事，超即奉旨，与昙准、僧□、法宠、慧令、慧集、智藏、僧□法云等二十人，于县辩问，妙光伏罪，事事如牒，众僧详议，依律摈治，天恩免死，恐于偏地，复为惑乱。长系东冶。即收拾此经，得二十馀本，及屏风，于县烧除。然犹有零散，恐乱後生。故复略记，萨婆若陀长者，是妙光父名，妙光弟名金刚德体，弟子名师子。（同上）





卷七十二




◎释氏（二）



◎　释僧□（二）



◇　弘明集序

夫觉海无涯，慧镜圆照，化妙域中，实陶铸于尧舜；理擅系表，乃埏埴乎周孔矣。然道大信难，声高和寡，须弥峻而蓝风起，宝藏积而怨贼生。昔如来在世，化震大千，犹有四魔□畜忿，六师怀毒，况乎像季，其可胜哉！自大法东流（一作「渐」）岁凡五百，缘各信否，运亦崇替，正见者敷赞，邪惑者谤讪。至于守文曲儒，则距为异教；巧言左道，则引为同法。距有拔本之迷，引有朱紫之乱，遂令诡论稍繁，讹辞孔炽，夫□旦□鸣夜，不翻白日之光；精卫衔石，无损沧海之势。然以暗乱明，以小罔大，虽莫动豪发，而有尘□氏听，将令弱植之徒，随伪辩而长迷，倒置之伦，逐邪说而永溺。此幽途所以易坠，净境所以难陟者也。□以末学，志深弘护，静言浮俗，愤慨于心。遂以药疾微间，山栖馀暇，撰古今之明篇，总道俗之雅论，其有刻意翦邪，建言卫法，制无大小，莫不毕采。又前代胜士，书记文述，有益三宝。亦皆编录，类聚区分，列为十四卷。（一作十卷）夫道以人弘，教以文明，弘道明教，故谓之《弘明集》，兼率浅怀，附论于末；庶以涓埃，微裨瀛岱。但学孤识寡，愧在褊局，博综（一作「练」。）君子，惠增广焉。（《释藏》百二，出《三藏记集》十二，《弘明集》不载。）





◇　弘明集後序

余所集《弘明》，为法御侮，通人雅论，胜士妙说，摧邪破惑之冲，弘道护法之堑，亦已备矣。然智者不迷，迷者乖智。若导以深法，终于莫领，故复撮举世典，指事取徵；言非荣华，理归质实，庶迷途之人，不远而复。总释众疑，故曰《弘明》。论云：夫二谛差别，道俗斯分，道法空寂，包三界以等观；俗教封滞，执一国以限心。心限一国，则耳目之外皆疑；等观三界，则神化之理常照。执疑以迷照，群生所以永沦者也；详检俗宪章五经，所尊唯天，所法唯圣。然莫测天形，莫窥圣心，虽敬而信之，犹蒙蒙弗了。况乃佛尊于天，法妙于圣，化出域中，理绝系表。肩吾犹惊怖于河汉，俗士安得不疑骇于觉海哉！既骇觉海，则惊同河汉，一疑经说迂诞，大而无徵；二疑人死神灭，无有三世；三疑莫见真佛，无益国治；四疑古无法教，近出汉世；五疑教在戎方，化非华俗；六疑汉魏法微，晋代始盛。以此六疑，信心不树，将溺宜拯，故较而论之。若疑经说迂诞大而无徵者，盖以积劫不极，世界无边也。今世咸知百年之外，必至万岁，而不信积万之变。至于旷劫是限心以量造化也。咸知赤县之表，必有四极，而不信积极之远，复有世界，是执见以判太虚也。昔汤问革曰：「上下八方有极乎？」革曰：「无极之外，复无无极无尽之中。复无无尽，朕是以知其无极无尽也。」上古大贤，据理酬圣，千载符契，悬与经合。井识之徒，何智得异？夫以方寸之心，谋己身而致谬；圆分之眸，隔墙壁而弗见，而欲侮尊经，背圣说，诬积劫，罔世界，可为愍伤者一也，若疑人死神灭，无有三世，是自诬其性灵，而蔑弃其祖祢也。然则周孔制典，昌言鬼神。《易》曰：「游魂为变，是以知鬼神之情状；既情且状，其无形乎。」《诗》云：「三后在天，王配于京，升灵上□，岂曰灭乎。」《礼》云：「夏尊命，事鬼敬神，大禹所祗，宁虚诞乎。《书》称周公代武云，能事鬼神，姬旦祷亲，可虚罔乎？苟亡而有灵，则三世如镜；变化轮回，孰知其极？俗士执礼而背叛五经，非直诬佛，亦侮圣也。若信鬼于五经，而疑神子佛说，斯固聋瞽之徒，非议所及，可为哀矜者二也。

若疑莫见真佛，无益国治，则□祀望秩，亦宜废弃。何者？苍苍积空，谁见上帝之貌？茫茫累块，安识后只之形。民自躬稼，社神何力，人造庸□□，蜡鬼奚功？然犹盛其牺牲之费，繁其岁时之祀者，岂不以幽灵宜尊，教民美报邪？况佛智周空界，神凝域表，上帝成天，缘其陶铸之慈。圣王为人，依其亭育之戒。崇法则六天咸喜，废道则万神斯怒。今人莫见天形，而称郊祀有福，不睹金容，而谓敬事无报，轻本重末，可为震惧者三也。若疑古无佛教，近出汉世者，夫神化隐显，孰测始终哉？寻羲农缅邈，政绩犹湮，彼有法教，亦安得闻之。昔佛图澄知临淄伏石，有旧像露盘，犍陀勒见□至□出中，有古寺基□庶，众人试掘，并如其言。此万代之遗徵，晋世之显验，谁判上古，必无佛乎？《列子》称周穆王时，西极有化人来，入水火，贯金石，反山川，移城邑，乘虚不坠，触实不碍，千变万化，不可穷极。既能变人之形，又且易人之虑，穆王敬之若神，事之若君。观其灵迹，乃开士之化；大法萌兆，已见周初。感应之渐，非起汉世，而封执一时，可为叹息者四也。若疑教在戎方，化非华夏者，则是前圣执地以定教，非设教以移俗也。昔三皇无为，五帝德化，三王礼刑，七国权势，地当诸夏，而世教九变。今反以至道之原，镜以大智之训，感而遂通，何往不被。夫禹出西羌，舜生东夷，孰云地贱，而弃其圣。丘欲居夷，宁适西戎，道之所在，宁选于地。夫以俗圣设教，犹不系于华夷，况佛统大干，岂限化于西域哉？案《礼·王制》云：「四海之内，方三千里，」中夏所据，亦已不旷，伊洛本夏，而鞠为戎墟。吴楚本夷，而翻成华邑。道有运流，而地无恒化矣！且夫厚载无疆，寰域异统，北辰西北，故知天竺居中，今已区分，中土称华，以距正法，虽欲距塞，而神化常通，可为悲凉者五也。若疑汉魏法微，晋代始盛者，道运崇替，未可致诘也。寻沙门之修释教，何异孔氏之述唐虞乎。孔修五经，垂范百王。然春秋诸侯，莫肯遵用，战伐蔑之，将坠于地。爰至秦皇，复加燔烬，岂仲尼之不肖，而诗书之浅鄙哉，迩及汉武。始显儒教，举明经之相，崇孔圣之术，宁可以见轻七国，而遂废後代乎。案汉元之世，刘向序仙云：七十四人，出在佛经。故知经流中夏，其来已久。逮明帝感梦，而傅毅称佛。于是秦景东使，而摄腾西至。乃图像于关阳之观，藏经于兰台之室，不讲深文，故莫识奥义。是以楚王修仁洁之祠，孝桓建华盖之祭，法相未融，唯神之而已。至魏武英鉴，书述妙化，孙权雄略，崇造塔寺。晋武之初，机缘渐深。耆域耀神通之迹，竺护集法宝之藏，所以百辟□绅，洗心以进德，万邦黎宪，刻意而迁善。暨晋明睿悟，秉壹栖神，手画宝像，表观乐览。既而安上弘经于山东，什公宣法于关右，精义既敷，实相弥照，英才硕智，并验理而伏膺矣。故知法云始于触石，慧水流于滥觞，教必有渐，神化之常，感应因时，非缘如何？故儒术非愚于秦，而智于汉，用与不用耳。佛法非浅于汉，而深于晋，明与不明耳。故知五经恒善，而崇替随运；佛化常炽，而通塞在缘。一以此思，可无深惑，而执疑莫悟，可为痛悼者六也。夫信顺福基，迷谤祸门，而况蒙蒙之徒多不量力。以己所不知，而诬先觉之遍知，以其所不见，而罔至人之明见，鉴达三世，反号邪僻，专拘目前，自谓明智。于是迷疑塞胸，谤□盈口，轻议以市重苦，显诽以贾幽罚。言无锱铢之功，虑无毫厘之益。逝川若飞，藏山如电，一息不还，奄然後世。报随影至，悔其可追。夫神化茫茫，幽明代运，五道变化，于何不之。天宫显验，赵简秦穆之锡是也。鬼道交报，杜柏彭生之见是也。修德福应，殷代宋景之验是也。多杀祸及，白起程普之证是也。现世幽徵，备详典籍，来生冥应，布在尊经。但缘感理奥，因果义微，微奥难领，故略而不陈。前哲所辩，关键已正。聊率鄙怀，继之于未。文非圭璋，而事足盘鉴。惟恺悌君子，自求多福焉。（《弘明集》十四）



◇　法集杂记铭目录序

□少长山居，游息净众，虽业勤罔立，而誓心无坠。常愿觉道流于忍土，正化隆于像运。是以三宝胜迹，必也详录，四众福缘，每事述记。所撰法集，以为七部。至于杂记碎文，条例无附，辄别为一帙，以存时事。兵山寺碑铭僧众行记，文自彼制，而造自鄙衷。窃依前古总入于集，虽俗观为烦，而道缘成业矣。（出《三藏记集杂录》）



◇　出三藏记集序

夫真谛玄凝，法性虚寂，而开物导俗，非言莫津。是以不二默训，会于义空之门；一音震辩，应乎群有之境。自我师能仁之出世也。鹿苑唱其初言，金河究其後说，契经以诱小学，方典以劝大心。妙轮区别，十二惟部，法聚总要，八万其门。至善逝晦迹，而应真结藏，始则四含集经，中则五部分戒，大宝斯大，含识资焉。然道由人弘，法待缘显，有道无人，虽文存而莫悟，有法无缘，虽并世而弗闻。闻法资乎时来，悟道藉于机至，机至然後理感，时来然後化通矣。昔周代觉兴，而灵津致隔，汉世像教，而妙典方流法待缘显，信有徵矣。至汉末安高，宣译转明。魏初康会，注述渐畅，道由人弘，于兹验矣。自晋氏中兴，三藏弥广，外域胜宾，稠叠以总至，中原慧士。□晔而秀生。提什举其宏纲，安远震其奥领渭滨务逍遥之集，庐后同结般若之台。像法得人，于斯为盛。原夫经出西域，运流东方，提挈万里，翻转梵汉，国音各殊，故太有同异，前後重来，故题有新旧，而後之学者，鲜克研核，遂乃书写继，踵而不知。经出之岁，诵说比肩，而莫测传法之人。授受之道，亦已阙矣。夫一时圣集，犹五事证经，况千载交译，宁可昧其人世哉。昔安法师以鸿才渊鉴，爰撰经录，订正闻见，炳然区分。自兹已来，妙典间出，皆是大乖宝海，时竞讲习，而年代人名。莫有铨贯，岁月逾迈，本源将没，後生疑惑，爰所取明。□以庸浅，豫凭法门，翘仰玄风，誓弘大化，每至昏晓讽持，秋夏讲说，未尝不心驰庵园，影跃灵鹫。于是牵课羸恙，沿波讨源，缀其所闻，名曰《出三藏记集》，一撰缘记，二铨名录，三总经序，四述列传。缘记撰，则原始之本克昭；名录铨，则年代之目不坠；经序总，则胜集之时足徵；列传述，则伊人之风可见。并鲇析内经，研镜外籍，参以前识，验以旧闻。若人代有据，则表为司南；声传未详，则文归盖阙。秉牍凝翰，志存信史。三复九思，事取实录。有证者既标，则无源者自显。庶行潦无杂于醇乳，燕石不乱于荆玉。但井识管窥，多惭博练。如有未备，请寄明哲。（《释藏迹》一）



◇　出三藏记集名录序

法宝所被远矣！夫神理本寂，感而後通，缘应中夏，始自汉代。昔刘向校书，已见佛经，故知成帝之前，法典久至矣。逮孝明感梦，张骞远使，西于月支，写经四十二章，韬藏兰台，帝王所印。于是妙像丽于城□，金刹曜乎京洛。慧教发挥，震照区寓矣。窃寻两汉之季，世构乱离，西京荡覆，坟典皆散，东都播迁，载籍多亡。子政所睹，其文虽没，而显宗所写，厥篇犹存。东流初法，于斯有徵。□检阅三藏，访核遗源，古经现在莫先于四十二章，传译所始，靡逾于张骞之使。洎章和已降，经出盖阙。良由梵文虽至，缘运或殊，有译乃传，无译则隐，苟非其人，道不虚行也。迩及桓灵，经来稍广，安清朔佛之俦，支谶严调之属，翻译转梵，万里一契，离文合义，炳焕相接矣。仆法轮届心，莫或条叙，爰自安公，始述名录，铨品译才，标列岁月，妙典可徵，实赖伊人。敢以未学，赂附前规，率其管见，接为新录，兼广访别目，括正异同，追讨支竺，时获异经。安录所记，则为未尽。今悉更苞举，以备录体。发源有汉，迄于大梁，运历六代，岁渐五百。梵文证经四百有十九部，华梵传译八十有五人，鱼贯名第，略为冲矣。或同是一经，而先後异出；新旧舛驳，卷数参差。皆别立章条，使无疑乱。至于律藏初启，则详书本源；审核人代，列于上录。若经存译亡，则编于下卷。将使传法之缘有孕，问道之心无惑。敬贻来世，庶在不坠焉。（《释藏迹》二）



◇　出三藏记集杂录序

夫灵源启润，则万流脉散；玄根毓萌，则千条云积。何者？本大而未盛，基远而缩长也。自尊经神运，秀出俗典，由汉屈梁，世历明哲。虽复缁服素饬，并异迹同归。讲议赞析，代代弥精。注述陶练，人人竞密。所以记论之富，盈阁以□刃房；书序之繁，充车而被轸矣。宋明皇帝投心净境，载餐玄味，乃敕中书侍郎陆澄撰录法集，陆博识洽闻，苞举群籍，铨品名。例，随义区分，凡十有六帙，一百有三卷。其所阅古今，亦已备矣。今即其本录，以相缀附，虽非正经，而毗赞道化，可谓圣典之羽仪，法门之警卫，足以辉显前绪，照进後学。是以寄于三藏集末，以广枝叶之览焉。（《释藏》百二）



◇　齐太宰竟陵文宣王法集录序

夫五时九部之契，三请四卷之机，玄哉邈乎，奥不可议已。然法海无涯，航而知大；慧藏不极，采而得宝。是以弘誓之士，随时斟酌，马鸣抽其幽宗，龙树振其绝绪，提婆析其名数，诃梨总其条理，并翼赞妙典，俘翦外学，迷津见衢。长夜逢晓，故智慧之日，名飞于摧邪，功德之月，绩翔于阐化，亦已盛矣。但群萌殊乘，根力异品，运季道浇，信淡识浅。至于披瞽发聋，事资恳厉，药愚针惑，宜务功近。是以後代敷训，显晦不一。或□言以泛解，或提耳而指授，所以卷舒教义，抑扬风轨，岂滞恒方，期于悟俗而已。齐太宰竟陵文宜王，净刹萌因，忍土现果，慧自天成，道为期出，孝忠淳和之深，仁智博爱之厚，率由而极，因心则至。若乃栖神二谛，宅业三宝，瞻前卓尔，望後不群，用能降帝子之尊，灼净土之操，屏朱观之贵，下白屋之礼，磨踵以拯俗，刻髓以徇道，望亿劫以长驱，凌千载而独上。若乃阐经律，弘福施，济苍黎，毓□动，未尝不虑积昏明，慈洽巨细，感灵瑞于显徵，通觉应于宵梦，固已威蕤民誉，昭晰神听矣。至于苞括儒训，藻镜释典，空有双该，内外咸照，常欲广彼洲渚，炽此法灯，驻四生之风波，烛九居之霾雾，指来际以为期，总大千以为任。故恻隐乘教，殷勤敷道。于是锐临云之思，谈天之文，网罗字轮，仪形法印。是以净住命氏，启入道之门；华严缨珞，标出世之术，决定要行，进趣乎金刚，戒果庄严，克成乎甘露。尔其众经注义，法塔赞颂，僧制药记之流，导文愿疏之属，莫不诚在言前，理出辞表。大者钩深测幽，小者驰辩感俗。森成条章，郁为卷帙。可谓开士住心，道场初迹，冠一代之妙化，乘千祀之胜范者也，□昔以道缘，豫属嘉会，律任法使，谬荷其寄。齐堂梵席，时枉其请，哲人徂谢，而道心不亡。静寻遗篇，ㄊ乎如在。遂序兹集，录以贻来世云尔。（《释藏》百二）



◇　齐竟陵王世子抚军巴陵王杂集序

盖闻世谛善论，法海所总；严饬文辞，初位是摄。自大化东渐，沿世咏歌，魏来杂制，间出群集。至于才中含章，思入精理，固法门之羽焘，梵声之金石也。齐竟陵文宣王世子故抚军巴陵王，禀□华于琨峰，敏明玑于珠海，慧发□辰，识表《角奇》岁，孝友淳至，机颖朗彻。故幼无弱弄，夙有老成，甫在志学，固已总括坟典矣。雅好辞赋，允登高之才；藉意隶书，均临池之敏，业盈竹素，虑满风月。是时齐方有德，文宣翼赞，康衢既熙，慧教傍远。世子以枝叶之庆，藩守浙河，下□风举。升席治立，含静台以御己；垂简蕙以振俗，郡富名山，岩多灵寺，故胜业愈高，清心弥往，每游践必训。思若渊泉，信足以揄扬至道，炳发玄极，观其□赋经声。述颂绣像，千佛愿文，舍身弘誓。四城九相之诗，释迦十圣之赞，并英华自凝，新声间出。故仆射范云：笃赏文会，雅相嗟重，以为後进之侍才也。至隆昌之时，始兆无妄，永元之末，运属道消，葛□失庇，磐石倾翦，虎兕出柙。宗室致猜，而乐天知命，夷忧味道，在艰不亏其贞。处约无改其节，镜因果而靡晦。洞真俗其如晓，专精于大觉之门，懔烈于经典之奥。于是下帷域户，注解百论，拔出幽旨，妙尽纤典。乃躬算缣素，手写方等，所书大经，凡有十部，锋刀刊削，风趣妍靡，论其思理所彻，业艺所贯，有逾箕裘之能，克副青蓝之敏矣。夫深宫寡识，著自格言；梁肉多骄，闻之前记。而能拔类独立，超然高举，岂非内铸坚芳之性，外莹过庭之风哉！以法而说，譬金龙之嗣信相；由俗而议，迈允恭之绍陈思。可谓开士宿因，旃檀眷属，无忝堂构，克胜负荷者也。余昔缘法事，亟觌清晖，乃律集稽川，屡延供礼，惜乎早世，文制未广。今撰录法咏，以继文宣内集，使千祀之外，知兰菊之无绝焉。（同上）



◇　法集总目序

尝闻沥泣助河之谈，捧土埤岱之论。虽诮发于古，而愧集于今矣。僧□漂随前因，报生阎浮，幼龄染服，早备僧数，而慧解弗融，禅味无纪，刹那之息徒积，锱毫之勤未基。是以惧结香朝，惭动钟夕，茫茫尘劫，空阅斩筹。然窃有坚誓，志是大乘，顶受方等，游心四含。加以山房寂远，泉松清密。以讲席间时，僧事馀日，广评众典，披览为业，或专曰遗餐，或通夜继烛，短力共尺波争驰，浅识与寸阴竟晷。虽复管窥迷天，蠡测惑海，然游目积心，颇有微悟。遂缀其闻，诫言法宝，仰禀群经，旁采记传，事以类合，义以例分。显明觉应，故叙释迦之谱；区辩六趣，故述世界之记；订正经译，故编三藏之录。尊崇律本，故铨师资之传；弥纶福源，故撰法苑之篇。护持正化，故集弘明之论。且少受律学，刻意毗；旦夕讽持，四十许载。春秋讲说，七十馀遍。既禀义先师，弗敢坠失，标括章条，为《律记》十卷。并《杂碑记》，撰为一帙。总其所集，凡有八部。冀微启于今业，庶有藉于来津。岂曰善述，庶非妄作。但理远识近，多有未周，明哲傥览，取诸其心，使道场之果，异迹同臻焉。

《释迦谱》五卷，右一部第一帙。

《世界记》五卷，右一部第二帙。

《出三藏记集》十卷，右一部第三帙。《萨婆多部相承传》五卷，右一部第四帙。《法苑集》十卷，右一部第五帙。

《弘明集》十卷，右一部第六帙。

《十诵义记》十卷，右一部第七帙。

《法集杂记传铭》七卷，右一部第八帙。（同上）



◇　释迦谱序

盖闻菩提之为极也，神妙寂通，圆智湛照，道绝于形识之封，理毕于生灭之境。形识久绝，岂实诞于王宫？生灭已毕，宁真谢于坚固哉。但群萌长寝，同归大觉，缘来斯化，感至必应。若应而不生，谁与悟俗？化而无名，何以导世？是以标号释迦，檀种刹利，体域中之尊，冠人天之秀。然後脱屣储宫，贞观道树，舍金轮而驭大千，明璃毫而制法界。此其所以垂迹也。爰自降胎，至于分塔，伟化千条，灵瑞万变，并义炳经典，事盈纪传，而群言参差，首尾散出，事绪舛驳，同异莫齐。散出首尾，宜有贯一之区；莫齐同异，必资会通之契。故传讯难该，而总集易览也。□以不敏，业谢多闻，时因疾隙颇存寻玩，遂乃披经案记，原始要终，敬述释迦宁记列为五卷。若夫胤裔托生之源，得道度人之要，泥洹塔像之徵，遗法将灭之相。总众经以正本，缀世记以附末。使圣言与俗说分条；古闻共今迹相证，万里虽邈，有若躬践。千载诚隐，无隔面对。今钞集众经，述而不作；庶脱寻访，力半功倍。敬率丹心，略敷誓愿。（同上）



◇　世界记序

夫三界定位，六道区分，粗妙异容，苦乐殊。观其原始，不离色心，检其会归，莫非生灭。生灭轮回，是曰无常。色心影幻，斯谓苦本。故《涅□》喻之于大河，《法华》方之于火宅，圣人超悟，息驾反源，拔出三有，然後为道也。寻世界立体，四大所成，业和缘合，与时而兴。数盈灾起，复归乎灭。所谓寿短者谓其长，寿长者见其短矣。夫虚空不有，故厥量无边，世界无穷，故其状不一。然则大千为法王所统，小千为梵主所领。须弥为帝释所居，铁围为藩墙之域。大海为八维之浸，日月为四方之烛。总总群生，于兹是宅。琐琐含识，莫思涂炭。沈俗而观，则迂诞之奢言；大道而察，乃掌握之近事耳。但世宗周孔，雅伏经书，然辩括宇宙，臆度不了，易称天玄，盖取幽深之名。庄说苍苍，近在远望之色。于是野人信明，谓□青如碧。儒生据典，谓乾黑如漆。青黑诚异，乖体是同，儒野虽殊，不知一也。是则俗尊天名，而莫识天实；岂知六欲之严丽，十梵之光明哉。至于准步地势，则虚信章亥。图度日月，则深委算术。未值一隅，差以千里。虽复夏革说地，不过户牖之间。邹子谈天，甫在奥{穴夭}之内；链石既诬，鳌足亦诡。俗书徒繁，竟无显说。世士蒙昧，莫详厥体。是以凭惠独虑，□六合之相持；桓谭拒问，率五藏以为喻。通人硕学，思郁理穷。况乃墙见，其能辩乎，嗟夫，区界现事，犹莫之知，不思妙义，固其已矣，窃惟方等大典，多说深空，唯长钅含楼炭，辩章世界。而文博偈广，难卒检究。且名师法匠，职竞玄义。事源委积，未必曲尽。□以庸固，志在拾遗。故钞集两经，以立根本。兼附杂典，互出同异。撰为五卷，名曰《世界集记》，将令三天阶序，焕若披图。六趣群分，照如临镜。庶溺俗者发蒙，服道者莹解。共见慧眼之因，俱成觉智之业焉。（同上）



◇　萨婆多部记序

大圣迁辉，岁纪绵邈，法僧不坠，其唯律乎。初集律藏一轨，共学中代异执，五部各分，既分五部，则随师传习。唯萨婆多部，偏行齐土。盖源起天竺，流化□宾，前圣後贤，重明叠耀。或德升住地，或道证四果，或显相标瑞，或晦迹同凡，皆秉持律仪，围扬法化，旧记所载，五十三人，自兹以後，睿哲继出，并嗣徽于在昔，垂轨于当今。季世五众，依斯立教，遗风馀烈，炳然可寻。夫荫树者护其本，饮泉者敬其源，宁可服膺玄训，而不记列其人哉。□幼龄凭法，年逾知命，仰前觉之弘慈，奉先师之遗德。猥以庸浅，承业十诵，讽味讲说，三纪于兹。每披圣文以凝感，望遐踪以翘心。遂搜访古今，撰荫婆多记。其先传同异，则并录以广闻，後贤未绝，则制传以补关。总其新旧，九十馀人，使英声与至教永被，懋实共日月惟新，此撰述之大旨也。条序馀部，则委之明胜；疾恙忄昏漠，辞管铨藻，傥有览者，略文取心。（同上。）



◇　法苑杂缘原始集序

夫经藏浩汗，记传纷纶，所以导达群方，开示後学，设教缘迹，焕然备悉，训俗事源，郁尔咸在。然而讲匠英德，锐精于玄义；新进晚习，专志于转读。遂令沙门常务，月修而莫识其源，僧众恒仪，日用而不知其始，不亦甚乎！余以率情，业谢多闻，六时之隙，颇好寻览。于是检阅事缘，讨其根本，遂缀翰墨，以藉所好。庶辩始以验末，明古以证今。至于经呗道师之集，龙华圣僧之会，菩萨禀戒之法，止恶兴善之教。或制起帝皇，或功积黎庶，并八正基趾，十力逵路，虽事寄形迹，而勋遍空界。宋齐之隆，实弘、斯法。大梁受命，道冠百王。神教傍通慧化冥被。自幼届老，备观三代，常愿一乘宝训，与天地而弥新，四部盛业，随日月而长照。是故记录旧事，以章胜缘，条例丛杂，故谓之法苑，区以类别，凡为十卷。岂足简夫渊识，盖布之眷属而已。（同上）



◇　十诵义记序

夫戒律者，盖四双之云梯，五众之□范也。性以止制为本，体以无作为相，始祛十恶，终圆万善。在昔觉世，因事制戒，心迹俱防，轻重备设。持戒坚净，则罗□侯惟最，晓律精明，则波离为首。至于泥洹，遗嘱殷勤，金色迦叶，结集斯藏，洲渚所依，莫逾兹典，逮至中叶，学同说异，五部之路，森然竞分。仰惟十诵源流，圣贤继踵，师资相承，业盛东夏。但至道难凝，微言易爽，果向之人，犹迹有两说。况在凡识，孰能壹论。是以近代谈讲，多有同异，大律师颍上，积道河西。振德河东，综学月朗。砥行冰洁，行以尸罗为基，学以十诵为本。且幼选明师，历事名胜，校理精密，无幽不贯。常以此律，广授二部，教流于京寓之中，声高于宋齐之世，可谓七众之宗师，两代之元匠者矣。是以讲肄之座，环春接冬，禀业之徒，云聚波沓僧□藉法乘缘，少预钻仰，扈锡侍筵，二十馀载。虽深言远旨，未敢庶几，而章条科目，窃所早习。每服佩思寻，惧有坠失，遂集其旧闻，为义记十卷。夫心识杂均，意见多绪，窃同刍荛，时缀毫露。辄布其别解，录之未尽。率其木讷，指序条贯而已。昔少述私记，辞句未整，而好事传写，数本兼行。今削繁补略，以後撰为定。敬述先师之旨，匪由庸浅之说，明哲倘览，采其正意焉。（同上）





卷七十三




◎释氏（三）



◎　释慧皎

慧皎，氏族未详，会稽上虞人，住郡嘉祥寺。



◇　答王曼颍书

君白：一曰以所撰《高僧传》相简，意存针艾，而来告累纸，更加拂拭，顾惟道藉人弘，理由教显，而弘道释教，莫尚高僧。故渐染巳来，照明遗法，殊功异行，列代而兴，敦厉後生，理宜综缀。贫道少管怀书。抱箧自课之勤，长慕铃墨涂青扬善之美，故于听览馀间，厝心传录。每见一介可称，辄有怀三省，但历寻众记，繁约不同，或编列参差，或行事出没，已详别序，兼具来告。所以不量寸管，轻树十科，商攉条流，意言略举，而笔路苍茫，辞语陋拙，本以自备疏遗，岂宜滥入高听。檀越既学兼孔释，解贯玄儒，抽入缀藻，内外淹劭，披览馀暇，脱助详阅，故忘鄙俚，用简龙门。然事高辞野，久怀多愧，来告吹嘘，更增地忄墨。今以所著赞论十科，重以相简，如有纰谬，请备斟酌，释慧皎白。（《高僧传》十四）



◇　高僧传序

原夫至道冲漠，假蹄筌而後彰；玄致幽凝，藉师保以成用。是由圣迹迭兴，贤能异托。辩忠烈孝慈，以定名教之道；明《诗》《书》《礼》《乐》，以成风俗之训。或忘功遗事，尚彼虚冲；或体任荣枯，重兹达命。而皆教但域中，功存近益。斯盖渐染之方，未奥尽其神性。至若能仁之为训也，考业果之幽微，则循复三世；言至理之高妙，则贯绝百灵。若夫启《十地》以辩慧宗，显《三谛》以诠智府穷神尽性之旨，管一枢极之致。馀教方之，亦犹群流之归巨壑，众星之拱北辰，懋哉邈矣。信难得以言尚。至乃教满三千，形遍六道，皆所以接引幽昏，为大利益。而以净秽异闻，升坠殊见。故秋方先音形之奉，东国後见闻之益，云能表于夜明，风虎彰乎宵梦。洪风既扇，大化斯融。自尔西域名僧，往往而至，或传度经法，或教授禅道，或以异迹化人，或以神力拯物。自汉之梁，纪历弥远，世践六代，年将五百。此土桑门，含章秀发，群英间出，迭有其人。众家记录，叙载各异，沙门法济，偏叙高逸一迹。沙门法安，但列志节一行。沙门僧宝，止命游方一科。水门法进，乃通撰论传，而辞事阙略，并皆互有繁简，出没成异。考之行事，未见其归。宋临川康王义庆《宣验记》及《幽明录》，太原王琰《冥祥记》，彭城刘俊《益部寺记》，沙门昙宗《京师寺记》，太原王延秀《感应传》，朱君台《徵应传》，陶渊明《搜神录》，并傍出诸僧，叙其风素，而皆是附见，亟多疏阙。齐竟陵文宣王《三宝记传》，或称佛史，或号僧录。既三宝共叙，辞旨相关，混滥难求，更为芜昧。琅邪王巾所撰《僧史》，意似该综，而文体未足。沙门僧□撰《三藏记》，止有三十馀僧，所无甚众。中书郗景兴《东山僧传》，治中张孝秀《庐山僧传》，中书陆明霞《沙门传》，各竞举一方，不通今古，务存一善，不及馀行。逮乎即时，亦继有作者。然或褒赞之下，过相揄扬；或叙事之中，空引辞费，求之实理，无的可称。或复嫌以繁广，删减其事，而抗迹之畴，多所遗削，谓出家之士，处国宾王，不应励然自远，高蹈独绝。辞荣弃爱，本以异俗为贤，若此而不论，竟何所纪。尝以暇日，遇览群作，辄搜捡杂录。数十馀家，及晋、宋、齐、梁春秋书史，秦、赵、燕凉荒朝伪历，地理杂篇，孤文片记，并博谘故老，广访先达，校其有无，取其同异。始于汉明帝永平十年，终至梁天监十八年，凡四百五十三载，二百五十七人，又傍出附见者。二百馀人。开其德业，大为十例，一曰译经，二曰义解，三曰神异，四曰习禅，五曰明律，六曰遗身，七曰诵经，八曰兴福，九曰经师，十曰唱导。然法流东土，盖由传译之勋。或逾越沙险，或泛漾洪波，皆亡形殉道，委命弘法。震旦开明，一焉是赖，兹德可崇，故列之篇首。至若慧解开神，则道兼万亿，通感适化，则强暴以绥，靖念安禅，则功德森茂，弘赞毗尼，则禁行清洁，忘形遗体，则矜吝革心，歌诵法言，则幽显含庆，树兴福善，则遗像可传。凡此八科，并以轨迹不同，化洽殊异，而皆德效四依，功在三业，故为群经之所称美，众圣之所褒述。及夫讨核源流，商取舍，皆列诸赞论，备之後文。而论所著辞，微异恒体，始标大意，类犹前序。未辩时人，事同後议。若间使前後，如谓烦杂，故总布一科之末，通称为论。其转读宣唱，虽源出非远，然而应机悟俗，实有偏功。故齐宋杂记，咸条列秀才者，今之所取，必其制用超绝。及有一介通感，乃编之传末。如或异者，非所存焉。凡十科所叙，皆散在众记。今止删聚一处，故述而无作。俾夫披览于一本之内，可兼诸要。其有繁辞虚赞，或德不及称者，一皆省略。故述六代贤异止为十三卷，并序录合十四轴，号曰《高僧传》。自前代所撰，多曰名僧。然名者，本实之宾也。。若实行潜光，则高而不名，寡德适时，则名而不高，名而不高，本非所纪，高而不名，则备今录。故省名音，代以高字，其间草创，或有遗逸。今此十四卷，备赞论者，意以为定，如未隐括，览者详焉。（《高僧传》十四）



◇　高僧传赞



△传译赞

频婆掩唱，叠教攸陈。五乘竞转，八万弥纶。周星隐曜，汉梦通神。腾、兰、谶、什，殉道来臻，慈云徙荫，慧水传津，俾夫季末，方树洪因。（《高僧传》三）



△义解赞

遗风眇漫，结浪□迥，匪伊粹哲，孰振将颓。潜安比曜，远睿联环。□斧曲戾，弹沐斜埃。素丝既染，永变方来。（《高僧传》八。）



△习禅赞

禅那杳寂，正受渊深，凝夫辍虑，方备幽寻。五门弃恶，九次丛林。枯铄山海，聚散升沈。慈德裕矣，如不厉心。（《高僧传》十一）



△明律赞

盘盂设诫，几杖施铭。人如不勖，奚用克乘。纳衣既补，篇聚由生。缄持口意，枯槁心形。怡戚两镜，欣忧二瓶。（《高僧传》十一）



△忘身赞

若人挺志，金石非英。铄兹所重，祈彼宝城。芬梧蓊蔚，紫馆浮轻。腾烟曜采，吐瑞含祯。千秋尚美，万代传声。（《高僧传》十二）



△诵经赞

法身既远，所寄者辞。沈吟反复，惠利难思。无怠三业，有竞六时。化人乃卫，变众来兹。此焉实德，谁与较之。（《高僧传》十二）



△兴福赞

真仪掩曜，金石传晖。爰有塔像，怀恋者依。现奇表极，显瑞旌威。岩藏地踊，水泛空飞。笃矣心路，必契无违。（《高僧传》十三）



◇　高僧传论



△传译论

传译之功尚矣，固无得而称焉。昔如来灭後，长老迦叶、阿难、末田地等，并具足任持八万法藏，宏道济人，功用弥博，圣慧日光，馀辉未隐。是後迦旃延子、达磨多罗，达摩尸梨帝等，并博寻异论，各著言说，而皆祖述四《含》，宗轨三藏。至若龙树、马鸣，婆薮磐头，则于方等深经，领括枢要。源发般若，流贯双林，虽曰化洽□隆，而亦俱得其性。故令三宝载传、轮转未绝，是以五百年中，犹称正法在世。夫神化所被，远近斯届，一声一光，辄震他土，一台一盖，动覆恒国。振丹之与迦维，虽路绝葱河，里逾数万，若以圣之神力，譬犹武步之间，而令闻见限隔，岂非时也。及其缘运将感，名教潜洽，或称为浮屠之主，或号为西域大神。故汉明帝诏楚王英云：「王诵黄老之微言，尚浮屠之仁祀。」及通梦金人遣使西域，乃有摄摩腾、竺法兰怀道来化，挟策孤征，艰苦必达，傍峻壁而临深，蹑飞ㄌ而渡险。遗身为物，处难能夷，传法宣经，初化东土，後学与闻，盖其力也。爰至安清。支谶，康会、竺护等，并异世一时，继踵宏赞。然夷夏不同，音韵殊隔，自非精括诂训，领会良难。属有支谦、聂承远，竺佛念、释宝云、竺叔兰、无罗叉等，并妙善梵汉之音，故能尽翻译之致。一言三复，辞旨分明，然後更用此土宫商，饰以成制。论曰：「随方俗语，能示正义，于正义中，置随义语。」盖斯谓也。其後鸠摩罗什，硕学钩深，神鉴奥远，历游中土，备翻方言，复恨支、竺所译，文制古质，未尽善美，乃更临梵本，重为宣译，故致今古二经，言殊义一。时有生、融、影、睿、严、观、恒、肇，皆领悟言前，辞润珠玉，执笔承旨，任在伊人，故长安所译，郁为称首。是时姚兴窃号，跨有皇畿，崇爱三宝，城渐遗法。使夫慕道来仪，遐迩烟萃，三藏法门，有缘必睹，自像运东迁，在兹为盛。其佛贤比丘，江东所译，《华严》大部，昙无谶河西所翻《涅□》妙教，及诸释所出四《含》五部、犍度、婆沙等，并皆言符法本，理惬三印。而童寿有别室之衍，佛贤有摈黜之迹，考之实录，未易详究。或以时运浇薄，道丧人漓，故所感见，爰至于此。若以近迹而求，盖亦圭璋一玷也。又世高、无谶，法祖、法祚等，并理思淹通，仁泽成务，而皆不得其死，将由业有传感，义无违避，故罗汉虽诸漏已尽，尚有贯恼之厄，比干虽忠谨竭诚，犹招赐敛之祸，匪其然乎。闻有竺法度者，自言专执小乘，而与三藏乖越，贪用铜钵，本非律仪所许，伏地相向，又是忏法所无。且法度生本南康，不游天竺，晚值昙摩耶舍，又非专小之师，直欲□壑其身，故为矫异。然而达量君子，未曾回适，尼众易从，初禀其化。夫女人理教难惬，事迹易翻，闻因果则悠然扈背，见变术则奔波倾饮，随坠之义即斯谓也。窃惟正法渊广，数盈八亿，传译所得，卷止千馀。皆由逾越沙阻，履跨危绝，或望烟渡险，或附□弋前身，及相会推求，莫不十遗八九，是以法显、智猛、智严、法勇等，发迹则结旅成群，还至则顾影唯一，实足伤哉。当知一经达此，岂非列赐受命，而顷世学徒，唯慕钻求一典，谓言广读多惑，斯盖惰学之辞，匪曰通方之训。何者，夫欲考寻理味，决正法门，岂可断以胸襟，而不博寻众典。遂使空劳传写，永翳箱匣，甘露正说，竟莫披寻，无上宝珠，隐而弗用，岂不惜哉。若能贯采禅律，融冶经论，虽复□树息荫，玄风尚启，婆罗变叶，佛性犹彰。远报能仁之恩，近称传译之德，倘护身命，宁不勖欤。（《高僧传》三）



△义解论

夫至理无言，玄致幽寂。幽寂故心行处断，无言故言语路绝。言语路绝，则有言伤其旨，心行处断，则作意失其真。所以净名杜口于方丈，释迦缄嘿于双树。将知理致渊寂，故圣为无言，但悠悠梦境，去理殊隔。蠢蠢之徒，非教孰启。是以圣人资灵妙以应物，体冥寂以通神，借微言以津道，托形像以传真。故曰兵者不祥之器，不获巳而用之，言者不真之物，不获巳而陈之。故始自鹿苑，以四谛为言初，终至鹤林，以三点为圆极。其间散说流文，数过八亿。象观尤负而弗穷，龙宫溢而未尽，将令乘蹄以得兔，藉指以知月。知月则废指，得兔则忘蹄。经云：「依义莫依语。」此之谓也。而滞教者谓至道极于篇章，存形者谓法身定于丈六。故须穷达幽旨，妙得言外，四辩庄严，为人广说，示教利喜，其在法师乎。故士行寻经于于阗，誓志而灭火，终令般若盛于东川，忘相传乎季末。爰次竺潜、支遁、于兰、法开等，并气韵高华，风道清裕，传化之美，功亦亚焉。中有释道安者。资学于圣师竺佛图澄，安又授业于弟子慧远。惟此三叶，世不乏贤。并戒节严明，智宝成就，使夫慧日馀晖，重光千载之下，香吐遗芬，再馥阎浮之地。涌泉犹注、实赖伊人。远公既限以虎溪，安师乃更同辇，舆夫高尚之道，如有惑焉。然而言嘿动静，所适唯时。四翁赴汉，用之则行也。三闾辞楚，舍之则藏也。经云：「若欲建立正法，则听亲近国王，及持杖者。」安虽一时同辇，乃为百民致谏。故能终感应真，开云显报。其後荆陕著名，则以翼遇为言初；庐山清素，则以持永为上首。融恒影肇，德重关中，生睿畅远，领宗建业；昙度、僧渊，独擅江西之宝；超进、惠基，乃扬浙东之盛。虽复人世迭隆，而皆道术悬会。故使像运馀兴，岁将五百。功效之美，良足羡焉。（高僧传、八）



△神异论

神道之为化也，盖以抑夸强，摧侮慢，挫凶锐，解尘纷。至若飞轮御宝，则善信归降，竦石参烟，则力士潜伏。当知至治无心，刚柔在化。自晋惠失政，怀愍播迁，中州寇荡，窦羯乱交，渊曜篡虐于前，勒虎潜凶于後，郡国分崩，民遭屠炭。澄公悯锋镝之方始，痛刑害之未央。遂彰神化于葛陂，聘悬记于襄邺。藉秘咒而济将尽，拟香气而拔临危。瞻铃鞅掌，坐定凶吉。终令二石稽首，荒裔子来，泽润苍生，固无以校也。其後佛调、耆域、涉公、杯度等，或韬光晦影，俯同迷俗，或显现神奇，遥记方兆。或死而更生，或窆後空椁。灵迹怪诡，莫测其然。但典章不同，去取亦异，至如刘安、李脱，书史则以为谋僭妖荡，仙录则以为羽化云翔。夫理之所贵者合道也，事之所贵者济物也，故权者反常而合道，利用以成务。然前传所纪，其详莫究。或由法身应感，或是遁仙高逸。但使一分兼人，便足高矣，至如慧则之感香饔，能致痼疾消瘳。史宗之过渔梁，乃令潜鳞得命。白足临刃不伤，遗法为之更始。保志分身圆户，帝王以之加信。光虽和而弗污其体，尘虽同而弗渝其真。故先代文纪，并见宗录。若其夸□方伎，左道乱时。因神药而高飞，藉芳芝而寿考。与夫鸡鸣云中，狗吠天上，蛇鹄不死，龟灵千年，曾是为异乎。（《高僧传》十）



△习禅论

禅也者，妙万物而为言。故能无法不缘，无境不察。然後缘法察境，唯寂乃明，其犹渊池息浪，则彻见鱼石，心水既澄，则凝照无隐。《老子》云「重为轻，静为躁君。故轻必以重为本，躁必以静为基。《大智论》云，譬如服药将身，权息家务。气力平健，则还修家业。如是以禅定力，服智慧药。得其力已，还化众生。是以四等六通，由禅而起；八除十入，藉定方成。故知禅之为用大矣哉。自遗教东移，禅道亦授。先是世高、法护，译出《禅经》，僧光昙猷等，并依教修心，终成胜业。故能内逾喜乐，外折妖祥。摈鬼魅于重岩，睹神僧于绝石。及沙门智严，躬履西域，请□宾禅师佛驮跋陀更传业东土。玄高、玄绍等，亦并亲受仪则。出入尽于数随，往反穷乎还净。其後僧周、净度、法期、慧明等，亦雁行其次。然禅用为显，属在神通。故使三千宅乎毛孔，四海结为凝酥。过石壁而无壅，擎大众而弗遗。及夫悠悠世道，碌碌仙术。尚能停波止雨，咒火烧国。正复玄高逝矣，而更起道法，坐而从化，焉足异哉。若如郁头蓝弗，竟为禽兽所恼。独角仙人，终为扇陀所乱。皆由心道虽摄，而与爱见相应。比夫萤爝之于日明，曾是为匹乎。（《高僧传》十一）



△明律论

礼者出乎忠信之薄，律亦起自防非。是故随有犯缘，乃制篇目。迄乎双树，在迹为周。自金河灭影，迦叶嗣兴，因命持律尊者忧波离比丘，使出律藏。波离乃手执象牙之扇，诵调御之言。满八十反，其文乃讫。于是题之树叶，号曰《八十诵律》。是後迦叶、阿难、末田地、舍那波斯、忧波掘多，此五罗汉，次第任持。至掘多之世，有阿育王者，王在波吒梨弗多城。以因往昔见佛，遂为铁轮御世。而猜忌不忍，在政苛虐，焚荡经书。害诸得道。其後易心归信，追悔前失，远会应真，更集三藏。于是互执见闻，各引师说。依据不同，遂成五部，而所制轻重，时或不同，开庶废立，不无小异。皆由如来往昔，善应物机，或随人随根，随时随国，或此处应开，馀方则制，或此人应制，馀者则开。五师虽同取佛律，而各据一边，故篇聚或时轻重，纲目不无优降。依之修学，并能得道。故如来在世，有梦《叠毛》因缘，已悬记经律应为五部。《大集经》云：「我灭度後，遗法分为五部。颠倒解义，隐覆法藏，名昙无鞠多，即昙无德也。读诵外书，受有三世，善能问难，说一切性，皆得受戒，名萨婆，即萨婆多也。说无有我，轻诸烦恼，名迦叶毗，说有我不说空，名婆蹉富罗。以广博遍览五部，名摩诃僧□，善男子。如是五部，虽名别异，而皆不妨诸佛法界，及《大涅□》，又《文殊师利问经》云：我涅□後百年，当有二部起。一摩诃僧□，二大众。老少同会共菩萨会出律也。从此部流散，更生七部。二者体毗履部，纯老宿共会出律也？从此部流散，更生十一部。故彼经偈云：十八及二本，悉从大乘出。无是亦无非，我说未来起。又执见不同，传中亦有十八部，而名字小异，故以五部为根本。从萨婆多部生四部，弥沙塞生一部，迦叶毗生二部。并是佛泥洹後，二百年内，僧□生六部，流传至四百年中，昙无德生五部。经中或时止道五师者，举其领袖而言，或时十八二十，则通列异论也。自大教东传，五部皆度。始弗若多罗诵出十诵梵本，罗什译为晋文未竟多罗化焉。後昙摩流支又诵出所馀，什译都竟。昙无德部佛陀耶舍所翻，即四分律也。摩诃僧□部及弥沙塞部，并法显得梵本。佛驮跋陀罗译出《僧□律》佛驮什译出，弥沙塞部，《即五分律》也。迦叶毗部或言梵本已度，未被翻译。其《善见》摩得勒伽，《戒因缘》等，亦律之枝属也。虽复诸部皆传，而《十诵》一本，最盛东国，以昔卑摩罗叉律师、本西土元匠，来入关中，及往荆陕，皆宣通《十诵》，盛见《宗录》。昙猷亲承音旨，僧业继踵宏化。其间璩俨隐荣等，并祖述猷业，列奇宋代。而皆依文作解，未甚钻研。其後智称律师，竭有深思。凡所披释，并开拓开户，更立科目。齐梁之间，号称命世，学徒传记，于今尚焉。夫慧资于定，定资于戒，故戒定慧吕义次第故，当知入道即以戒律为本，居俗则以礼义为先。《礼记》云：道德仁义，非礼不成，教训正俗，非礼不备。经云：戒为平地，众善由生。三世佛道，藉戒方住。故神解五法，制使先知斩草三根，不可可识。然後定慧法门，以次修学。而谬执之徒，互生异论。偏于律者，则言戒律为指事，数论虚诞。薄知篇众名目，便言解及波离。止能漉水翻囊，已谓行齐罗汉。唯我曰僧，馀皆木想。此则自赞毁他，功不赎过。我慢矜高，盖斯谓也。偏于数论者，则言律部为偏分，数论为通方。于是扈背毗尼，专重阴入，得意便行，曾莫拘碍。谓言地狱不烧智人，镬荡不煮般若。此皆操之失柄，还以自伤，相鼠看羊，岂非斯谓。（《高僧传》十一）



△忘身论

夫有形之所贵者身也，情识之所贵者命也。是故餐脂饮血，乘肥衣轻，欲其怡怿也。饵术含丹，防生养性，欲其寿考也。至如析一毛以利天下，则吝而弗为，撤一餐以续馀命，则惜而不与。此其弊过矣，自有宏知达见，遗己赡人，体三界为长夜之宅，悟四生为梦幻之境。精神逸乎蜚羽，形骸滞于瓶谷。是故摩顶至足，曾不介心。国城妻子，舍若遗芥。今之所论，盖其人也。僧群止为一鸭，而绝水以亡身。僧富止救一童，而画腹以全命。法进割肉以啖人。昙称自喂于灾虎。斯皆尚乎兼济之道，忘我利物者也。昔王子投身，功逾九劫，刳肌贸鸟，骇震三千。惟夫若人，固亦超迈高绝矣。爰次法羽至于昙弘，皆灰烬形骸，弃舍珍爱。或以情祈安养，或以愿生知足。故双桐表于房里，一馆显自空中。符瑞彪炳，与时间出。然圣教不同，开遮亦异。若是大权为物，适时而动，利现万端，非教所制。故经云，能然手足一指，乃胜国城布施。若是出家凡僧，本以威仪摄物，而今残毁形体，坏福田相。考而为谈有得有失，得在忘身，失在违戒。故龙树云：新行菩萨，不能一时备行诸度。或满檀而乖考，如王子投虎或满慧而乖慈，如检他断食等。皆由行未全美，不无盈缺。又佛说身有八万户虫，与人同气。人命既尽，虫亦俱逝。是故罗汉死後，佛许烧身，而今未死便烧，或损于虫命有失，说者或言罗汉尚入火光，夫复何怪？有言入火光者，先已舍命。用神智力，後乃自烧。然性地菩萨，亦未免报躯。或时投形火聚，或时裂体分人。当知杀虫之论，其究莫详焉。夫三毒四倒，乃生死之根栽，七觉八道，实涅□之要路。岂必燔炙形体，然後离苦。若其位邻得忍，俯迹同凡，或时为物舍身，此非言论所及。至如凡夫之徒，鉴察无广，竟知尽寿行道，何如弃舍身命。或欲邀誉一时，或欲流名万代。及临火就薪，悔怖交切。彰言既广，耻夺其操。于黾勉从事，空婴万苦，若然，非所谓也。（《高僧传》十二）



△诵经论

讽诵之利大矣，而成其功者希焉。良由总持难得，忄昏忘易生。如经所说，止复一句一偈，亦是圣所称美。是以昙邃通神于石坞，僧生感卫于空山，道□临危而获济，慧庆将没而蒙全。斯皆实德内充，故使徵应外启。经云：六牙降室，四王卫座，岂曰虚哉。若乃凝寒靖夜，朗月长宵，独处闲房，吟讽经典，音吐遒亮，文字分明足使幽显忻踊，精神畅悦，所谓歌诵法言，以此为音乐者也。（《高僧传》十二）



△兴福论

昔优填初刻□檀，波斯始铸金质。皆现写真容，工图妙相故能流光动瑞，避席施虔。爰至发爪两塔，衣影二台。皆是如来在世，已见成轨。自收迹河边，□维林外，八王请分，还国起塔。及瓶灰二所，于是十刹兴焉。其生处得道，说法涅□肉结顶骨，四牙双迹，钵杖唾壶，泥洹僧等，皆树塔勒铭，标揭神异。尔後百有馀年，阿育王遣使浮海，坏撤诸塔，分取舍利。还值风潮，颇有遗落。故今海族之中，时或遇者，是後八万四千，因之而起。育王诸女，亦次发净心，并镌石□金，图写神状。至能浮江泛海，影化东川，虽复灵迹潜通，而未彰视听。及蔡□、秦景，自西域还至，始传尽《叠毛》释迦。于是凉台寿陵，并图其相。自兹厥後，形像塔庙，与时竞列。洎于大梁，遗光奥盛。夫法身无像，因感故形，感见有参差，故形应有殊别。若乃心路苍茫，则真仪隔化，情志慊切，则木石开心。故刘殷至孝诚感，釜庾为之生铭，丁兰温靖竭诚，木母以之变色，鲁阳回戈而日返，杞妇下泪而城崩。斯皆隐恻入其性情，故使徵祥照乎耳目。至如慧达招光于刹杪，慧力感瑞于塔基，慧受申诚于浮木，僧慧显证于移灯，洪亮并忘形于铸像，意献皆尽命于伽蓝。法献专志于牙骨，竟陵为之通感，僧护蓄抱于石城，南平以之获应。近有光宅丈九，显曜京畿。宋帝四铄而不成，梁皇一冶而形备，妙相踊而无亏，瑞铜少而更足。故知道藉人弘，神由物感，岂曰虚哉。是以祭神如神在，则神道交矣。敬像如敬佛，则法身应矣。故入道必以智慧为本，智慧必以福德为基。譬犹鸟备二翼，一举万寻，车足两轮，一驰千里，岂不勤哉，岂不勖哉。（《高僧传》十三）



△经师论

夫篇章之作，盖欲伸畅怀抱，褒述情志。咏歌之作，欲使言味流靡，辞韵相属。故《诗序》云：情动于中，而形于言。言之不足，故咏歌之也。然东国之歌也，则结韵以成咏；西方之赞也，则作偈以和声。虽复歌赞为殊，而并以协谐锺律，符靡宫商，方乃奥妙。故奏歌于金石，则谓之以为乐；赞法于管弦，则称之以为呗。夫圣人制乐，其德四焉，感天地，通神明，安万民，成性类。如听呗，亦其利有五，身体不疲，不忘所忆，心不懈倦，音声不怀，诸天欢喜。是以般遮弦歌于石室，请开甘露之初门，净居舞颂于双林，奉报一化之恩德。其间随时赞咏，亦在处成音。至如亿耳细声于宵夜，提婆□响于梵宫。或令无相之旨，奏于篪笛之上，或使本行之音，宣于竽瑟之下。并皆抑扬通感，佛所称赞，故《咸池》《韵武》，无以匹其工，《激楚》《梁尘》，无以较其妙。自大教东流，乃译文者众，而传声盖寡。良由梵音重复，汉语单奇。若用梵音以咏汉语，则声繁而偈迫；若用汉曲以咏梵文，则韵短而辞长。是故金言有译，梵响无授。始有魏陈思王曹植，深爱声律，属意经音。既通般遮之瑞响，又感渔山之神制。于是删治《瑞应本起》，以为学者之宗。传声则三千有馀，在契则四十有二。其后帛桥、支□，亦云祖述陈思，而爱好通灵，别感神制，裁变古声，所存止一千而已。至石勒建平中，有天神降于安邑厅事，讽咏经音，七日乃绝。时有传者，并皆讹废。逮宋齐之间，有昙迁、僧辩、太傅、文宣等，并殷勤嗟咏，曲意音律，撰集异同，斟酌科例，存仿旧法，正可三百馀声。自兹厥後，声多散落。人人致意，补缀不同。所以师师异法，家家各制。皆由昧乎声旨，莫以裁正。夫音乐感动，自古而然。是经玄师梵唱，赤鹰爱而不移；比丘流响，青鸟悦而忘翥。昙凭动韵，犹令象马□卷局；僧辩折调，尚使鸿鹤停飞。量人虽复浅深，筹感抑亦次焉。故夔击石拊石，则百兽率舞，箫韵九成，则凤凰来仪。鸟兽且犹致感，况乃人神者哉。但转读之为懿，贵在声文两得。若唯声而不文，则道心无以得生。若唯文而不声，则俗情无以得入。故经言，以微妙音歌叹佛德，斯之谓也。而顷世学者，裁得首尾馀声，便言擅名当世。经文起尽，曾不措怀。或破句以全声，或分文以足韵。岂唯声之不足，亦乃文不成诠。听者唯增恍惚，闻之但益睡眠。使夫八真明珠，未掩而藏曜，百味淳乳，不浇而自薄，哀哉。若能精达经旨，洞晓音律。三位七声，次而无乱，五言四句，契而莫爽，其间起掷荡举，平折放杀，游飞却转，反叠娇弄。动韵则揄靡弗穷，张喉则变态无尽。故能炳发八音，光扬七善。壮而不猛，凝而不滞；弱而不野，刚而不锐，清而不扰，浊而不蔽。谅足以超畅微言，怡养神性，故听声可以娱耳，聆语可以开襟。若然，可谓梵音深妙，令人乐闻者也。然天竺方俗，凡是歌咏法言，皆称为呗。至于此土，咏经则称为转读，歌赞则号为梵音。昔诸天赞呗，皆以韵入弦管。五众既与俗违，故宜以声曲为妙。原夫梵呗之起，亦肇自陈思。始著《太子颂》及《ㄦ颂》等，因为之制声。吐纳抑扬，并法神授。今之皇皇顾惟，盖其风烈也。其後居士支谦，亦传梵呗三契，皆湮没不存。世有共议一章，恐或谦之馀则也。唯康僧会所造《泥洹》梵呗，于今尚传。即敬谒一契，文出双卷《泥洹》，故曰泥洹呗也。爰至晋世，有生法师，初传觅历。今之行地印文，即其法也。□公所造六言，即大慈哀愍一契，于今时有作者。近有西凉州呗，源出关右，而流于晋阳，今之面如满月是也。凡此诸曲，并制出名师。後人继作，多所讹漏。或时沙弥小儿，互相传校。畴昔成规，殆无遗一。惜哉，此既同是声例，故备之论末。（《高僧传》十三）



△唱导论

唱导者，盖以宣唱法理，开导众心也。昔佛法初传，于时齐集，止宣唱佛名，依文致礼。至中宵疲极，事资启悟，乃别请宿德，升座说法。或杂序因缘，或傍引譬喻。其後庐山释慧远，道业贞华，风才秀发。每至齐集，辄自升高座，躬为导首。光明三世因果，却辩一斋大意，後代传受，遂成永则。故道照、昙颍等十有馀人，并骈次相师，各擅名当世。夫唱导所贵，其事四焉，谓声、辩、才、博，非声则无以警众，非辩则无以适时，非才则言无可采，非博则语无依据。至若响韵锺鼓，则四众惊心，声之为用也。辞吐俊发，适会无差，辩之为用也。绮制雕华，文藻横逸，才之为用也。商榷经论，采撮书史，博之为用也。若能善兹四事，而适以人时。如为出家五众，则须切语无常，苦陈忏悔。若为君王长者，则须兼引俗典，绮综成辞。若为悠悠凡庶，则须指事造形，直谈闻见。若为山民野处，则须近局言辞，陈斥罪目。凡此变态，与事而兴，可谓知时知众，又能善说。虽然，故以恳切感人，倾诚动物，此其上也。昔草创高僧，本以八科成传，却寻经道二伎，虽于道为末，而悟俗可崇。故加此二条，足成十数。何者？至如八关初夕，旋绕周行，烟盖停氛，灯帷靖□，四众专心，叉指缄嘿，尔时导师，则擎炉慷慨，含吐抑扬，辩出不穷，言应无尽。谈无常，则令心形战栗，语地狱则使怖泪交零。徵昔因，则如见往业，核当果，则巳示来报。谈怡乐，则情抱悦，叙哀戚则洒润含酸。于是阖众倾心，举堂恻怆。五体输席，碎首陈哀，各各弹指。人人唱佛。爰及中宵後夜，锺漏将罢。则言星河易转，胜集难留。又使遑迫怀抱，载盈恋慕。当尔之时，导师之为用也。其间经师转读，事见前章。皆以赏悟适时，拔邪立信。其有一分可称，故编高僧之末。若夫综习未广，谙究不长。既无临时捷辩，必应遵用本。然才非己出，制自他成。吐纳宫商，动见纰缪，其中传写讹误，亦皆依而宣唱，致使鱼鲁淆乱，鼠璞相疑，或时礼拜中间，忏疏忽至。既无宿蓄，耻欲屈头，临时抽造，謇荆棘难辩。意虑荒忙，心口乖越，前语既久，後语未就。抽衣謦咳，示延时节，列席寒心，观徒启齿。施主失应时之福，众僧乖古佛之教。既绝生善之萌，□增戏论之惑。始获滥吹之讥，终致代匠之咎。若然，岂高僧传之谓耶。（《释藏驱》七，《高僧传》十三。）





卷七十四




◎释氏（四）



◎　释明彻

明彻俗姓夏，吴郡钱塘人。齐永明中受学僧□，随出扬都，住建初寺，後往荆州。天监初还都，二宫供养。



◇　将卒上武帝表告辞

因果深明，倚伏寄追，明彻虽复愚短，忝窥至籍，将谢之间，岂复遗吝？但知恩知庆，辄欲言之。明彻本出东荒，贱民而巳，微有善识，得厕释门，契阔少年，绸缪元觉。虽未能体道，彻得善性，运来不辍，遇会昌时。遂亲奉御筵，提携法席，且仁且训，备沐恩奖，恒愿舒展丹诚，奉扬慈化，岂意报穷？便归尘土，仰恋圣世，何可而言。特愿陛下永劫永住，益荫无涯，具足庄严，道场训物，天垂海外，同为净土，胜果遐流，雍容远集。明彻以奉值之庆，论道之善，脱亿代还生，犹冀奉觐，惟生惟死，俱希济拔，临尽之间。忽忽如梦。虽欲申心，心何肯尽，不胜悲。哀之诚，谨遣表以闻。（《绩高僧》传八）



◎　释宝唱

宝唱俗姓岑，吴郡人。师事僧□，齐建武中入闽，天监中还京，往新安寺，又住庄严寺，有《名僧传》三十卷。



◇　经律异相序

如来应迹投缘，随机阐教，兼被龙鬼、匪直天人，化启□陈，道终须跋。文积巨万，简累大千，自西徂东，羌难得而究也。若乃刘向校书，玄言久蕴，汉明感梦，灵证弥彰。自兹厥後，翻译相继，三藏奥典，虽已略周，九部杂言，通未区集。皇帝同契等觉，比德遍知，大弘经教，并利法俗，广延博古，旁采遗文。于是散偈流章，往往复出，今之所获，盖亦多矣。圣旨以为像正浸末，信乐弥衰，文句浩漫，鲜能该洽。以天监七年敕释僧□等备钞众典，显证深文，控会神宗，辞略意晓，于钻求者，已有太半之益。但希有异相，犹散众篇，难闻秘说，未加标显。又以十五年敕宝唱钞经律要事，皆使以类相从。今览者易了。又敕新安寺释僧豪兴皇寺释法生等相助检读。于是博综经籍，搜采秘要，上询宸虑，取则成规。凡为五十卷，又目录五卷，分为五帙，名为《经律异相》。将来学者，可不劳而博矣。（《释藏》路一）





◇　名僧传序

夫深求寂灭者，在于视听之表；改乎心行者，弥须丹青之工。是知万象森罗，立言之不可以已者也。大梁之有天下也，威加赤县，功济苍生。皇上化范九畴，神游八正，顶戴法桥，服膺甘露。窃以外典鸿文，布在方册。九品六艺，尺寸罔遗。而沙门净行，独无纪述，玄宗敏德，名绝终古。拥叹长怀，靡兹永岁，律师僧□，道心贞固，高行超邈，著述诸纪，振发弘要，宝唱不敏，豫班二落，礼诵馀日，捃拾遗漏。（《释藏》毂一，《续高僧传》一。）



◇　名僧传後序

岂敢为僧之董狐，庶无曲笔耳。（同上）





◇　比丘尼传序

原夫贞心亢志，奇操异节，岂唯体率由于天真，抑亦励景行于仰止。故曰希颜之士，亦颜之俦，慕骥之马，亦骥之乘。斯则风烈英徽，流芳不绝者也。是以握笔怀铅之客，将以语厥方来。比事记言之士，庶其劝诫，後世，故虽欲忘言，斯不可已也。昔大觉应乎罗卫，佛日显于阎浮。三界归依，四生向慕，比丘尼之兴，发源于爱道。登地证果，仍世不绝，列之法藏，如日经天，自拘尸灭影，双树匿迹，岁历晖联，陵夷讹紊。于是时浇信谤，人或存亡，微言兴而复废者，不肖乱之也。正法替而复隆者，贤达雉之也。像法东流，净检为首，绵载数百，硕德系兴，善妙净圭，穷苦行之节，法辨僧果，尽禅观之妙。至若僧端僧基之立志贞固，妙相法令之弘震旷远，若此之流，往往间出，并渊深岳峙，金声玉震，实惟叔叶之贞干，季绪之四依也。夫年代推移，清规稍远，英风将范于千载，志事未集乎方册。每怀慨叹，其岁久矣。始乃博采碑颂，广搜记集，或讯之传闻，或访之故老。诠叙始终，为之立传。起晋咸和，旋梁普通。凡六十五人，不尚繁华，务存要实。庶乎求解脱者，勉思齐之德，而寡见庸疏，或有遗漏，博雅君子，箴其阙焉。（释藏功五。）



◎　释法云

法云俗姓周，义兴阳羡人，住庄严寺。天监中为光禅寺大僧正，终大通初。



◇　上昭明太子启请开讲

释法云启：殿下以生知丰识，精义入神，自然胜辨，妙谈出俗。每一往复，阖筵心醉，真令诸天赞善，实使释梵雨华。贫道虽幼知向方，而长无成业。□之滥吹圣明，而识堑无退者，岂不愿餐幽致敬，敢祈仰者，诚在希闻妙说。今猥蒙启旨，未许群情，退思轻脱，用深悚惧。渴仰有实，饥虚非假，循思检愿，重以祈闻。惟希甘露当开，用得永祛鄙吝，伏愿四弘本誓，曲允三请，殷勤谨启。（《广宏明集》二十一）



◇　奉敕难范缜《神灭论》与王公朝贵书

主上答臣下审《神灭论》。今遣相呈，夫神妙寂寥，可知而不可说，义经丘而未晓，理涉旦而犹昏。主上凝天照本，袭道赴机，垂答臣下，旨训周密。孝享之礼既彰，桀怀曾史之慕。三世之言复阐，纣协波仑之情。预非草木，谁不歌叹，希同挹风猷，共加弘赞也。释法云呈。（《宏明集》十，《续高僧传》六。）



◇　奉敕答神灭论与沈约书。（《宏明集》作《与公王朝贵书》）

主上答臣下审《神灭论》。今遣相呈，夫神妙寂寥可知而不可说，义经丘而未晓，理涉旦而犹昏。至上凝天照本，袭道赴机，垂答臣下，旨训周密。孝享之礼既彰，桀怀曾史之慕。三世之言复阐，纣忄□彼论之情，预非草木，谁不□欷，同挹风猷，共加宏赞也。（《续高僧传》六）



◎　释智藏

智藏本名净藏，吴人，天监末居钟山开善寺。



◇　辞会启

夙昔顾省，心或不调，欲依佛一语，于空闲自制。而从缘流，二十馀载，在乎少壮。故可推斥。今既老病，身心俱灭。若复退一毫，便不堪自课。故愿言静处，少自荣卫，非敢傲世求名，从闲自诞。特是常人近情，惧前途之已迫耳。（《续高僧传》六）



◎　释僧顺

僧顺，未详。（案，《宏明集》编于刘勰《灭惑论》後。）



◇　释三破论（十九条



◇　本论道士假张融作）

论曰：泥洹是死，未见学死而得长生，此灭种之化也。释曰：夫生生之厚，至于无生，则张毅单豹之徒，是其匹矣。是以儒家云，人莫不爱其死，而患其生。老氏云：「及吾无身，吾有何患。庄周亦自病痛其一身。此三者，圣达之流，区以生为患。夫欲求无生，莫若泥洹，泥洹者，无为之妙称。谈其迹也，则有王宫双树之文；语其实也，则有常住常乐之说。子方轮回五道，何由闻涅□之要；或有三盲摸象，得象耳者。争云：象如{□欺}箕，得象鼻者。争云：象如舂杵。虽获象一方，终不得全象之实。子说泥洹是死，真摸象之一盲矣。

论云：太子不废妻使人断种。释曰：夫圣实湛然，迹有表应，太子纳妃于储贰者，盖欲示人伦之道已足，遂能弃兹大宝，忽彼恩爱耳。至如诸天夕降，白骥飞城，十号之理斯在，何妻子之可有哉！且世之孥孺，为累最深，饥寒则生于盗贼，饱暖则发于骄奢。是以厉妇夕产，急求火照，唯恐似己，复更为厉。凡夫之种，若厉产焉。经云：「一切众生，皆有佛性，仰寻此旨，则是佛种。」舍家从道，弃厉就佛，为乐为利，宁复是加。子迷于俗韵，滞于重惑，梦中之梦，何当晓哉？

论云：太子不剃头，使人落发。释曰：在家则有二亲之爱，出家则有严师之重，论其爱也，发肤为上；称其严也，翦落为难。所以就剃除而欢。若辞父母而长往者，盖欲去此烦恼，即彼无为，发肤之恋，尚或可弃。外物之徒，有何可惜哉！不轻发肤，何以遵道？不辞天属，何用严师？譬如丧服，出绍大宗，则降其本生，隆其所後。将使此子，执人宗庙之重；割其归顾之情，还本政自一期，非恩之薄，所後顿伸三年，实义之厚。《礼记》云：「出必降者，有爱我而厚，其例矣。」经云：诸天奉刀，持发上天不剃之谈，是何言也。子但勇于穿凿，怯于寻旨，相为慨然。

论云：子先出家，母後作尼，则敬其子，失礼之甚。释曰：出家之人，尊师重法，弃俗从道，宁可一概而求。且太子就学，父王致敬，汉祖善嘉令之言，以太皇为臣。魏之高贵，敬齐王於私室晋之储后。臣厥父于公庭，引此而判，则非疑矣。论云：剃头为浮图。释曰：经云，浮图者，圣瑞灵图，浮海而至，故云浮图也。吴中石佛，泛海傥来，即其事矣。今子毁图像之图，为刑屠之屠，则泰伯端委而治，故无惭德，仲雍翦发文身，从容致化。遭子今日，必罗吠声之尤；事有似而非，非而似者。外书以仲尼为圣人，内经云。尼者女也，或有谓仲尼为女子，子岂信之哉！犹如屠图之相类，亦何以殊！

论云：丧门者，死灭之门也。释曰：门者本也，明理之所出入，出入从本而兴焉。释氏有不二法门，老子有众妙之门。书云：「祸福无门」。皆是会通之林薮，机妙之渊宅。出家之人，得其义矣。丧者灭也，灭尘之劳，通神之解，即丧门也。桑当为乘，字之误耳。乘门者，即大乘门也。烦想既灭，遇物斯乘。故先云灭门，末云乘门焉。且八万四千，皆称法门，奚独丧桑二门哉？

论云：胡人不信虚无，老子入关，故作形像之化也。释曰：原夫形像始立，非为教本意，当由灭度之後，系恋罔己，旃檀香像，亦有明文。且仲尼既卒，三千之徒，永言兴慕。以有若之貌，最似夫子，坐之讲堂之上。令其说法，门徒谘仰，与往日不殊。曾参勃然而言曰：「子起，此非子之座。」推此而谈，思仰可知也。罗什法师生自殊方，聪敏渊博，善谈法相，襁负佛经，流布关辅。诠以真俗二名，验以境照双寂，振无为之高风，激玄流于未悟，所谓遣之至于无遣也。子谓胡人不信虚无，诚非笃论。君子且强，理有优劣，不系形像，子以形像而语，不亦攻乎异端？

论云：剃头本不求佛，为服凶胡。今中国人士，不以正神自训，而取顽胡之法。释曰：夫六戎五狄，四夷八蛮，不识王化，不闻佛法者。譬如畜生，事均八难。方今圣主隆三五之治，阐一乘之法，天人同庆，四海诉诉，□支行喙息，咸受其赖，喘嚅之虫，自云得所。子脱不自思厝言云云，宜急缄其舌，亦何劳提耳。

论云：沙门者，沙汰之谓也。释曰：息心达源，号曰沙门。此则练神濯秽，反流归洁，即沙汰之谓也。子欲毁之，而义逾美，真可仰之弥高，钻之弥坚者也。

论云：入国破国。释曰：夫圣必缘感，无往非应，结绳以後，民浇俗薄。末代王教，扌延扬尧孔。至如沙法所沾，固助俗为化，不待刑戮而自淳，无假楚挞而取正。石主师澄而兴国，古王谘勃以隆道。破国之文，从何取说？论云：入家破家。释曰：释氏之训，父慈子孝，兄爱弟敬，夫和妻柔。备有六睦之美，有何不善？而能破家。唯闲末学道士。有赤章咒咀，发谪阴私，行坛被发。呼天叩地，不问亲疏。相亲厌杀，此即破家之法矣。

论云：入身破身。释曰：夫身之为累，甚于桎梏。老氏以形骸为粪土，释迦以三界为火宅，出家之士。故宜去奢华，弃名利，悟逆旅之难常，希寂灭之为乐。流俗之徒，反此以求全，即所谓杀生者不死，生生者不生也。近代有好名道士，自云神术过人，克期轻举，白日登天。曾未数丈，横坠于地。迫而察之，正大鸟之双翼耳。真所谓不能奋飞者也。验灭亡于即事，不旋踵而受诛。汉之张陵，诬罔贡高。呼曰米贼，亦被夷翦。入身破身，无乃角弓乎？

论曰：歌哭不同者。释曰：人哭亦哭，俗内之冥迹，临丧能歌，方外之坦情，原坏丧亲，登木而歌，孔子过而不非者，此亦是名教之一方耳。论云，不朝宗者，释曰，孔子云，儒有上不臣天子，下不事公侯。儒者俗中之一物，尚能若此，况沙门者，方外之士乎？昔伯成子高、子州支伯，但希玄慕道，似不近屑人事。

论云：剃头犯毁伤。释曰「发肤之解，具于前答，联更略而陈之。凡言不敢毁伤者，正是防其非僻，触冒宪司，五刑所加，致有残缺耳。今沙门者，服膺圣师，远求十地，剃除须发，被服法衣，立身不乖扬名，得道还度天属，有何不可？而入毁伤之义。守文之徒，未达文外之旨耳。轮扁尚不移术于其儿，子何言哉！

论云：出家者未见君子，皆是避役。释曰：噫唉，何子之难喻邪？《左传》云：言者身之文。《庄周》云：言不广不足以明道。余欲无言，其可得乎。夫出家之士，皆灵根宿固，德宇渊深，湛乎斯照，确乎不拔者也。是以其神凝，其心道，超然遐想，宇宙不能点其胸怀，澹尔无寄，尘垢何能搅其方寸，割慈亲之重恩，弃房栊之欢爱，虚室生白，守玄行禅。或头陀林野，委身馁兽，或静节蔬餐，精心无怠，将勤求十力，超登无上，解脱天罗，销散地网，兆百福于未萌，济苍生于万劫。斯实大丈夫之宏图，非吾子所得闻也。避役之谈，是何言欤？孔子《羽页》喙三尺者。虽言出于口，终不以长舌犯人。则子之喙三尺矣，何多口之为累，伤人之深哉！

论云：三丁二出，一何无缘者。释曰：无缘即是缘生，有缘即是缘有缘起，何以知其然邪？世有阖门入道，故曰缘有缘起，有生不识比后者，故曰缘无缘生。十六王子，同日出家，随父入道，是则缘之所牵。阖门顿至，何其宜出二之有哉。无缘者自就无缘中求，反诸己而已矣。子方永坠无闲，遑复论此，将不欲倒置干戈乎。若能反迷，殊副所望。

论云：道家之教，育德成国者。释曰：道有九十六种，佛为最尊，梵志之徒，盖是培□娄，假使山川之神能出云雨者，亦是有国有家之所祀焉。其云育德成国，不无多少，但广济无边，永拔涂炭。我金刚一圣，巍巍独雄。夫太极剖判之初，已自有佛；但于时众生，因缘未动，故宜且昧名称，□以言之。推三皇已上，何容都无礼易，则乾坤两卦，履豫二爻，便当与天地俱生。虽曰俱生，而名不俱出者，良由机感不发，施用未形，其理常在，其迹不著耳。中外二圣，其揆一也。故《法行》云：先遣三贤，渐诱俗教，後以佛经，革邪从正，李老之门，释氏之偏裨矣。经云：处处自说，名字不同，或为儒林之宗，国师道士；或寂漠无为，而作佛事。金□所说，合若符契。何为东西跳梁，不避高下邪？嗟乎！外道籍我智慧，赀我神力，遂欲挠乱我经文，虔刘我教训，人之无良，一至于此也。论云：道者气。释曰：夫道之名，以理为用。得其理也，则于道为备。是故沙门号曰道人，阳平呼曰道士。释圣得道之宗，彭聃居道之末；得道宗者，不待言道，而道自显，居道之末者，常称道而道不足。譬如仲尼博学，不以一事成名，游夏之徒，全以四科见目。庄周有云：生者气也，聚而为生，散而为死，就如子言。道若是气，便当有聚有散；有生有死，则子之道。是生灭法，非常住也。尝闻子道又有合气之事，愿子勿言，此真辱矣。《庄子》又云：道在屎溺之道，得非吾子合气之道乎？（《宏明集》八）



◎　释僧果

僧果，梁末龙光寺沙门。



◇　高僧传後记

右此传是会稽嘉祥寺释慧皎法师所撰。法师学通内外，精研经律。著《涅□疏》十卷，《梵网戒》等义疏，并为世轨。又撰此《高僧传》及序共十四卷，梁末承圣二年太岁癸酉，避侯景难，来至湓城，少时讲说。甲戌岁二月舍化，春秋五十有八。江州僧正慧恭为首，经营葬于庐山禅阁寺墓。时龙光寺释僧果同避难在山，遇见时事，聊记之云耳。（《高僧传》）



◎　释智恺

智恺，扬州人，梁末之岭南。

◇　大乘起信论序

夫《起信论》者，乃是至极大乘，甚深秘典，开示如理缘起之义。其旨渊弘，寂而无相，其用广大，宽廓无边，与凡圣为依，众法之本。以其文深旨远，信者至微。故于如来灭後，六百馀年，诸道乱兴，魔邪竞扇，于佛正法，毁谤不停。时有一高德沙门，名曰马鸣，深契大乘，穷尽法性，大悲内融，随机应现，愍物长迷，故作斯论。盛隆三宝，重兴佛日，起信未久，回邪入正，使大乘正典，复显于时，缘起深理，更彰于後代，迷群异见者。舍执而归依，暗类偏情之党，弃著而臻凑。自昔已来，久蕴西域。无传东夏者，良以宣译有时。故前梁武皇帝，遣聘中天竺摩伽陀国取经，并诸法师，遇值三藏拘兰难陀，译名真谛。其人少小博采，备览诸经。然于大乘，偏洞深远，时彼国王，应即移遣，法师苦辞不免。便就泛舟，与瞿昙及多侍从，并送苏合佛像□而至。未旬，便值侯景侵扰，法师秀采拥流，含珠未吐，慧日暂停，而欲还反，遂属（下有阙脱。）值京邑英贤，慧显、智韶、智恺、昙振、慧□，与假黄钺大将军大保萧公勃，以大梁承圣三年岁次癸酉九月十日，于衡州始兴郡建兴寺，敬请法师敷演大乘，阐扬秘典，示导迷徒，遂翻译斯论一卷，以明论旨。玄文二十卷，大品玄文四卷，十二因缘经雨卷，九识义章两卷，传语人天竺国月支首那等，执笔人智恺等，首尾二年方讫，马鸣冲旨，更曜于时，邪见之流，伏从正化。余虽慨不见圣，庆遇玄旨，美其幽宗、恋爱无已，不揆无闻，聊由题记，傥遇智者，赐垂改作。（《释藏邑》九）



◎　释昙斐

昙斐俗姓王，会稽剡人，住法华台寺。



◇　合微密持经记

合微密持陀邻尼总持三本

《佛说无量门微密持经》

《佛说总持经》一名《成道降魔得一切智》

此经凡有四本，三本并各二名，一本三名，备如後列。其中文句参差，或梵或汉音殊，或随义制语，各有左右，依义顺文，皆可符同，所为异处，後列得法利三乘阶级人数，及动地雨华诸天妓乐供养，多不悉备，意所未详，一本一名《无量门微密之持》，二《名成道降魔得一切智》。此一本名行于世，为常旧本。一本一名《阿难陀目亻去尼阿离陀罗尼》，二名《疾使人民得一切智》。一本一名《无端底门总持之行》，二名《菩萨降却诸魔坚固于一切智》。一本一名《出生无量门持》，二名《一生补处道行》，三名《成道降魔得一切智》。此本备明法利及动地妓乐事，四本皆各标前一名于经首，第二第三名，不以题经也。後舍利弗请名，佛说名，皆备如前列。（《出三藏记》）





