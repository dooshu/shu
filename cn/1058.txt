曹子建集 - (三国)曹植
　賦
　　東征賦（並序）
　　游觀賦
　　懷親賦（並序）
　　玄暢賦（并序）
　　幽思賦
　　節遊賦
　　感節賦
　　離思賦（并序）
　　釋思賦（并序）
　　臨觀賦
　　潛志賦
　　閑居賦
　　慰子賦
　　敘愁賦（并序）
　　秋思賦
　　九愁賦
　　娛賓賦
　　愍志賦（并序）
　　歸思賦
　　靜思賦
　　感婚賦
　　出婦賦
　　洛神賦（并序）
　　愁霖賦（二首）
　　喜霽賦
　　登臺賦
　　九華扇賦（并序）
　　寶刀賦（并序）
　　車渠碗賦
　　迷迭香賦
　　大暑賦
　　神龜賦（并序）
　　白鶴賦
　　蟬賦
　　鸚鵡賦
　　鹖賦（并序）
　　離繳雁賦（并序）
　　鷂雀賦
　　蝙蝠賦
　　芙蓉賦
　　酒賦（并序）
　　槐賦
　　植橘賦
　詩
　　公宴
　　侍太子坐
　　七哀
　　七哀（七解晉曲所奏）
　　鬬雞
　　元會
　　送應氏（二首）
　　雜詩（六首）
　　喜雨
　　離友（並序）
　　應詔
　　贈徐幹
　　贈丁儀
　　贈王粲
　　贈丁儀、王粲
　　贈白馬王彪（並序）
　　贈丁廙
　　朔風
　　矯志
　　閨情（二首）
　　三良
　　責躬
　　情
　　妬
　　芙蓉池
　　雜詩
　　言志
　樂府
　　箜篌引
　　昇天行（二首）
　　仙人篇
　　妾薄命（二首）
　　白馬篇
　　名都篇
　　薤露行
　　豫章行（二首）
　　美女篇
　　豔歌
　　遊仙
　　五遊詠
　　樑甫行
　　丹霞蔽日行
　　怨歌行
　　善哉行
　　君子行
　　平陵東
　　苦思行
　　遠遊篇
　　吁嗟篇
　　鰕䱇篇
　　種葛篇
　　浮萍篇
　　惟漢行
　　當來日大難
　　野田黃雀行
　　門有萬里客行
　　桂之樹行
　　當牆欲高行
　　當欲遊南山行
　　當事君行
　　當車已駕行
　　飛龍篇
　　盤石篇
　　驅車篇
　頌 贊 銘
　　皇子生頌
　　玄俗頌
　　母儀頌
　　明賢頌
　　孔子廟頌
　　學官頌（並序）
　　社頌（並序）
　　宜男花頌
　　冬至獻襪履頌
　　庖犠贊
　　女媧贊
　　神農贊
　　黃帝贊
　　少昊贊
　　顓頊贊
　　帝嚳贊
　　帝堯贊
　　帝舜贊
　　夏禹贊
　　殷湯贊
　　湯禱桑林贊
　　周文王贊
　　周武王贊
　　周公贊
　　周成王贊
　　漢高帝贊
　　漢文帝贊
　　漢景帝贊
　　漢武帝贊
　　姜嫄、簡狄贊
　　班婕妤贊
　　禹妻贊
　　吹雲贊
　　赤雀贊
　　巢父贊
　　卞隨贊
　　商山四皓贊
　　三鼎贊
　　承露盤銘（並序）
　　寶刀銘
　章 表 令
　　改封陳王謝恩章
　　封二子為公謝恩章
　　謝初封安鄉侯表
　　謝妻改封表
　　自試表
　　謝賜柰表
　　求自試表（二首）
　　諫伐遼東表
　　獻璧表
　　獻文帝馬
　　上牛表
　　謝鼓吹表
　　求通親親表
　　慶文帝受禪章
　　慶文帝受禪章
　　上卞太后誄表
　　上責躬詩表
　　龍見表
　　冬至獻襪頌表
　　上先帝賜鎧表
　　黃初五年令
　　黃初六年令
　文 詠 序 書 誄 哀辭
　　誥咎文（並序）
　　釋愁文
　　七（並序）
　　九詠
　　柳頌序
　　與司馬仲達書
　　與楊德祖書
　　與吳季重書
　　任城王誄（並序）
　　大司馬曹休誄
　　光祿大夫荀侯誄
　　平原懿公主誄
　　武帝誄（並序）
　　文帝誄（並序）
　　卞太后誄（並序）
　　王仲宣誄（並序）
　　金瓠哀辭（並序）
　　行女哀辭（並序）
　　仲雍哀辭
　論 說
　　漢二祖優劣論
　　魏德論
　　相論
　　辯道論
　　令禽惡鳥論
　　籍田說
　　髑髏說








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　










曹子建集 - (三国)曹植




本曹魏作品在全世界都屬於公有領域，因為作者逝世已經遠遠超過100年。


賦


東征賦（並序）


建安十九年，王師東征吳寇，余典禁兵，衛宮省。然神武一舉，東夷必克，想見振旅之盛，故作賦一篇。

登城隅之飛觀兮，望六師之所營。

幡旗轉而心異兮，舟楫動而傷情。

顧身微而任顯兮，愧責重而命輕。

嗟我愁其何爲兮，心遙思而懸旌。

師旅憑皇穹之靈佑兮，亮元勳之必舉。

揮朱旗以東指兮，橫大江而莫御。

循戈櫓於清流兮，氾雲梯而容與。

禽元帥於中舟兮，振靈威於東野。





游觀賦


靜閒居而無事，將游目以自娛。

登北觀而啟路，涉雲際之飛除。

從熊羆之武士，荷長戟而先驅。

罷若雲歸，會如霧聚。

車不及回，塵不獲舉。

奮袂成風，揮汗如雨。





懷親賦（並序）


濟陽南澤，有先帝故營，遂停駕，造斯賦焉。

獵平原而南騖，覩先帝之舊營。

步壁壘之常制，識旌旗之所停。

在官曹之典列，心髣髴於平生。

回驥首而永游，赴修途以尋遠。

情眷戀而顧懷，魂須臾而九反。





玄暢賦（并序）


夫富者非財也，貴者非寶也。或有輕爵祿而重榮聲者，或有反性命而以徇功名者。是以孔老異旨，楊墨殊義。聊作斯賦，名曰《玄暢》。庶以陶神知機，摛理表微。

夫何希世之大人，罄天壤而作皇。

該仁聖之上義，據神位以統方。

補五帝之漏目，綴三代以維綱。

僥余生之倖祿，遘九二之嘉祥。

上同契於稷卨，降合穎於伊望。

思薦寶以繼佩，怨和璞之始鐫。

思黃鐘以協律，怨伶夔之不存。

嗟所圖之莫合，悵蘊結而延佇。

希鵬舉以摶天，蹶青雲而奮羽。

舍余駟而改駕，任中才之展禦。

望前軌而致策，顧後乘而安驅。

匪逞邁之短脩，取全貞而保素。

弘道德以為宇，築無怨以作藩。

播慈惠以為圃，畊柔順以為田。

不愧景而慚魄，信樂天之何欲。

逸千載而流聲，超遺黎而度俗。





幽思賦


倚高臺之曲隅，處幽僻之閑深。

望翔雲之悠悠，羌朝霽而夕陰。

顧秋華而零落，感歲暮而傷心。

觀躍魚於南沼，聆鳴鶴於北林。

搦素筆而慷慨，揚大雅之哀吟。

仰清風以嘆息，寄余思於悲絃。

信有心而在遠，重登高以臨川。

何余心之煩錯，寧翰墨之能傳。





節遊賦


覽宮宇之顯麗，實大人之攸居。

建三臺於前處，飄飛陛以淩虛。

連雲閣以遠徑，營觀榭於城隅。

亢高軒以迥眺，緣雲霓而結疏。

仰西嶽之崧岑，臨漳滏之清渠。

觀靡靡而無終，何眇眇而難殊。

亮靈后之所處，非吾人之所廬。

於是仲春之月，百卉叢生。

萋萋藹藹，翠葉朱莖。

竹林青蔥，珍果含榮。

凱風發而時鳥讙，微波動而水蟲鳴。

感氣運之和順，樂時澤之有成。

遂乃浮素蓋，禦驊騮，

命友生，攜同儔。

誦風人之所歎，遂駕言而出遊。

步北園而馳騖，庶翺翔以寫憂。

望洪池之滉瀁，遂降集乎輕舟。

沉浮蟻於金罍，行觴爵於好求。

絲竹發而響厲，悲風激於中流。

且容與以盡觀，聊永日而忘愁。

嗟羲和之奮策，怨曜靈之無光。

念人生之不永，若春日之微霜。

諒遺名之可紀，信天命之無常。

愈志蕩以淫遊，非經國之大綱。

罷曲宴而旋服，遂言歸乎舊房。





感節賦


攜友生而遊觀，盡賓主之所求。

登高墉以永望，冀消日以忘憂。

欣陽春之潛潤，樂時澤之惠休。

望候雁之翔集，想玄鳥之來遊。

嗟征夫之長勤，雖處逸而懷愁。

懼天河之一回，沒我身乎長流。

豈吾鄉之足顧，戀祖宗之靈丘。

惟人生之忽過，若鑿石之未燿。

慕牛山之哀泣，懼平仲之我笑。

折若華之翳日，庶朱光之長照。

願寄軀於飛蓬，乘陽風之遠飄。

亮吾志之不從，乃拊心以嘆息。

青雲鬱其西翔，飛鳥翩而止匿。

欲縱體而從之，哀余身之無翼。

大風隱其四起，揚黃塵之冥冥。

鳥獸驚以求群，草木紛其揚英。

見遊魚之涔灂，感流波之悲聲。

內紆曲而潛結，心怛惕以中驚。

匪榮德之累身，恐年命之早零。

慕歸全之明義，庶不忝其所生。





離思賦（并序）


建安十六年，大軍西討馬超，太子留監國，植時從焉。意有憶戀，遂作離思之賦。

在肇秋之嘉月，將曜師而西旗。

余抱疾以賓從，扶衡軫而不怡。

慮征期之方至，傷無階以告辭。

念慈君之光惠，庶沒命而不疑。

欲畢力於旌麾，將何心而遠之。

願我君之自愛，為皇朝而寶己。

水重深而魚悅，林修茂而鳥喜。





釋思賦（并序）


家弟出養族父郎中，伊余以兄弟之愛，心有戀然，作此賦以贈之。

彼朋友之離別，猶求思乎白駒。

況同生之義絕，重背親而為疏。

樂鴛鴦之同池，羨比翼之共林。

亮根異其何戚，痛別幹之傷心。





臨觀賦


登高墉兮望四澤，臨長流兮送遠客。

春風暢兮氣通靈，草含幹兮木交莖。

丘陵崛兮松柏青，南園薆兮果載榮。

樂時物之逸豫，悲余志之長違。

嘆《東山》之愬勤，歌《式微》以詠歸。

進無路以效公，退無隱以營私。

俯無鱗以遊遁，仰無翼以飜飛。





潛志賦


潛大道以遊志，希往昔之遐烈。

矯貞亮以作矢，當苑囿之呈藝。

驅仁義以為禽，必信中而後發。

退隱身以滅跡，進出世而取容。

且摧剛而和謀，接處肅以靜恭。

亮知榮而守辱，匪徇天以為通。





閑居賦


何吾人之介特，去朋匹而無儔。

出靡時以娛志，入無樂以銷憂。

何歲月之若騖，復民生之無常。

感陽春之發節，聊輕駕之遠翔。

登高丘以延企，時薄暮而起雨。

仰歸雲以載奔，遇蘭蕙之長圃。

冀芬芳之可服，結春蘅以延佇。

入虛廊之閑館，步生風之廣廡。

踐密邇之修除，即蔽景之玄宇。

翡鳥翔於南枝，玄鶴鳴於北野。

青魚躍於東沼，白鳥戲於西渚。

遂乃背通谷，對淥波，

藉文茵，翳春華。

丹轂更馳，羽騎相過。





慰子賦


彼凡人之相親，小離別而懷戀。

況中殤之愛子，乃千秋而不見。

入空室而獨倚，對孤幃而切嘆。

痛人亡而物在，心何忍而復觀。

日晼脕而既沒，月代照而舒光。

仰列星以至晨，衣沾露而含霜。

惟逝者之日遠，愴傷心而絕腸。





敘愁賦（并序）


時家二女弟，故漢皇帝聘以為貴人。家母見二弟愁思，故令予作賦曰：

嗟妾身之微薄，信未達乎義方。

遭母氏之聖善，奉恩化之彌長。

迄盛年而始立，修女職於衣裳。

承師保之明訓，誦六列之篇章。

觀圖像之遺形，竊庶幾乎英皇。

委微軀於帝室，充末列於椒房。

荷印紱之令服，非陋才之所望。

對床帳而太息，慕二親以增傷。

揚羅袖而掩涕，起出戶而仿徨。

顧堂宇之舊處，悲一別之異鄉。





秋思賦


四節更王兮秋氣悲，

遙思惝恍兮若有遺。

原野蕭條兮煙無依，

雲高氣靜兮露凝衣。

野草變色兮莖葉稀，

鳴蜩抱木兮雁南飛。



歸室解裳兮步庭前，

月光照懷兮星依天。

居一世兮芳景遷，

松喬難慕兮誰能仙。

長短命也兮獨何怨。





九愁賦


嗟離思之難忘，心慘毒而含哀。

踐南畿之末境，越引領之徘徊。

眷浮雲以太息，願攀登而無階。

匪徇榮而愉樂，信舊都之可懷。

恨時王之謬聽，受奸枉之虛辭。

揚天威以臨下，忽放臣而不疑。

登高陵而反顧，心懷愁而荒悴。

念先寵之既隆，哀後施之不遂。

雖危亡之不豫，亮無遠君之心。

刈桂蘭而秣馬，舍余車於西林。

願接翼於歸鴻，嗟高飛而莫攀。

因流景而寄言，響一絕而不還。

傷時俗之趨險，獨悵望而長愁。

感龍鸞而匿跡，如吾身之不留。

竄江介之曠野，獨眇眇而泛舟。

思孤客之可悲，湣予身之翩翔。

豈天監之孔明，將時運之無常。

謂內思而自策，筭乃昔之愆殃。

以忠言而見黜，信無負於時王。

俗參差而不齊，豈毀譽之可同。

競昏瞀以營私，害予身之奉公。

共朋黨而妒賢，俾予濟乎長江。

嗟大化之移易，悲性命之攸遭。

愁慊慊而繼懷，惟慘慘而情挽。

曠年載而不回，長去君兮悠遠。

禦飛龍之蜿蜿，揚翠霓之華旌。

絕氣霄而高騖，飄弭節於天庭。

披輕雲而下觀，覽九土之殊形。

顧南郢之邦壤，鹹蕪穢而倚傾。

驂盤桓而思服，仰禦驤以悲鳴。

紆予袂而收涕，仆夫感以失聲。

履先王之正路，豈淫徑之可遵。

知犯君之招咎，恥幹媚而求親。

顧旋復之無泬，長自棄於遐濱。

與麋鹿以為群，宿林藪之葳蓁。

野蕭條而極望，曠千里而無人。

民生期於必死，何自苦以終身。

寧作清水之沈泥，不為濁路之飛塵。

踐蹊隧之危阻，登岧峣之高岑。

見失群之離獸，覿偏棲之孤禽。

懷憤激以切痛，若回刃之在心。

愁戚戚其無為，遊綠林而逍遙。

臨白水以悲嘯，猿驚聽而失條。

亮無怨而棄逐，乃余行之所招。





娛賓賦


遂衎賓而高會兮，丹幃曄以四張。

辦中廚之豐膳兮，作齊鄭之妍倡。

文人騁其妙說兮，飛輕翰而成章。

談在昔之清風兮，總賢聖之紀綱。

欣公子之高義兮，德芬芳其若蘭。

揚仁恩於白屋兮，逾周公之棄餐。

聽仁風以忘憂兮，美酒清而肴甘。





愍志賦（并序）


或人有好鄰人之女者，時無良媒，禮不成焉，彼女遂行適人。有言之於余者，余心感焉，乃作賦曰：

竊托音於往昔，迄來春之不從。

思同遊而無路，情壅隔而靡通。

哀莫哀於永絕，悲莫悲於生離。

豈良時之難俟，痛余質之日虧。

登高樓以臨下，望所歡之攸居。

去君子之清宇，歸小人之蓬廬。

欲輕飛而從之，迫禮防之我拘。





歸思賦


背故鄉而遷徂，將遙憩乎他濱。

經平常之舊居，感荒壞而莫振。

城邑寂以空虛，草木穢而荊蓁。

嗟喬木之無陰，處原野其何為。

信樂土之足慕，忽並日之載馳。





靜思賦


夫何美女之爛妖，紅顏曄而流光。

卓特出而無匹，呈才好其莫當。

性通暢以聰惠，行孊密而妍詳。

蔭高岑以翳日，臨綠水之清流。

秋風起於中林，離鳥鳴而相求。

愁慘慘以增傷悲，予安能乎淹留？





感婚賦


陽氣動兮淑清，百卉郁兮含英。

春風起兮蕭條，蟄蟲出兮悲鳴。

顧有懷兮妖饒，用搔首兮屏營。

登清臺以蕩誌，伏高軒而遊情。

悲良媒之不顧，懼歡媾之不成。

慨仰首而嘆息，風飄飄以動纓。





出婦賦


妾十五而束帶，辭父母而適人。

以才薄之陋質，奉君子之清塵。

承顏色以接意，恐疏賤而不親。

悅新昏而忘妾，哀愛惠之中零。

遂摧頹而失望，退幽屏於下庭。

痛一旦而見棄，心忉怛以悲驚。

衣入門之初服，背床室而出征。

攀仆禦而登車，左右悲而失聲。

嗟冤結而無訴，乃愁苦以長窮。

恨無愆而見棄，悼君施之不終。





洛神賦（并序）


黃初三年，余朝京師，還濟洛川。古人有言：斯水之神名曰宓妃。感宋玉對楚王說神女之事，遂作斯賦。其詞曰：

余從京域，言歸東藩。

背伊闕，越轘轅，

經通谷，陵景山。

日既西傾，車殆馬煩。

爾乃稅駕乎蘅臯，秣駟乎芝田，

容與乎陽林，流盻乎洛川。

於是精移神駭，忽焉思散。

俯則未察，仰以殊觀。

睹一麗人，於巖之畔。

乃援禦者而告之曰：

“爾有覿於彼者乎？彼何人斯，若此之艷也？”

禦者對曰：“臣聞河洛之神，名曰宓妃。然則君王之所見也，無乃是乎？其狀若何？臣願聞之。”



余告之曰：“其形也，翩若驚鴻，婉若遊龍。

榮曜秋菊，華茂春松。

仿佛兮若輕雲之蔽月，

飄飖兮若流風之回雪。

遠而望之，皎若太陽升朝霞。

迫而察之，灼若芙蕖出淥波。

秾纖得中，修短合度。

肩若削成，腰如約素。

延頸秀項，皓質呈露。

芳澤無加，鉛華弗禦。

雲髻峨峨，修眉聯娟。

丹唇外朗，皓齒內鮮。

明眸善睞，靨輔承權。

瑰姿艷逸，儀靜體閑。

柔情綽態，媚於語言。

奇服曠世，骨像應圖。

披羅衣之璀燦兮，珥瑤碧之華琚。

戴金翠之首飾，綴明珠以耀軀。

踐遠遊之文履，曳霧綃之輕裾。

微幽蘭之芳藹兮，步踟躕於山隅。”



於是忽焉縱體，以遨以嬉。

左倚采旄，右蔭桂旗。

攘皓腕於神滸兮，采湍瀨之玄芝。

余情悅其淑美兮，心振蕩而不怡。

無良媒以接歡兮，托微波而通辭。

願誠素之先達兮，解玉珮而要之。

嗟佳人之信修兮，羌習禮而明詩。

抗瓊珶以和予兮，指潛淵而為期。

執眷眷之款實兮，懼斯靈之我欺。

感交甫之棄言兮，悵猶豫而狐疑。

收和顏而靜誌兮，申禮防以自持。



於是洛靈感焉，徙倚仿徨。

神光離合，乍陰乍陽。

竦輕軀以鶴立，若將飛而未翔。

踐椒途之郁烈，步蘅薄而流芳。

超長吟以永慕兮，聲哀厲而彌長。

爾乃眾靈雜遝，命儔嘯侶。

或戲清流，或翔神渚，

或采明珠，或拾翠羽。

從南湘之二妃，攜漢濱之遊女。

嘆匏瓜之無匹兮，詠牽牛之獨處。

揚輕袿之綺靡兮，翳修袖以延佇。

體迅飛鳧，飄忽若神。

淩波微步，羅襪生塵。

動無常則，若危若安。

進止難期，若往若還。

轉眄流精，光潤玉顏。

含辭未吐，氣若幽蘭。

華容婀娜，令我忘餐。

於是屏翳收風，川後靜波。

馮夷鳴鼓，女媧清歌。

騰文魚以警乘，鳴玉鑾以偕逝。

六龍儼其齊首，載雲車之容裔。

鯨鯢踴而夾轂，水禽翔而為衛。



於是越北沚，過南岡，

紆素領，回清陽。

動朱唇以徐言，陳交接之大綱。

恨人神之道殊，怨盛年之莫當。

抗羅袂以掩涕兮，淚流襟之浪浪。

悼良會之永絕兮，哀一逝而異鄉。

無微情以效愛，獻江南之明榼。

雖潛處於太陰，長寄心於君王。

忽不悟其所舍，悵神宵而蔽光。



於是背下陵高，足往神留。

遺情想像，顧望懷愁。

冀靈體之復形，禦輕舟而上溯。

浮長川而忘反，思綿綿而增慕。

夜耿耿而不寐，沾繁霜而至曙。

命仆夫而就駕，吾將歸乎東路。

攬騑轡以抗策，悵盤桓而不能去。





愁霖賦（二首）


迎朔風而爰邁兮，雨微微而逮行。

悼朝陽之隱曜兮，怨北辰之潛精。

車結轍以盤桓兮，馬躑躅以悲鳴。

攀扶桑而仰觀兮，假九日於天皇。

瞻沈雲之泱漭兮，哀吾願之不將。





又


又曰：

夫何季秋之淫雨兮，既彌日而成霖。

瞻玄雲之晻晻兮，聽長空之淋淋。

中宵臥而嘆息，起飾帶而撫琴。





喜霽賦


禹身誓於陽旰，卒錫圭而告成。

湯感旱於殷時，造桑林而敷誠。

動玉輞而雲披，鳴鑾鈴而日陽。

指北極以為期，吾將倍道而兼行。





登臺賦


從明后之嬉遊兮，聊登臺以娛情。

見天府之廣開兮，觀聖德之所營。

建高殿之嵯峨兮，浮雙闕乎太清。

立沖天之華觀兮，連飛閣乎西城。

臨漳川之長流兮，望眾果之滋榮。

仰春風之和穆兮，聽百鳥之悲鳴。

天功怛其既立兮，家願得而獲呈。

揚仁化於宇內兮，盡肅恭於上京。

雖桓文之為盛兮，豈足方乎聖明。

休矣美矣，惠澤遠揚。

翼佐皇家兮，寧彼四方。

同天地之矩量兮，齊日月之輝光。

永貴尊而無極兮，等年壽於東王。





九華扇賦（并序）


昔吾先君常侍，得幸漢桓帝。帝賜方竹扇，不方不圓，其中結成文，名曰九華。故為此賦。其辭曰：

有神區之名竹，生不周之高岑。

對綠水之素波，背玄澗之重深。

體虛暢以立幹，播翠葉以成秋。

形五離而九折，蔑釐解而縷分。

效虬龍之蜿蟬，法虹蜺之氤氳。

攄微妙以歷時，絢九層之華文。

爾乃浸以芷若，拂以江蘺，

搖以五香，濯以蘭池。

因形致好，不常厥儀。

方不應矩，圓不中規。

隨皓腕以徐轉，發惠風之寒微。

時氣清以方厲，紛飄動兮綺紈。





寶刀賦（并序）


建安中，家父魏王命有司造寶刀五枚，三年乃就，以龍、虎、熊、鳥、雀為識。太子得一，余及余弟饒陽侯各得一焉。其余二枚，家王自杖之。賦曰：

有皇漢之明後，思明達而玄通。

飛文藻以博致，揚武備以禦兇。

乃熾火炎爐，融鐵挺英。

烏獲奮椎，歐冶是營。

扇景風以激氣，飛光鑒於天庭。

爰告祠於太乙，乃感夢而通靈。

然後礪以五方之石，鑒以中黃之壤。

規圓景以定環，攄神思而造象。

垂華紛之葳蕤，流翠采之滉瀁。

故其利陸斷犀革，水斷龍角。

輕擊浮截，刃不纖流。

逾南越之巨闕，超西楚之泰阿。

實真人之攸禦，永天祿而是荷。





車渠碗賦


惟新碗之所生，於涼風之浚濱。

采金光之定色，擬朝陽而發暉。

豐玄素之煒曄，帶朱榮之葳蕤。

缊絲綸以肆采，藻繁布以相追。

翩飄飖而浮景，若驚鵠之雙飛。

隱神璞於西野，彌百葉而莫希。



於時乃有篤神後，廣被仁聲。

夷慕義而重使，獻茲寶於斯庭。

命公輸使制匠，窮妍麗之殊形。

華色粲爛，文若點成。

郁蓊雲蒸，蜿蟬龍征。

光如激電，影若浮星。

何神怪之巨偉，信一覽而九驚。

雖離朱之聰目，猶炫耀而失精。

何明麗之可悅，超群寶而特章。

俟君子之閑宴，酌甘醴於斯觥。

既娛情而可貴，故求禦而不忘。





迷迭香賦


播西都之麗草兮，應青春而凝暉。

流翠葉於纖柯兮，結微根於丹墀。

信繁華之速實兮，弗見雕於嚴霜。

芳暮秋之幽蘭兮，麗昆侖之英芝。

既經時而收采兮，遂幽殺以增芳。

去枝葉而持禦兮，入綃縠之霧裳。

附玉體以行止兮，順微風而舒光。





大暑賦


炎帝掌節，祝融司方，

羲和按轡，南雀舞衡。

映扶桑之高熾，燎九日之重光。

大暑赫其遂蒸，玄服革而尚黃。

蛇折鱗於靈窟，龍解角於皓蒼。

遂乃溫風赫戲，草木垂幹，

山坼海沸，沙融礫爛。

飛魚躍渚，潛黿浮岸。

鳥張翼而遠棲，獸交逝而雲散。



於時黎庶徙倚，棋布葉分。

機女絕綜，農夫釋耘。

背暑者不群而齊跡，向陰者不會而成群。

於是大人遷居宅幽，緩神育靈。

雲屋重構，閑房肅清。

寒泉湧流，玄木奮榮。

積素冰於幽館，氣飛結而為霜。

奏白雪於琴瑟，朔風感而增涼。〈《御覽》改。〉





神龜賦（并序）


龜壽千歲。時有遺余龜者，數日而死，肌肉消盡，唯甲存焉。余感而賦之曰：

嘉四靈之建德，各潛位乎一方。

蒼龍虬於東嶽，白虎嘯於西崗，

玄武集於寒門，朱雀棲於南鄉。

順仁風以消息，應聖時而後翔。

嗟神龜之奇物，體乾坤之自然。

下夷方以則地，上示隆而法天。

順陰陽以呼吸，藏景曜於重泉。

餐飛塵以實氣，飲不竭於朝露。

步容趾以俯仰，時鸞回而鶴顧。

忽萬載而不恤，周無疆於太素。

感白靈之翔翥，卒不免乎豫且。

雖見尊於宗廟，罹刳剝之重辜。

欲訴怨於上帝，將等愧乎遊魚。

懼沈泥之逢殆，赴芳蓮以巢居。

安玄雲而好靜，不淫翔而改度。



昔嚴周之抗節，援斯靈而托喻。

嗟祿運之屯蹇，終遇獲於江濱。

歸籠檻以幽處，遭淳美之仁人。

晝顧瞻以終日，夕撫順而接晨。

遘淫災以殞越，命剿絕以不振。

天道昧而未分，神明幽而難燭。

黃氏沒於空澤，松喬化於扶木。

蛇折鱗於平臯，龍脫骨於幽谷。

亮物類之遷化，疑斯靈之解殼。





白鶴賦


嗟皓麗之素鳥兮，含奇氣之淑祥。

薄幽林以屏處兮，蔭重景之余光。

狹單巢於弱條兮，懼沖風之難當。

無沙棠之逸誌兮，欣六翮之不傷。

承邂逅之僥幸兮，得接翼於鸞凰。

同毛衣之氣類兮，信休息之同行。

痛美會之中絕兮，遘嚴災而逢殃。

共太息而祗懼兮，抑吞聲而不揚。

傷本規之違忤，悵離群而獨處。

恒竄伏以窮棲，獨哀鳴而戢羽。

冀大網之解結，得奮翅而遠遊。

聆雅琴之清韻，記六翮之末流。





蟬賦


唯夫蟬之清素兮，潛厥類乎太陰。

在炎陽之仲夏兮，始遊豫乎芳林。

實淡泊而寡欲兮，獨咍樂而長吟。

聲噭噭而彌厲兮，似貞士之介心。

內含和而弗食兮，與眾物而無求。

棲高枝而仰首兮，賴朝露之清流。

隱柔桑之稠葉兮，快閑居而遁暑。



苦黃雀之作害兮，患螗螂之勁斧。

冀飄翔而遠托兮，毒蜘蛛之網罟。

欲降身而卑竄兮，懼草蟲之襲予。

免眾難而弗獲兮，遙遷集乎宮宇。

依名果之茂陰兮，托修幹以靜處。



有翩翩之狡童兮，步容與於園圃。

體離朱之聰視兮，姿才捷於猿猴。

條罔葉而不挽兮，樹無幹而不綠。

翳輕軀而奮進兮，跪側足以自閑。

恐余身之驚駭兮，精曾睨而目連。

持柔竿之冉冉兮，運微粘而我纏。

欲翻飛而愈滯兮，知性命之長捐。

委厥體於膳夫，歸炎炭而就燔。

秋霜紛以宵下，晨風烈其過庭。

氣憯怛而薄軀，足攀木而失莖。

吟嘶啞以沮敗，狀枯槁以喪形。



辭曰：

《詩》嘆鳴蜩聲嘒嘒兮，盛陽則來大陰逝兮。

皎皎貞素俟夷節兮，帝臣是戴尚其潔兮。





鸚鵡賦


美洲中之令鳥，越眾類之殊名。

感陽和而振翼，遁太陰以存形。

遇旅人之嚴網，殘六翮之無遺。

身掛滯於重綶，孤雌鳴而獨歸。

豈余身之足惜，憐眾雛之未飛。

分糜軀以潤鑊，何全濟之敢希。

蒙含育之厚德，奉君子之光輝。

怨身輕而施重，恐往惠之中虧。

常戢心以懷懼，雖處安其若危。

永哀鳴以報德，庶終來而不疲。





鹖賦（并序）


鹖之為禽猛氣，其鬬終無勝負，期於必死，遂賦之焉。

美遐圻之偉鳥，生太行之巖阻。

體貞剛之烈性，亮金德之所輔。

戴毛角之雙立，揚玄黃之勁羽。

甘沈隕而重辱，有節俠之儀矩。

降居檀澤，高處保岑。

遊不同嶺，棲必異林。

若有翻雄駭遊，孤雌驚翔。

則長鳴挑敵，鼓翼專場。

逾高越壑，雙戟只僵。

階恃斯珥，俯耀文墀。

成武官之首飾，增庭燎之高暉。





離繳雁賦（并序）


余遊於武陵中，有雁離繳，不能復飛，顧命舟人追而得之。故憐而賦焉。

憐孤雁之偏特，情惆焉而內傷。

尋淑類之殊異兮，稟上天之休祥。

含中和之純氣，赴四節而征行。

遠玄冬於南裔，避炎夏於朔方。

白露淒以飛揚兮，秋風發乎西商。

感節運之復至兮，假魏道而翺翔。

接羽翮以南北兮，情逸豫而永康。

望範氏之發機兮，播纖繳以淩雲。

掛微軀之輕翼，忽頹落而離群。

旅暗驚而鳴遠，徒矯首而莫聞。

甘充君之下廚，膏函牛之鼎鑊。

蒙生全之顧覆，何恩施之隆博。

於是縱軀歸命，無慮無求。

饑食粱稻，渴飲清流。





鷂雀賦


鷂欲取雀，雀言：“雀微賤，身卑些少，

肌肉瘠瘦，所得蓋少。

君欲相啖，實不足飽。”

鷂得雀言，初不敢語。

“頃來纮軻，資糧乏旅。

三日不食，略思死鼠。

今日相得，寧復置汝。”

雀得鷂言，意甚怔營。

“性命至重，雀鼠貪生。

君得一食，我命是傾。

皇天降鑒，賢者是聽。”

鷂得雀言，意甚怛惋。

“當死弊雀，頭如果蒜。

不早首服，烈頸大喚。”

行人聞之，莫不往觀。

雀得鷂言，意甚不移。

依一棗樹，叢蕽多刺。

目如擘椒，跳蕭二翅。

“我雖當死，略無可避。”

鷂乃置雀，良久方去。

二雀相逢，似是公嫗。

相將入草，共上一樹。

仍敘本末，辛苦相語：

“向者共出，為鷂所捕。

賴我翻捷，體素便附。

說我辯語，千條萬句。

欺恐舍長，令兒大怖。

我之得免，復勝於兔。

自今徙意，莫復相妒。”





蝙蝠賦


曰：

吁何奸氣，生茲蝙蝠。

形殊性詭，每變常式。

行不由足，飛不假翼。

明伏暗動，□□□□。

盡似鼠形，謂鳥不似。

二足為毛，飛而含齒。

巢不哺飐，空不乳子。

不容毛群，斥逐羽族。

下不蹈陸，上不憑木。





芙蓉賦


覽百卉之英茂，無斯華之獨靈。

結修根於重壤，泛清流而擢莖。

竦芳柯以從風，奮纖枝之璀璨。

其始榮也，皦若夜光尋扶桑。

其揚暉也，晃若九陽出旸谷。

芙蓉蹇產，菡萏星屬，

絲條垂珠，丹榮吐綠，

焜焜韡韡，爛若龍燭。

觀者終朝，情猶未足。

於是狡童媛女，相與同遊。

擢素手於羅袖，接紅葩於中流。





酒賦（并序）


余覽揚雄《酒賦》，辭甚瑰瑋，頗戲而不雅。聊作《酒賦》，粗究其終始。賦曰：

嘉儀氏之造思，亮茲美之獨珍。

仰酒旗之景曜，協嘉號於天辰。

穆生以醴而辭楚，侯嬴感爵而輕身。

諒千鐘奇慕，何百觚之足雲。

其味亮升，久載休名。

有宜城醪醴，蒼梧縹清。

或秋藏冬發，或春醞夏成。

或雲拂潮湧，或素蟻浮萍。

爾乃王孫公子，遊俠翺翔。

將承芬以接意，會陵雲於朱堂。

獻酬交錯，宴笑無方。

於是飲者並醉，縱橫讙嘩。

或揚袂屢舞，或叩劍清歌。

或顰噈辭觴，或奮爵橫飛。

或嘆驪駒既駕，或稱朝露未晞。

於斯時也，質者或文，剛者或仁。

卑者忘賤，窶者忘貧。

於是矯俗先生聞之而嘆曰：

“噫！夫言何容易。

此乃淫荒之源，非作者之事。

若耽於觴酌，流情縱逸，

先王所禁，君子所斥。”





槐賦


羨良木之華麗，爰獲貴於至尊。

憑文昌之華殿，森列峙乎端門。

觀朱欀之振條，據文陛而結根。

揚沈陰以博覆，似明后之垂恩。

在季春以初茂，踐朱夏而乃繁。

覆陽精之炎景，散流耀以增鮮。





植橘賦


有朱橘之珍樹，於鶉火之遐鄉。

稟太陽之烈氣，嘉杲日之休光。

體天然之素分，不遷徙於殊方。

播萬里而遙植，列銅爵之園庭。

背江川之暖氣，處玄朔之肅清。

邦換壤別，爰用喪生。

處彼不雕，在此先零。

朱實不雕，焉得素榮。

惜寒暑之不均，嗟華實之永乖。

仰凱風以傾葉，冀炎氣之所懷。

飏鳴條以流響，晞越鳥之來棲。

夫靈德之所感，物無微而不和。

神蓋幽而易激，信天道之不訛。

既萌根而弗幹，諒結葉而不華。

漸玄化而弗變，非彰德於邦家。

拊微條以歡息，哀草木之難化。


詩


公宴


公子敬愛客，終宴不知疲。

清夜遊西園，飛蓋相追隨。

明月澄清景，列宿正參差。

秋蘭被長阪，朱華冒綠池。

潛魚躍清波，好鳥鳴高枝。

神飆接丹轂，輕輦隨風移。

飄颻放志意，千秋長若斯。





侍太子坐


白日曜青天，時雨靜飛塵。

寒冰闢炎景，涼風飄我身。

清醴盈金觴，餚饌縱橫陳。

齊人進奇樂，歌者出西秦。

翩翩我公子，機巧忽若神。





七哀


明月照高樓，流光正徘徊。

上有愁思婦，悲嘆有餘哀。

借問嘆者誰，言是宕子妻。

君行逾十年，孤妾常獨棲。

君若清路塵，妾若濁水泥。

浮沈各異勢，會合何時諧？

願為西南風，長逝入君懷。

君懷良不開，賤妾當何依。





七哀（七解晉曲所奏）


明月照高樓，流光正徘徊。

上有愁思婦，悲嘆有餘哀。〈一解〉

借問嘆者誰？自雲客子妻。

夫行逾十載，賤妾常獨棲。〈二解〉

念君過於渴，思君劇於飢。

君為高山柏，妾為濁水泥。〈三解〉

北風行蕭蕭，烈烈入吾耳。

心中念故人，淚墮不能止。〈四解〉

沈浮各異路，會合當何諧。

願作東北風，吹我入君懷。〈五解〉

君懷常不開，賤妾當何依。

恩情中道絕，流止任東西。〈六解〉

我欲竟此曲，此曲悲且長。

今日樂相樂，別後莫相忘。〈七解〉





鬬雞


遊目極妙伎，清聽厭宮商。

主人寂無為，眾賓進樂方。

長筵坐戲客，鬬雞觀閒房。

群雄正翕赫，雙翹自飛揚。

揮羽邀清風，悍目發朱光。

觜落輕毛散，嚴距往往傷。

長鳴入青雲，扇翼獨翱翔。

願蒙貍膏助，長得擅此場。





元會


初歲元祚，吉日惟良。

乃為佳會，宴此高堂。

尊卑列敘，典而有章。

衣裳鮮潔，黼黻玄黃。

清酤盈爵，中坐騰光。

珍膳雜璟，充溢圓方。

笙磬既設，箏瑟俱張。

悲歌厲響，咀嚼清商。

俯視文軒，仰瞻華樑。

願保茲喜，千載為常。

歡笑盡娛，樂哉未央。

皇家榮貴，壽考無疆。





送應氏（二首）


步登北邙阪，遙望洛陽山。

洛陽何寂寞，宮室盡燒焚。

垣牆皆頓擗，荊棘上參天。

不見舊耆老，但睹新少年。

側足無行徑，荒疇不復田。

遊子久不歸，不識陌與阡。

中野何蕭條，千里無人煙。

念我平生居，氣結不能言。





又


清時難屢得，嘉會不可常。

天地無終極，人命若朝霜。

願得展嬿婉，我友之朔方。

親暱並集送，置酒此河陽。

中饋豈獨薄，賓飲不盡觴。

愛至望苦深，豈不愧中腸。

山川阻且遠，別促會日長。

願為比翼鳥，施翮起高翔。





雜詩（六首）


其一


高臺多悲風，朝日照北林。

之子在萬里，江湖回且深。

方舟安可極，離思故難任。

孤雁飛南遊，過庭長哀吟。

翹思慕遠人，願欲託遺音。

形影忽不見，翩翩傷我心。





其二


轉蓬離本根，飄颻長隨風。

何意迴飆舉，吹我入雲中。

高高上無極，天路安可窮。

類此遊客子，捐軀遠從戎。

毛褐不掩形，薇藿常不充。

去去莫複道，沈憂令人老。





其三


西北有織婦，綺縞何繽紛。

明晨秉機杼，日昃不成文。

太息終長夜，悲嘯入青雲。

妾身入空閨，良人行從軍。

自期三年歸，今已歷九春。

飛鳥繞樹翔，噭噭鳴索群。

願為南流景，馳光見我君。





其四


南國有佳人，容華若桃李。

朝遊江北岸，夕宿瀟湘沚。

時俗薄朱顏，誰為發皓齒。

俯仰歲將暮，榮耀難久恃。





其五


僕伕早嚴駕，吾將遠行遊。

遠遊欲何之？吳國為我仇。

將騁萬里途，東路安足由。

江介多悲風，淮泗馳急流。

願欲一輕濟，惜哉無方舟。

閒居非吾志，甘心赴國憂。





其六


飛觀百餘尺，臨牖御櫺軒。

遠望周千里，朝夕見平原。

烈士多悲心，小人偷自閒。

國仇亮不塞，甘心思喪元。

拊劍西南望，思欲赴太山。

弦急悲聲發，聆我慷慨言。





喜雨


天覆何彌廣，苞育此群生。

棄之必憔悴，惠之則滋榮。

慶雲從北來，鬱述西南征。

時雨終夜降，長雷周我廷。

嘉種盈膏壤，登秋必有成。





離友（並序）


鄉人有夏侯威者，少有成人之風。余尚其為人，與之暱好。王師振旅，送予於魏邦。心有眷然，為之隕涕，乃作離友之詩。其辭曰：

王旅遊兮背故鄉，彼君子兮篤人綱。

媵予行兮歸朔方，馳原隰兮尋舊疆。

載車奔兮馬繁驤，涉浮濟兮泛輕航。

迄魏都兮息蘭房，展宴好兮惟樂康。





應詔


肅承明詔，應會皇都。

星陳夙駕，秣馬脂車。

命彼掌徒，肅我征旅。

朝發鸞臺，夕宿蘭渚。

芒芒原隰，祁祁士女。

經彼公田，樂我稷黍。

爰有樛木，重陰匪息。

雖有餱糧，飢不遑食。

望城不過，面邑不遊。

僕伕警策，平路是由。

玄駟藹藹，揚鑣漂沫。

流風翼衡，輕雲承蓋。

涉澗之濱，綠山之隈。

遵彼河滸，黃阪是階。

西濟關谷，或降或升。

鋋驂倦路，載寢載興。

將朝聖皇，匪敢晏寧。

珥節長騖，指日遄征。

前驅舉燧，後乘抗旌。

輪不輟運，鸞無廢聲。

爰暨帝室，稅此西墉。

嘉詔未賜，朝覲莫從。

仰瞻城閾，俯惟闕庭。

長懷永慕，憂心如酲。





贈徐幹


驚風飄白日，忽然歸西山。

圓景光未滿，眾星燦以繁。

志士營世業，小人亦不閒。

聊且夜行遊，遊彼雙闕間。

文昌鬱雲興，迎風高中天。

春鳩鳴飛棟，流猋激櫺軒。

顧念蓬室士，貧賤誠足憐。

薇藿弗充虛，皮褐猶不全。

慷慨有悲心，興文自成篇。

寶棄怨何人，和氏有其愆。

彈冠俟知己，知己誰不然。

良田無晚歲，膏澤多豐年。

亮懷璵璠美，積久德愈宣。

親交義在敦，申章復何言。





贈丁儀


初秋涼氣發，庭樹微消落。

凝霜依玉除，清風飄飛閣。

朝雲不歸山，霖雨成川澤。

黍稷委疇隴，農夫安所獲。

在貴多忘賤，為恩誰能博。

狐白足御冬，焉念無衣客。

思慕延陵子，寶劍非所惜。

子其寧爾心，親交義不薄。





贈王粲


端坐苦愁思，攬衣起西遊。

樹木發春華，清池激長流。

中有孤鴛鴦，哀鳴求匹儔。

我願執此鳥，惜哉無輕舟。

欲歸忘故道，顧望但懷愁。

悲風鳴我側，羲和逝不留。

重陰潤萬物，何懼澤不周。

誰令君多念，自使懷百憂。





贈丁儀、王粲


從軍度函谷，驅馬過西京。

山岑高無極，涇渭揚濁清。

壯哉帝王居，佳麗殊百城。

員闕出浮雲，承露槩太清。

皇佐揚天惠，四海無交兵。

權家雖愛勝，全國為令名。

君子在末位，不能歌德聲。

丁生怨在朝，王子歡自營。

歡怨非貞則，中和誠可經。





贈白馬王彪（並序）


黃初四年五月，白馬王、任城王與余俱朝京師。會節氣，到洛陽，任城王薨。至七月，與白馬王還國。後有司以二王歸藩，道路宜異宿止，意毒恨之。蓋以大別在數日，是用自剖，與王辭焉，憤而成篇：





其一


謁帝承明廬，逝將歸舊疆。

清晨發皇邑，日夕過首陽。

伊洛廣且深，欲濟川無樑。

泛舟越洪濤，怨彼東路長。

顧瞻戀城闕，引領情內傷。





其二


大谷何寥廓，山樹鬱蒼蒼。

霖雨泥我途，流潦浩從橫。

中逵絕無軌，改轍登高崗。

修阪造雲日，我馬玄以黃。





其三


玄黃猶能進，我思鬱以紆。

鬱紆將何念？親愛在離居。

本圖相與偕，中更不克俱。

鴟梟鳴衡軛，豺狼當路衢。

蒼蠅間白黑，讒巧令親疏。

欲還絕無蹊，攬轡止踟躕。





其四


踟躕亦何留？相思無終極。

秋風發微涼，寒蟬鳴我側。

原野何蕭條，白日忽西匿。

歸鳥赴喬林，翩翩厲羽翼。

孤獸走索群，御草不遑食。

感物傷我懷，撫心長太息。





其五


太息將何為？天命與我違。

奈何念同生，一往形不歸。

孤魂翔故域，靈柩寄京師。

存者忽復過，亡歿身自衰。

人生處一世，去若朝露晞。

年在桑榆間，影響不能追。

自顧非金石，咄唶令心悲。





其六


心悲動我神，棄置莫復陳。

丈夫志四海，萬里猶比鄰。

恩愛苟不虧，在遠分日親。

何必同衾幬，然後展殷勤。

憂思成疾疹，無乃兒女仁。

倉卒骨肉情，能不懷苦辛？





其七


苦辛何慮思，天命信可疑。

虛無求列仙，松子久吾欺。

變故在須臾，百年誰能持？

離別永無會，執手將何時？

王其愛玉體，俱享黃髮期。

收淚即長路，援筆從此辭。





贈丁廙


嘉賓填城闕，豐膳出中廚。

吾與二三子，曲宴此城隅。

秦箏發西氣，齊瑟揚東謳。

餚來不虛歸，觴至反無余。

我豈狎異人，朋友與我俱。

大國多良材，譬海出明珠。

君子義休偫，小人德無儲。

積善有餘慶，榮枯立可須。

滔蕩固大節，時俗多所拘。

君子通大道，無願為世儒。





朔風


仰彼朔風，用懷魏都。

願騁代馬，倏忽北徂。

凱風永至，思彼蠻方。

願隨越鳥，翻飛南翔。



四氣代謝，懸景運周。

別如俯仰，脫若三秋。

昔我初遷，朱華未希。

今我旋止，素雪雲飛。



俯降千仞，仰登天阻。

風飄蓬飛，載離寒暑。

千仞易陟，天阻可越。

昔我同袍，今永乖別。



子好芳草，豈忘爾貽。

繁華將茂，秋霜悴之。

君不垂眷，豈雲其誠。

秋蘭可喻，桂樹冬榮。



絃歌蕩思，誰與銷愁。

臨川慕思，何為泛舟。

豈無和樂，遊非我憐。

誰忘泛舟，愧無榜人。





矯志


芳桂雖香，難以餌魚。

尸位素餐，難以成居。

磁石引鐵，於金不連。

大朝舉士，愚不聞焉。

抱璧途乞，無為貴寶。

履仁遘禍，無為貴道。

鴛雛遠害，不羞卑棲。

靈虯避難，不恥汙泥。

都蔗雖甘，杖之必折。

巧言雖美，用之必滅。

濟濟唐朝，萬邦作孚。

逢蒙雖巧，必得良弓。

賢主雖智，必得英雄。

螗螂見嘆，齊士輕戰。

越王軾蛙，國以死獻。

道遠知驥，世偽知賢。

覆之燾之，順天之矩。

澤如凱風，惠如時雨。

口為禁闥，舌為發機。

門機之關，楛矢不追。





閨情（二首）


攬衣出中閨，逍遙步兩楹。

閒房何寂寥，綠草被階庭。

空穴自生風，百鳥翩南征。

春思安可忘，憂戚與君並。

佳人在遠道，妾身單且煢。

歡會難再逢，芝蘭不重榮。

人皆棄舊愛，君豈若平生。

寄鬆為女蘿，依水如浮萍。

齎身奉衿帶，朝夕不墮傾。

儻終顧眄恩，永副我中情。





又


有美一人，被服纖羅。

妖姿豔麗，蓊若春華。

紅顏韠曄，雲髻嵯峨。

彈琴撫節，為我絃歌。

清濁齊均，既亮且和。

取樂今日，遑恤其他。





三良


功名不可為，忠義我所安。

秦穆先下世，三臣皆自殘。

生時等榮樂，既沒同憂患。

誰言捐軀易，殺身誠獨難。

攬涕登君墓，臨穴仰天嘆。

長夜何冥冥，一往不復還。

黃鳥為悲鳴，哀哉傷肺肝。





責躬


於穆顯考，時惟武皇。

受命於天，寧濟四方。

朱旗所拂，九土披攘。

玄化滂流，荒服來王。

超商越周，與唐比蹤。

篤生我皇，奕世載聰。

武則肅烈，文則時雍。

受禪於漢，君臨萬邦。

萬邦既化，率由舊章。

廣命懿親，以藩王國。

帝曰爾侯，君茲青土。

奄有海濱，方周於魯。

車服有輝，旗章有敘。

濟濟雋乂，我弼我輔。

伊予小子，恃寵驕盈。

舉掛時網，動亂國經。

作藩作屏，先軌是隳。

傲我皇使，犯我朝儀。

國有典刑，我削我黜。

將寘於理，元凶是率。

明明天子，時惟篤類。

不忍我刑，暴之朝肆。

違彼執憲，哀予小子。

改封兗邑，於河之濱。

股肱弗置，有君無臣。

荒淫之闕，誰弼余身。

煢煢僕伕，於彼冀方。

嗟予小子，乃罹斯殃。

赫赫天子，恩不遺物。

冠我玄冕，要我朱紱。

光光大使，我榮我華。

剖符授玉，王爵是加。

仰齒金璽，俯執聖策。

皇恩過隆，祗承怵惕。

諮我小子，頑凶是嬰。

逝慚陵墓，存愧闕庭。

匪敢傲德，實恩是恃。

威靈改加，足以沒齒。

昊天罔極，生命不圖。

常懼顛沛，抱罪黃壚。

願蒙矢石，建旗東嶽。

庶立毫釐，微功自贖。

危軀授命，知足免戾。

甘赴江湘，奮戈吳越。

天啟其衷，得會京畿。

遲奉聖顏，如渴如飢。

心之雲慕，愴矣其悲。

天高聽卑，皇肯照微。





情


微陰翳陽景，清風飄我衣。

游魚潛綠水，翔鳥薄天飛。

眇眇客行士，徭役不得歸。

始出嚴霜結，今來白露晞。

遊子嘆《黍離》，處者歌《式微》。

慷慨對嘉賓，悽愴內傷悲。





妬


嗟爾同衾，曾不是志。

寧彼冶容，安此妬忌。





芙蓉池


逍遙芙蓉池，翩翩戲輕舟。

南楊棲雙鵠，北柳有鳴鳩。





雜詩


悠悠遠行客，去家千餘里。

出亦無所之，入亦無所止。

浮雲翳日光，悲風動地起。





言志


慶雲未時興，雲龍潛作魚。

神鸞失其儔，還從燕雀居。


樂府


箜篌引


置酒高殿上，親友從我遊。

中廚辦豐膳，烹羊宰肥牛。

秦箏何慷慨，齊瑟和且柔。

陽阿奏奇舞，京洛出名謳。

樂飲過三爵，緩帶傾庶羞。

主稱千金壽，賓奉萬年酬。

久要不可忘，薄終義所尤。

謙謙君子德，磬折何所求。

驚風飄白日，光景馳西流。

盛時不再來，百年忽我遒。

生存華屋處，零落歸山丘。

先民誰不死，知命復何憂。





昇天行（二首）


乘趫追術士，遠之蓬萊山。

靈液飛素波，蘭桂上參天。

玄豹遊其下，翔鵾戲其巔。

乘風忽登舉，彷彿見眾仙。





又


扶桑之所出，乃在朝陽谿。

中心陵蒼昊，布葉蓋天涯。

日出登東干，既夕沒西枝。

願得紆陽轡，回日使東馳。





仙人篇


仙人覽六著，對博太山隅。

湘娥拊琴瑟，秦女吹笙竽。

玉樽盈桂酒，河伯獻神魚。

四海一何局，九州安所如。

韓終與王喬，要我於天衢。

萬里不足步，輕舉凌太虛。

飛騰逾景雲，高風吹我軀。

回駕觀紫微，與帝合靈符。

閶闔正嵯峨，雙闕萬丈余。

玉樹扶道生，白虎挾門樞。

驅風遊四海，東過王母廬。

俯觀五嶽間，民生如寄居。

潛光養羽翼，進趨且徐徐。

不見昔軒轅，升龍出鼎湖。

徘徊九天上，與爾長相須。





妾薄命（二首）


攜玉手喜同車，比上雲閣飛除。

釣臺蹇產清虛，池塘靈沼可娛。

仰泛龍舟綠波，俯擢神草枝柯。

想彼宓妃洛河，退詠漢女湘娥。





又


日月既逝西藏，更會蘭室洞房。

華燈步障舒光，皎若日出扶桑。

促樽合坐行觴，主人起舞𥁲盤。

能者穴觸別端，騰觚飛爵闌干。

同量等色齊顏，任意交屬所歡。

朱顏發外形蘭，袖隨禮容極情。

妙舞仙仙體輕，裳解履遺絕纓。

俯仰笑喧無呈，覽持佳人玉顏。

齊舉金爵翠盤，手形羅袖良難。

腕弱不勝珠環，坐者嘆息舒顏。

御巾裛粉君傍，中有霍納都樑，

雞舌五味雜香，進者何人齊姜，

恩重愛深難忘。

召延親好宴私，但歌杯來何遲。

客賦既醉言歸，主人稱露未晞。





白馬篇


白馬飾金羈，連翩西北馳。

借問誰家子？幽並遊俠兒。

少小去鄉邑，揚名沙漠垂。

宿昔秉良弓，楛矢何參差。

控弦破左的，右發摧月支。

仰手接飛猱，俯身散馬蹄。

狡捷過猴猿，勇剽若豹螭。

邊城多驚急，虜騎數遷移。

羽檄從北來，厲馬登高堤。

長驅蹈匈奴，左顧陵鮮卑。

棄身鋒刃端，性命安可懷。

父母且不顧，何言子與妻。

名在壯士籍，不得中顧私。

捐軀赴國難，視死忽如歸。





名都篇


名都多妖女，京洛出少年。

寶劍直千金，被服麗且鮮。

鬥雞東郊道，走馬長楸間。

馳騁未能半，雙兔過我前。

攬弓捷鳴鏑，驅上彼南山。

左挽因右發，一縱雙禽連。

余巧未及展，仰手接飛鳶。

觀者鹹稱善，眾工歸我妍。

歸來宴平樂，美酒鬥十千。

膾鯉臇胎鰕，炮鱉炙熊蹯。

鳴儔嘯匹侶，列坐竟長筵。

連翩擊鞠壤，巧捷惟萬端。

白日西南馳，光景不可攀。

雲散還城邑，清晨復來還。





薤露行


天地無窮極，陰陽轉相因。

人居一世間，忽若風吹塵。

願得展功勤，輸力於明君。

懷此王佐才，慷慨獨不群。

鱗介尊神龍，走獸宗麒麟。

蟲獸猶知德，何況於士人。

孔氏刪詩書，王業粲已分。

騁我徑寸翰，流藻垂華芬。





豫章行（二首）


窮達難豫圖，禍福信亦然。

虞舜不逢堯，耕耘處中田。

太公未遭文，漁釣終渭川。

不見魯孔丘，窮困陳蔡間。

周公下白屋，天下稱其賢。





又


鴛鴦自朋親，不若比翼連。

他人雖同盟，骨肉天性然。

周公穆康叔，管蔡則流言。

子臧讓千乘，季札慕其賢。





美女篇


美女妖且閒，採桑歧路間。

柔條紛冉冉，落葉何翩翩。

攘袖見素手，皓腕約金環。

頭上金爵釵，腰佩翠琅玕。

明珠交玉體，珊瑚間木難。

羅衣何飄飄，輕裾隨風還。

顧眄遺光彩，長嘯氣若蘭。

行徒用息駕，休者以忘餐。

借問女何居？乃在城南端。

青樓臨大路，高門結重關。

容華耀朝日，誰不希令顏。

媒氏何所營？玉帛不時安。

佳人慕高義，求賢良獨難。

眾人徒嗷嗷，安知彼所觀。

盛年處房室，中夜起長嘆。





豔歌


出自薊北門，遙望湖池桑。

枝枝自相植，葉葉自相當。





遊仙


人生不滿百，歲歲少歡娛。

意欲奮六翮，排霧陵紫虛。

蟬蛻同松喬，翻跡登鼎湖。

翱翔九天上，騁轡遠行遊。

東觀扶桑曜，西臨弱水流。

北極登玄渚，南翔陟丹丘。





五遊詠


九州不足步，願得凌雲翔。

逍遙八紘外，遊目歷遐荒。

披我丹霞衣，襲我素霓裳。

華蓋芬晻藹，六龍仰天驤。

曜靈未移景，倏忽造昊蒼。

閶闔啟丹扉，雙闕曜朱光。

徘徊文昌殿，登陟太微堂。

上帝休西櫺，群后集東廂。

帶我瓊瑤佩，嗽我沆瀣漿。

踟躕玩靈芝，徙倚弄華芳。

王子奉仙藥，羨門進奇方。

服食享遐紀，延壽保無疆。





樑甫行


八方各異氣，千里殊風雨。

劇哉邊海民，寄身於草墅。

妻子像禽獸，行止依林阻。

柴門何蕭條，狐兔翔我宇。





丹霞蔽日行


紂為昏亂，虐殘忠正。

周室何隆，一門三聖。

牧野致功，天亦革命。

漢祖之興，階秦之衰。

雖有南面，王道陵夷。

炎光再幽，忽滅無遺。





怨歌行


為君既不易，為臣良獨難。

忠信事不顯，乃有見疑患。

周公佐成王，金縢功不刊。

推心輔王政，二叔反流言。

待罪居東國，泣涕常流連。

皇靈大動變，震雷風且寒。

拔樹偃秋稼，天威不可幹。

素服開金縢，感悟求其端。

公旦事既顯，成王乃哀嘆。

吾欲竟此曲，此曲悲且長。

今日樂相樂，別後莫相忘。





善哉行


來日大難，口燥脣乾。

今日相樂，皆當喜歡。

經歷名山，芝草翩翩。

仙人王喬，奉藥一丸。

自惜袖短，內手知寒。

慚無靈輒，以報趙宣。

月沒參橫，北斗闌干。

親友在門，飢不及餐。

歡日尚少，戚日苦多。

以何忘憂？彈箏酒歌。

淮南八公，要道不煩。

參駕六龍，遊戲雲端。





君子行


君子防未然，不處嫌疑間。

瓜田不納履，李下不正冠。

叔嫂不親授，長幼不併肩。

勞謙得其柄，和光甚獨難。

周公下白屋，吐哺不及餐。

一沐三握髮，後世稱聖賢。





平陵東


閶闔開，天衢通，

被我羽衣乘飛龍。

乘飛龍，與仙期，

東上蓬萊採靈芝，

靈芝採之可服食，

年若王父無終極。





苦思行


綠蘿緣玉樹，光耀粲相輝。

下有兩真人，舉翅翻高飛。

我心何踴躍，思欲攀雲追。

鬱郁西嶽顛，石室青蔥與天連。

中有耆年一隱士，鬚髮皆皓然。

策杖從我遊，教我要忘言。





遠遊篇


遠遊臨四海，俯仰觀洪波。

大魚若曲陵，承浪相經過。

靈鰲戴方丈，神嶽儼嵯峨。

仙人翔其隅，玉女戲其阿。

瓊蕊可療飢，仰首吸朝霞。

崑崙本吾宅，中州非我家。

將歸謁東父，一舉超流沙。

鼓翼舞時風，長嘯激清歌。

金石固易弊，日月同光華。

齊年與天地，萬乘安足多。





吁嗟篇


吁嗟此轉蓬，居世何獨然。

長去本根逝，宿夜無休閒。

東西經七陌，南北越九阡。

卒遇迴風起，吹我入雲間。

自謂終天路，忽然下沉淵。

驚飆接我出，故歸彼中田。

當南而更北，謂東而反西。

宕宕當何依？忽亡而復存。

飄颻周八澤，連翩歷五山。

流轉無恆處，誰知吾苦艱。

願為中林草，秋隨野火燔。

糜滅豈不痛，願與株荄連。





鰕䱇篇


鰕䱇遊潢潦，不知江海流。

燕雀戲藩柴，安識鴻鵠遊。

世士此誠明，大德固無儔。

駕言登五嶽，然後小陵丘。

俯觀上路人，勢利惟是謀。

高念翼皇家，遠懷柔九州。

撫劍而雷音，猛氣縱橫浮。

汎泊徒嗷嗷，誰知壯士憂。





種葛篇


種葛南山下，葛藟自成陰。

與君初婚時，結髮恩意深。

歡愛在枕蓆，宿昔同衣衾。

竊慕《棠棣》篇，好樂和瑟琴。

行年將晚暮，佳人懷異心。

恩紀曠不接，我情遂抑沈。

出門當何顧？徘徊步北林。

下有交頸獸，仰見雙棲禽。

攀枝長嘆息，淚下沾羅衿。

良馬知我悲，延頸代我吟。

昔為同池魚，今為商與參。

往古皆歡遇，我獨困於今。

棄置委天命，悠悠安可任？





浮萍篇


浮萍寄清水，隨風東西流。

結髮辭嚴親，來為君子仇。

恪勤在朝夕，無端獲罪尤。

在昔蒙恩惠，和樂如瑟琴。

何意今摧頹，曠若商與參。

茱萸自有芳，不若桂與蘭。

新人雖可愛，不若故所歡。

行雲有反期，君恩儻中還。

慊慊仰天嘆，愁心將何愬。

日月不恆處，人生忽若寓。

悲風來入帷，淚下如垂露。

散篋造新衣，裁縫紈與素。





惟漢行


太極定二儀，清濁始以形。

三光照八極，天道甚著明。

為人立君長，欲以遂其生。

行仁章以瑞，變故誡驕盈。

神高而聽卑，報若響應聲。

明主敬細微，三季瞢天經。

二皇稱至化，盛哉唐虞庭。

禹湯繼厥德，周亦致太平。

在昔懷帝京，日昃不敢寧。

濟濟在公朝，萬載馳其名。





當來日大難


日苦短，樂有余，

乃置玉樽辦東廚。

廣情故，心相於。

闔門置酒，和樂欣欣。

遊馬後來，轅車解輪。

今日同堂，出門異鄉。

別易會難，各盡杯觴。





野田黃雀行


高樹多悲風，海水揚其波。

利劍不在掌，結友何須多。

不見籬間雀，見鷂自投羅。

羅家得雀喜，少年見雀悲。

拔劍捎羅網，黃雀得飛飛。

飛飛摩蒼天，來下謝少年。





門有萬里客行


門有萬里客，問君何鄉人？

褰裳起從之，果得心所親。

挽裳對我泣，太息前自陳：

「本是朔方士，今為吳越民。

行行將復行，去去適西秦。」





桂之樹行


桂之樹，桂之樹，桂生一何麗佳。

揚朱華而翠葉，流芳布天涯。

上有棲鸞，下有盤螭。

桂之樹，得道之真人，鹹來會講仙，

教爾服食日精，要道甚省不煩，淡泊無為自然。

乘趫萬里之外，去留隨意所欲存。

高高上際於眾外，下下乃窮極地天。





當牆欲高行


龍欲昇天須浮雲，

人之仕進待中人。

眾口可以鑠金，

讒言三至，慈母不親。

憒憒俗間，不辨偽真，

願欲披心自說陳。

君門以九重，道遠河無津。





當欲遊南山行


東海廣且深，由卑下百川。

五嶽雖高大，不逆垢與塵。

良木不十圍，洪條無所因。

長者能博愛，天下寄其身。

大匠無棄材，船車用不均。

錐刀各異能，何所獨卻前。

嘉善而矜愚，大聖亦同然。

仁者各壽考，四坐鹹萬年。





當事君行


人生有所貴尚，出門各異情。

朱紫更相奪色，雅鄭異音聲。

好惡隨所愛憎，追舉逐聲名。

百心可事一君，巧詐寧拙誠。





當車已駕行


歡坐玉殿，會諸貴客。

侍者行觴，主人離席。

顧視東西廂，絲竹與鞞鐸。

不醉無歸來，明燈以繼夕。





飛龍篇


晨遊泰山，雲霧窈窕。

忽逢二童，顏色鮮好。

乘彼白鹿，手翳芝草。

我知真人，長跪問道。

西登玉堂，金樓複道。

授我仙藥，神皇所造。

教我服食，還精補腦。

壽同金石，永世難老。





盤石篇


盤石山巔石，飄颻澗底蓬。

我本泰山人，何為客淮東？

雚葭彌斥土，林木無芬重。

岸巖若崩缺，湖水何洶洶。

蚌蛤被濱涯，光彩如錦虹。

高波凌雲霄，浮氣象螭龍。

鯨脊若丘陵，鬚若山上鬆。

呼吸吞船欐，澎濞戲中鴻。

方舟尋高價，珍寶麗以通。

一舉必千里，乘颸舉帆幢。

經危履險阻，未知命所鍾。

常恐沈黃壚，下與黿鱉同。

南極蒼梧野，遊盼窮九江。

中夜指參辰，欲師當定從。

仰天長歎息，思想懷故邦。

乘桴何所志，吁嗟我孔公。





驅車篇


驅車撣駑馬，東到奉高城。

神哉彼泰山，五嶽專其名。

隆高貫雲霓，嵯峨出太清。

周流二六候，間置十二亭。

上有湧醴泉，玉石揚華英。

東北望吳野，西眺觀日精。

魂神所繫屬，逝者感斯征。

王者以歸天，效厥元功成。

歷代無不遵，禮記有品程。

探策或長短，唯德享利貞。

封者七十帝，軒皇元獨靈。

餐霞漱沆瀣，毛羽被身形。

發舉蹈虛廓，徑庭升窈冥。

同壽東父年，曠代永長生。


頌 贊 銘


皇子生頌


於聖我後，憲章前志。

克纂二皇，三靈昭事。

祗肅郊廟，明德敬忌。

潛和積石，鍾天之釐。

嘉月令辰，篤生聖嗣。

天地降祥，儲君應祉。

慶由一人，萬國作嘉。

喁喁萬國，岌岌群生。

稟命我後，綏之則榮。

長為臣職，終天之經。

仁聖奕代，永載明明。

同年上帝，休祥淑禎。

藩臣作頌，光流德聲。

吁嗟卿士，祗承予聽。





玄俗頌


玄俗妙識，飢餌神穎。

在陰倏遊，即陽無景。

逍遙北嶽，凌霄引領。

揮霧昊天，含神自靜。





母儀頌


殷湯令妃，有莘之女。

仁教內修，度義以處。

清謐後宮，九嬪有序。

伊為媵臣，遂作元輔。





明賢頌


於鑠姜後，光配周宣。

非義不動，非禮不言。

晏起失朝，永巷告愆。

王用勤政，萬國以虔。





孔子廟頌


修復舊廟，豐其甍宇。

莘莘學徒，爰居爰處。

王教既備，群小遄沮。

魯道以興，永作憲矩。

洪聲登遐，神祇來祐。

休征雜沓，瑞我邦家。

內光區域，外被荒遐。





學官頌（並序）


自五帝典絕，三皇禮廢，應期命世，齊賢等聖者，莫高於孔子也。故有若曰：「出乎類，拔乎萃，誠所謂性與天道，不可得而聞矣。」

由也務學，名在前志，

宰予晝寢，糞土作誡。

過庭子弟，詩禮明記。

歌以詠言，文以騁志。

予今不述，後賢曷識。

於鑠尼父，生民之傑。

性與天成，該聖備藝。

德倫三五，配皇作烈。

玄鏡獨鑑，神明昭晰。

仁塞宇宙，志凌雲霓。

學者三千，莫不俊乂。

唯仁是憑，惟道足恃。

鑽仰彌高，請益不已。





社頌（並序）


余前封鄄城侯，轉雍丘，皆遇荒土，宅宇初造。以府庫尚豐，志在繕宮室，務園圃而已。農桑一無所營。經離十載，塊然守空，飢寒備嘗。聖朝愍之，故封此縣。田則一州之膏腴，桑則天下之甲第。故封此桑，以為田社。乃作頌雲：

於惟太社，官名后土。

是曰勾龍，功著上古。

德配帝皇，實為靈主。

克明播植，農正曰社。

尊以作稷，豐年是與。

義與社同，方神北宇。

建國承家，莫不攸敘。





宜男花頌


草號宜男，既曄且貞。

其貞伊何？惟乾之嘉。

其曄伊何？綠葉丹花。

光采晃曜，配彼朝日。

君子耽樂，好和琴瑟。

固作《螽斯》，微立孔臧。

福齊大姒，永世克昌。





冬至獻襪履頌


玉趾既御，履和蹈貞。

行與祿遇，動以祥並。

南窺北戶，西巡王城。

翱翔萬域，聖體浮輕。





庖犠贊


木德風姓，八卦創焉。

龍瑞名官，法地象天。

庖廚祭祀，罟網魚畋。

琴瑟以像，時神通玄。





女媧贊


古之國君，造簧作笙。

禮物未就，軒轅纂成。

或雲二皇，人首蛇形。

神化七十，何德之靈。





神農贊


少典之胤，火德成木。

造為耒耜，導民播榖。

正為雅琴，以暢風俗。





黃帝贊


少典之孫，神明聖哲。

土德承火，赤帝是滅。

服牛乘馬，衣裳是制。

雲氏名官，功冠五列。





少昊贊


祖自軒轅，青陽之裔。

金德承土，儀鳳帝世。

官鳥號名，殊職別系。

農正扈氏，各有品制。





顓頊贊


昌意之子，祖有軒轅。

始誅九黎，水德統天。

以國為號，風化神宣。

威暢八極，靡不祗虔。





帝嚳贊


祖自軒轅，玄囂之裔。

生言其名，木德帝世。

撫寧天地，神聖靈察。

教弭四海，明並日月。





帝堯贊


火德統位，父則高辛。

克平共工，萬國同塵。

調適陰陽，其惠如春。

巍巍成功，配天則神。





帝舜贊


顓頊之族，重瞳神聖。

克協頑瞽，應唐蒞政。

除凶舉俊，以齊七政。

應歷受禪，顯天之命。





夏禹贊


吁嗟天子，拯世濟民。

克卑宮室，致孝鬼神。

蔬食薄服，黻冕乃新。

厥德不回，其誠可親。

亶亶其德，溫溫其人。

尼稱無間，何德之純。





殷湯贊


殷湯代夏，諸侯振仰。

放桀鳴條，南面以王。

桑林之禱，炎災克償。

伊尹佐治，可謂賢相。





湯禱桑林贊


惟殷之世，炎旱七年。

湯禱桑林，祈福於天。

剪髮離爪，自以為牲。

皇靈感應，時雨以零。





周文王贊


於赫聖德，實惟文王。

三分有二，猶服事商。

化加虞芮，傍暨四方。

王業克昭，武嗣遂光。





周武王贊


桓桓武王，繼世滅殷。

鹹任尚父，且作商臣。

功加四海，救世濟民。

天下宗周，萬國是賓。





周公贊


成王即位，年尚幼稚。

周公居攝，四海慕利。

罰叛柔服，祥應仍至。

誦長反政，達夫忠義。





周成王贊


成王繼武，賢聖保傅。

年雖幼稚，岐嶷有素。

初疑周公，終焉克寤。

旦、奭佐治，遂致刑錯。





漢高帝贊


屯雲斬蛇，靈母告祥。

朱旗既抗，九野披攘。

禽嬰克羽，掃滅英雄。

承功帝世，功若武、湯。





漢文帝贊


孝文即位，愛物儉身。

驕吳撫越，匈奴和親。

納諫赦罪，以德讓民。

殆至刑錯，萬國化淳。





漢景帝贊


景帝明德，繼文之則。

肅清王室，克滅七國。

省役薄賦，百姓殷昌。

風移俗易，齊美成康。





漢武帝贊


世宗光光，文武是攘。

威震百蠻，恢拓土疆。

簡定律歷，辨修舊章。

封天禪土，功越百王。





姜嫄、簡狄贊


嚳有四妃，子皆為王。

帝摯且崩，堯承天綱。

玄鳥大跡，殷周美祥。

稷、契既生，翊化虞唐。





班婕妤贊


有德有言，實惟班婕。

盈衝其驕，窮悅其厭。

在漢夷貞，在晉正接。

臨飆端幹，衝霜振葉。





禹妻贊


禹妻塗山，土功是急。

惟啟之生，過門不入。

矯達明義，勳庸是執。

成長聖嗣，大祿以襲。





吹雲贊


天地變化，是生神物。

吹雲吐潤，浮雲蓊鬱。





赤雀贊


西伯積德，天命攸顧。

赤雀銜書，爰集昌戶。

瑞為天使，和氣所致。

嗟爾後王，昌期而至。





巢父贊


堯禪許由，巢父是恥。

穢其溷聽，臨河洗耳。

池主是讓，以水為濁。

嗟此三士，清足厲俗。





卞隨贊


湯將伐桀，謀於卞子。

既聞讓位，隨以為恥。

薄於殷世，著自汙己。

自投潁水，清風邈矣。





商山四皓贊


嗟爾四皓，避秦隱形。

劉、項之爭，養志弗營。

不應朝聘，保節全貞。

應命太子，漢嗣以寧。





三鼎贊


鼎質文精，古之神器。

黃帝是鑄，以像太一。

能輕能重，知凶識吉。

世衰則隱，世和則出。





承露盤銘（並序）


夫形能見者莫如高，物不朽者莫如金，氣之清者莫如露，盛之安者莫如盤。明帝乃詔有司鑄銅建承露盤於芳林園莖長十二丈，大十圍，上盤徑四尺九寸，下盤徑五尺。銅龍繞其根，龍身長一丈，揹負兩子，自立於芳林園。甘露乃降，使臣為頌銘。銘曰：

岧岧承露，峻極太清。

神君礧磈，洪基嶽停。

下潛醴泉，上受雲英。

和氣四充，翔鳳所經。

匪我明君，孰能經營。

近歷闡度，三光朗明。

殊俗歸義，祥瑞混並。

鸞鳳晨棲，甘露宵零。

神明攸協，高而不傾。

奉戴巍巍，恭統神器。

固若露盤，長存永貴。

賢聖繼跡，奕世明德。

不忝先功，保茲皇極。

垂祚億兆，永荷天秩。





寶刀銘


造茲寶刀，既礱既礪。

匪以尚武，予身是衛。

麟角匪觸，鸞距匪蹶。



章 表 令

改封陳王謝恩章


臣既弊陋，守國無效，自分削黜，以彰眾誡。不意天恩滂霈，潤澤橫流，猥蒙加封。茅土既優，爵賞必重。非臣虛淺所宜奉受，非臣灰身所能報答。





封二子為公謝恩章


詔書封臣息男苗為高陽鄉公，志為穆鄉公。臣伏自惟，文無升堂廟勝之功，武無摧鋒接刃之效。天時運幸，得生貴門，遇以親戚，少荷光寵。竊位列侯，榮曜當世。 顧影慚形，流汗反側。洪恩罔極，雲雨增加，既榮本榦，枝葉並蒙。苗、志小豎，既頑且稚，猥荷列爵，並佩金紫。施崇所加，惠及父子。





謝初封安鄉侯表


臣抱罪即道，憂惶恐怖，不知刑罪當所限齊。陛下哀愍臣身，不聽有司所執，待之過厚，即日於延津受安鄉侯印綬。奉詔之日，且懼且悲。懼於不修，始違憲法，悲於不慎，速此貶退。上增陛下垂念，下遺太后見憂。臣自知罪深責重，受恩無量，精魂飛散，忘軀殞命雲。





謝妻改封表


璽書：今以東阿王妃為陳王妃，並下印綬，因故上前所假印，以其拜授書以即日到。臣輒奉詔拜：其才質低下，謬同受私，遇寵素餐，臣為其首。陛下體乾坤育物之德，東海含容之大。乃復隨例，顯封大國，光揚章灼，非臣負薪之才所宜克當，非臣穢釁所宜蒙獲。夙夜憂嘆，念報罔極。洪施遂隆，既榮枝幹，猥復正臣妃為陳妃。光耀宣朗，非妾婦憃愚所當蒙被。葵藿草物，猶感恩養。況臣含氣，銜佩弘惠，沒而後已。誠非翰墨屢辭所能報答。





自試表


臣聞士之羨永生者，非徒以甘食麗服宰割萬物而已，將有以補益群生，尊主惠民，使功存於竹帛，名光於後嗣。今臣文不昭於俎豆，武不習於干戈，而竊位藩王，尸祿東夏，消損天日，無益聖朝。淮南尚有山竄之賊，吳會猶有潛江之虜。使戰士未獲歸於農畝，五兵未得戢於武庫。蓋善論者不恥謝，善戰者不羞去。夫凌雲者，泥蟠者也。後申者，先屈者也。是以神龍以為德，尺蠖以求申。昔湯事葛，文王事犬夷，固仁者能以大事小。若陛下遣明哲之使，繼能陸賈之蹤者，使之江南，發愷悌之詔，張日月之信，開以降路，權必奉承聖化，斯不疑也。





謝賜柰表


即夕殿中虎賁宣詔，賜臣等冬柰一奩，詔使溫啖。夜非食時，而賜見及。柰以夏熟，今則冬生。物以非時為珍，恩以絕口為厚，非臣等所宜荷之。





求自試表（二首）


臣植言：臣聞士之生世，入則事父，出則事君。事父尚於榮親，事君貴於興國。故慈父不能愛無益之子，仁君不能畜無用之臣。夫論德而授官者，成功之君也。量能而受爵者，畢命之臣也。故君無虛授，臣無虛受。虛授謂之謬舉，虛受謂之尸祿。《詩》之素餐所由作也。昔二虢不辭兩國之任，其德厚也。旦、奭不讓燕、魯之封，其功大也。今臣蒙國重恩，三世於今矣。正值陛下昇平之際，沐浴聖澤，潛潤德教，可謂厚幸矣。而位竊東藩，爵在上列，身被輕暖，口厭百味，目極華靡，耳倦絲竹者，爵重祿厚之所致也。退念古之受爵祿者，則異於此，皆以功勤濟國，輔主惠人。今臣無德可述，無功可紀，若此終年，無益國朝，將掛風人彼己之譏。是以上慚玄冕，俯愧朱紱。

方今天下一統，九州晏如。顧西尚有違命之蜀，東有不臣之吳。使邊境未得脫甲，謀士未得高枕者，誠欲混同宇內，以致大和也。故啟滅有扈而夏功昭，成克商奄而周德著。今陛下以聖明統世，將欲卒文武之功，繼成康之隆，簡賢授能，以方叔、邵虎之臣，鎮衛四境，為國爪牙者，可謂當矣。然而高鳥未掛於輕繳，淵魚未懸於鉤餌者，恐釣射之術或未盡也。昔耿弇不俟光武，亟擊張步，言不以賊遺於君父也。故車右伏劍於明轂，雍門刎首於齊境。若此二子，豈惡生而尚死哉？誠忿其慢主而凌君也。夫君之寵臣，欲以除患興利，臣之事君，必殺身靜亂以功報主也。昔賈誼弱冠，求試屬國，請系單于之頸，而制其命。終軍以妙年使越，欲得長纓纓其王羈致北闕。此二臣者，豈好為誇主而曜世俗哉？志或鬱結，欲逞其才力，輸能於明君也。昔漢武為霍去病治第，辭曰：「匈奴未滅，臣無以家為。」夫憂國忘家，捐軀濟難，忠臣之志也。今臣居外，非不厚也，而寢不安席，食不遑味者，以二方未克為念。

伏見先帝武臣宿兵，年耆即世者，有聞矣。雖賢不乏世，宿將舊卒由習戰也。竊不自量，志在授命，庶立毛髮之功，以報所受之恩。若使陛下出不世之詔，效臣錐刀之用，使得西屬大將軍，當一校之隊。若東屬大司馬，統扁舟之任。必乘危蹈險，騁舟奮驪，突刃觸鋒，為士卒先。雖未能擒權馘亮，庶將虜其雄率，殲其醜類，必效須臾之捷，以滅終身之愧，使名掛史筆，事列朝榮。雖身分蜀境，首懸吳闕，猶生之年也。如微才弗試，沒世無聞，徒榮其軀，而豐其體，生無益於事，死無損於數。虛荷上位，而忝重祿，禽息鳥視，終於白首，此徒圈牢之養物，非臣之所志也。

流聞東軍失備，師徒小衄，輟食棄餐，奮袂攘衽，撫劍東顧，而心已馳於吳會矣。臣昔從先武皇帝，南極赤岸，東臨滄海，西望玉門，北出玄塞，伏見所以行師用兵之勢，可謂神妙也。故兵者不可預言，臨難而制變者也。志欲自效於明時，立功於聖世。每覽史籍，觀古忠臣義士出一朝之命，以徇國家之難，身雖屠裂，而功名著於景鍾，名績垂於竹帛，未嘗不撫心而嘆息也。臣聞明主使臣不廢有罪，故奔北，敗軍之將用而秦，魯以成其功。絕纓、盜馬之臣赦，而楚、趙以濟其難。臣竊感先帝早崩，威王棄世，臣獨何人，以堪長久。常恐先朝露填溝壑，墳土未乾而身名並滅。臣聞騏驥長鳴，伯樂昭其能；盧狗悲號，韓國知其才。是以效之齊、秦之路，以逞千里之任。試之狡兔之捷，以驗搏噬之用。今臣志狗馬之微功，竊自惟度，終無伯樂、韓國之舉。是以於悒而竊自痛者也。

夫臨博而企竦，聞樂而竊抃者，或有賞音而識道也。昔毛遂，趙之陪隸，猶假錐囊之喻以寤主立功，何況巍巍大魏，多士之朝，而無慷慨死難之臣乎？夫自衒自媒者，貞女之醜行也。干時求進者，道家之明忌也。而臣敢陳聞於陛下者，誠與國分形同氣，憂患共之者也。冀以塵霧之微，補益山海，熒燭末光，增輝日月。是以敢冒其醜，而獻其忠，知必為朝士所笑。聖主不以人廢言，伏惟陛下少垂神聽，臣則幸矣。





又


五帝之世非皆智；三季之末非皆愚，用與不用，知與不知也。夫相者，文德昭者也；將者，武功烈者也。文德昭，則可以匡國朝，敘百揆，稷、契、夔、龍是矣。武功烈，則可以征不庭，廣邦境，南仲、方叔是也。昔伊尹之為媵臣，至賤也；呂尚之處漁釣，至陋也。及其見舉於湯、文，誠合志同，豈復假近習之薦，因左右之介哉？發騏驥於吳阪，可謂困矣。及其伯樂相之，孫子御之，形體不勞，而坐取千里。伯樂善御馬，明君善御臣，誠任賢使能之明效也。昔段幹木，修德於閭閻，秦師為之輟攻，而文侯以安。穰苴授節於邦境，燕、晉為之退師，而景公無患。皆簡德尊賢之所致也。願陛下垂高宗、傅巖之明，以顯中興之功。





諫伐遼東表


臣伏以遼東負阻之國，勢便形固，帶以遼海。今輕軍遠攻，師疲力屈，彼有其備，所謂以逸待勞，以飽待飢者也。以臣觀之，誠未易攻也。若國家攻而必克，屠襄平之城，懸公孫之首，得其地不足以償中國之費，虜其民不足以補三軍之失，是我所獲不如所喪也。若其不拔，曠日持久，暴師於野。然天時不測，水溼無常，彼我之兵連於城下，進則有高城深池，無所施其功，退則有歸途不通，道路纖好。東有待釁之吳，西有伺隙之蜀。吳起東南，則荊、揚騷動。蜀應西境，則雍、涼三分。兵不解於外，民罷困於內。促耕不解其飢，疾蠶不救其寒。夫渴而後穿井，飢而後殖種，可以圖遠，難以應卒也。

臣以為當今之務在於省徭役、薄賦斂、勤農桑，三者既備，然後令伊管之，臣得施其術，孫吳之將得奮其力。若此則太平之基可立而待，康哉之歌可坐而聞。曾何憂於二敵？何懼於公孫乎？今不恤邦畿之內而勞神於蠻貊之域，竊為陛下不取也。





獻璧表


臣聞玉不隱瑕，臣不隱情。伏知所進非和氏之璞，萬國之幣，璧為充貢。





獻文帝馬


臣於先武皇帝世，得大宛紫蠙馬一匹。形法應圖，善持頭尾，教令習拜，今輒已能。又能行，與鼓節相應。謹以表奉獻。





上牛表


臣聞物以洪珍，細亦或貴。故不見僬僥之微，不知泱漭之泰；不見果下之乘，不別龍馬之大。高下相懸，所以致觀也。謹奉牛一頭，不足追遵大小之制，形少有殊，敢不獻上。





謝鼓吹表


許以簫管之樂，榮以田遊之嬉，陛下仁重有虞，恩過周旦。濟世安宗，實在聖德。





求通親親表


臣植言：臣聞天稱其高者，以無不覆；地稱其廣者，以無不載；日月稱其明者，以無不照；江海稱其大者，以無不容。故孔子曰：「大哉，堯之為君。惟天為大，惟堯則之。」夫天德於萬物可謂弘廣矣。蓋堯之為教，先親後疏，自近及遠。其《傳》曰：「克明俊德，以親九族。九族既睦，平章百姓。」及周文王亦崇厥化。其《詩》曰：「刑于寡妻，至於兄弟，以御於家邦。」是以雍雍穆穆，風人詠之。昔周公吊管、蔡之不鹹，廣封懿親以藩屏王室。《傳》曰：「周之宗盟，異姓為後。」誠骨肉之恩，爽而不離，親親之義，實在敦固。未有義而後其君，仁而遺其親者也。

伏惟陛下資帝唐欽明之德，體文王翼翼之仁，惠洽椒房，恩昭九族。群臣百僚，番休遞上。執政不廢於公朝，下情得展於私室。親理之路通，慶弔之情展，誠可謂恕己治人，推惠施恩者矣。至於臣者，人道絕緒，禁固明時，臣竊自傷也。不敢乃望交氣類，修人事，敘人倫。近且婚媾不通，兄弟永絕，吉凶之問塞，慶弔之禮廢，恩紀之違甚於路人，隔閡之異殊於胡越。今臣以一切之制，永無朝覲之望，至於注心皇極，結情紫闥，神明知之矣。然天實為之，謂之何哉。退惟諸王常有慼慼具爾之心，願陛下沛然垂詔，使諸國慶問，四節得展，以敘骨肉之歡恩，全怡怡之篤義。妃妾之家，膏沐之遺，歲得再通，齊義於貴宗，等惠於百司。如此則古人之所嘆，風雅之所詠，復存於聖世矣。

臣伏自惟省，豈無錐刀之用？及觀陛下之所拔授，若以臣為異姓。竊自料度，不後於朝士矣。若得辭遠遊，戴武弁，解朱組，佩青紱，駙馬、奉車，趣得一號，安宅京室，執鞭珥筆，出從華蓋，入侍輦轂，承答聖問，拾遺左右，乃臣丹情之至願，不離於夢想者也。遠慕《鹿鳴》君臣之宴，中詠《棠棣》匪他之誡，下思《伐木》友生之義，終懷《蓼莪》罔極之哀。每四節之會，塊然獨處。左右唯僕隸，所對唯妻子，高談無所與陳，發義無所與展，未嘗不聞樂而拊心，臨觴而嘆息也。臣伏以為犬馬之誠不能動人，譬人之誠不能動天。崩城隕霜，臣初信之，以臣心況，徒虛語耳。若葵藿之傾葉，太陽雖不為之回光，然終向之者，誠也。臣竊自比葵藿，若降天地之施，垂三光之明者，實在陛下。

臣聞文子曰：「不為福始，不為禍先。」今之否隔，反於同憂，而臣獨唱言者，竊不願於聖世使有不蒙施之物。有不蒙施之物，必有慘毒之懷。故《柏舟》有天只之怨，《穀風》有棄予之嘆。伊尹恥其君不為堯舜，孟子曰：「不以舜之所以事堯事其君者，不敬其君者也。」臣之愚蔽固非虞伊，至於欲使陛下崇光，被時雍之美，宣緝熙章明之德者，是臣慺慺之誠。竊所獨守，實懷鶴立企佇之心。敢復陳聞者，冀陛下儻發天聰而垂神聽也。





慶文帝受禪章


陛下以聖德龍飛，順天革命，允答神符，誕作民主。乃祖先後積德累仁，世濟其美。以暨於先王，勤恤民隱，劬勞戮力，以除其害，經營四方，不遑啟處。是用隆茲福慶，光啟於魏。下承統業，纘戎前緒。克廣德音，綏靜內外。紹先周之舊跡，襲文武之懿德。保大定功，海內為一，豈不休哉。





慶文帝受禪章


陛下以明聖之德，受天顯命，良辰即祚，以臨天下。洪化宣流，洋溢宇內。是以溥天率土，莫不承風欣慶，執贄奔走，奉賀闕下。況臣親體至戚，懷歡踴躍。





上卞太后誄表


大行皇太后資坤元之性，體載物之仁，齊美姜嫄，等德任姒。佐政內朝，惠加四海，草木荷恩，含氣受潤。庶鍾元吉，承育萬祚。何圖一旦早棄明朝，背絕臣庶，悲痛靡告。臣聞銘以述德，誄尚及哀。是以冒越諒闇之禮，作誄一篇，知不足讚揚明貴，以展臣《蓼莪》之思。憂荒情散，不足觀採。晉左九嬪《上元皇后誄表》曰：「伏惟聖善宣慈，仁洽六宮，含弘光大，德潤四海。」竊聞之前志，卑不誄尊，少不誄長。揚雄，臣也，而誄漢後；班固，子也，而誄其父，皆以述揚景行，顯之竹帛。豈所謂三代不同禮，隨時而作者乎？





上責躬詩表


臣植言：臣自抱釁歸蕃，刻肌刻骨，追思罪戾，晝分而食，夜分而寢。誠以天綱不可重罹，聖恩難可再恃。竊感《相鼠》之篇，無禮遄死之義，形影相弔，五情愧赧。以罪棄生，則違古賢夕改之勸；忍垢苟全，則犯詩人胡顏之譏。伏惟陛下德象天地，恩隆父母，施暢春風，澤如時雨。是以不別荊棘者，慶雲之惠也。七子均養者，鳲鳩之仁也。舍罪責功者，明君之舉也。矜愚愛能者，慈父之恩也。是以愚臣徘徊於恩澤，而不敢自棄者也。

前奉詔書，臣等絕朝，心離志絕，自分黃耇永無執珪之望，不圖聖詔猥垂齒召。至止之日，馳心輦轂，僻處西館，未奉闕庭，踴躍之懷，瞻望反側，不勝犬馬戀主之情。謹拜表並獻詩二首。詞旨淺末，不足採覽。貴露下情，冒顏以聞。臣植誠惶誠恐，頓首頓首，死罪死罪。





龍見表


臣聞鳳皇復見於鄴南，黃龍雙出於清泉。聖德至理，以致嘉瑞。將棲鳳於林，囿龍於池，為百姓旦夕之所觀。





冬至獻襪頌表


伏見舊儀，國家冬至獻履貢襪，所以迎福踐長，先臣或為之頌。臣既玩其嘉藻，願述朝慶。千載昌期，一陽嘉節。四方交泰，萬物昭蘇。亞歲迎祥，履長納慶，不勝感節。情繫帷幄，拜表奉賀，並獻紋履七緉，襪若干副，茅茨之陋，不足以入金門，登玉臺也。上獻以聞，謹獻。





上先帝賜鎧表


先帝賜臣鎧：黑光、明光各一領、兩當鎧一領、環鎖鎧一領、馬鎧一領。今代以昇平，兵革無事，乞悉以付鎧曹自理。





黃初五年令


夫遠不可知者，天也；近不可知者，人也。《傳》曰：「知人則哲，堯猶病諸。」諺曰：「人心不同，其若面焉。」「唯女子與小人為難養也，近之則不遜，遠之則怨。」《詩》雲：「憂心悄悄，慍於群小。」自世間人或受寵而背恩，或無故而入叛，違顧左右，曠然無信。大嚼者，咋斷其舌，右手執斧，左手執鉞。傷夷一身之中，尚有不可信，況於人乎？唯無深瑕潛釁隱過匿愆，乃可以為人。君上行刀鋸於左右耳，前後無其人也。諺曰：「谷千駑，不如養一驢。又曰：谷駑養虎，大無益也。」乃知韓昭侯之使藏幣褷，良有以也。使臣有三品，有可以仁義化者，有可以恩惠驅者，此二者不足以導之，則當以刑罰，復不足以率之，則明所以不畜。故唐堯至仁，不能容無益之子；湯武至聖，不能養無益之臣。九折臂知為良醫，吾知所以待下矣。諸吏各敬爾在位，孤推一概之平。功之宜賞，於疏必與；罪之宜戮，在親不赦。此令之行，有若皎日。於戲群臣，其覽之哉。





黃初六年令


令：吾昔以信人之心，無忌於左右，深為東郡太守王機、防輔吏倉輯等任所誣白，獲罪聖朝。身輕於鴻毛而謗重於泰山。賴蒙帝主天地之仁，違百寮之典議，舍三千之首戾，反我舊居，襲我初服，雲雨之施焉，有量哉。反旋在國，揵門退掃，形影相守，出入二載。機等吹毛求瑕，千端萬緒，然終無可言者。及到雍，又為監官所舉，亦以紛若，於今復三年矣。然卒歸不能有病於孤者，信心足以貫於神明也。昔雄渠李廣，武發石開；鄒子囚燕，中夏霜下；杞妻哭樑，山為之崩，固精誠可以動天地、金石，何況於人乎。今皇帝遙過鄙國，曠然大赦，與孤更始。欣笑和樂以歡孤，隕涕諮嗟以悼孤。豐賜光厚，資重千金，損乘輿之副，竭中黃之府，名馬充廄，驅牛塞路。孤以何德，而當斯惠。孤以何功，而納斯貺。富而不吝，寵至不驕者，則周公其人也。孤小人爾，身更以榮為戚，何者？將恐簡易之尤出於細微，脫爾之愆一朝覆露也。故欲修吾往業，守吾初志，欲使皇帝恩在摩天，使孤心常存入地，將以全陛下厚德，究孤犬馬之年，此難能也。然固欲行眾之難，《詩》曰：「德珣如毛，鮮克舉之。」此之謂也。



文 詠 序 書 誄 哀辭

誥咎文（並序）


五行致災，先史鹹以為應政而作。天地之氣，自有變動，未必政治之所興致也。於時大風發屋拔木，意有感焉。聊假天帝之命，以誥咎祈福。其辭曰：

上帝有命，風伯雨師。

夫風以動氣，雨以潤時。

陰陽協和，氣物以滋。

亢陽害苗，暴風傷條。

伊周是過，在湯斯遭。

桑林既禱，慶雲克舉。

偃禾之復，姬公去楚。

況我皇德，承天統民。

禮敬川嶽，祗肅百神。

享茲元吉，釐福日新。

至若炎旱赫羲，飆風扇發。

嘉卉以委，良木以拔。

何谷宜填？何山應伐？

何靈宜論？何神宜謁？

於是五靈振悚，皇祗赫怒，

招搖驚怯，欃槍奮斧。

河伯典澤，屏翳司風，

古呵飛厲，顧叱風隆。

息飆遏暴，元敕華嵩，

慶雲是興，效厥豐年。

遂乃沈陰釭坱，甘澤微微，

雨我公田，爰暨予私。

黍稷盈疇，芳草依依。

靈禾重穗，生彼邦畿。

年登歲豐，民無餒飢。





釋愁文


予以愁慘，

行吟路邊，

形容枯悴，

憂心如醉。

有玄靈先生見而問之曰：「子將何疾？以至於斯？」

答曰：「吾所病者，愁也。」

先生曰：「愁是何物，而能病子乎？」

答曰：「愁之為物，惟惚惟恍，

不召自來，推之弗往。

尋之不知其際，握之不盈一掌。

寂寂長夜，或群或黨。

去來無方，亂我精爽。

其來也，難退；

其去也，易追。

臨餐困於哽咽，煩冤毒於酸嘶。

加之以粉飾不澤，飲之以兼餚不肥，

溫之以金石不消，摩之以神膏不希，

授之以巧笑不悅，樂之以絲竹增悲，

醫和絕思而無措，先生豈能為我蓍龜乎？」

先生作色而言曰：「予徒辯子之愁形，未知子愁所由而生，我獨為子言其發矣。

今大道既隱，子生末季。

沉溺流俗，眩惑名位，

濯纓彈冠，諮趣榮貴。

坐不安席，食不終味，

遑遑汲汲，或憔或悴。

所鬻者名，所拘者利，

良由華薄，凋損正氣。

吾將贈子以無為之藥，給子以淡薄之湯，

刺子以玄虛之針，灸子以淳樸之方，

安子以恢廓之宇，坐子以寂寞之床。

使王喬與子遨遊而逝，黃公與子詠歌而行，

莊生與子具養神之饌，老聃與子致愛性之方。

趣避路以棲跡，乘輕雲以翱翔。」

於是精駭魂散，改心回趣，

願納至言，仰崇玄度。

眾愁忽然不辭而去。





七（並序）


昔枚乘作《七發》，傅毅作《七激》，張衡作《七辨》，崔袴作《七依》，辭各美麗，余有慕之焉。遂作《七》，並命王粲作焉。

玄微子隱居大荒之庭，

飛遁離俗，澄神定靈，

輕祿傲貴，與物無營，

耽虛好靜，羨此永生。

獨馳思乎天雲之際，無物象而能傾。

於是鏡機子聞而將往說焉。

駕超野之駟，乘追風之輿，

經迥漠，出幽墟，

入乎泱漭之野，遂屆玄微子之所居。

其居也，左激水，右高岑，

背洞壑，對芳林。

冠皮弁，被文裘，

出山岫之潛穴，倚峻巖而嬉遊。

志飄飄焉，嶢嶢焉，似若狹六合而隘九州，

若將飛而未遊，若舉翼而中留。

於是鏡機子攀葛藟而登，距巖而立，順風而稱曰：「予聞君子不遁俗而遺名，智士不背世而滅勳。

今吾子棄道藝之華，遺仁義之英，

耗精神乎虛廓，廢人事之紀經。

譬若畫形於無象，造響於無聲，

未之思乎？何所規之不通也？」

玄微子俯而應之曰：「嘻！有是言乎？夫太極之初，渾沌未分，萬物紛錯，與道俱隆。

蓋有形必朽，有跡必窮，

茫茫元氣，誰知其終。

名穢我身，位累我躬。

竊慕古人之所志，仰莊老之遺風。

假靈龜以託喻，寧掉尾於途中。



鏡機子曰：「夫辨言之豔，能使窮澤生流，枯木發榮，

庶感靈而激神，況近在乎人情。

僕將為君子說遊觀之至娛，演聲色之妖靡，

論變巧之至妙，敷道德之弘麗，

願聞之乎？」玄微子曰：「吾子整身倦世，探隱拯沈，

不遠遐路，幸見光臨，

將敬滌耳以聽玉音。



鏡機子曰：「芳菰精稗，霜蓄露葵，

玄熊素膚，肥豢穠肌。

蟬翼之割，剖纖析微，

累如疊篔，離若散雪，

輕隨風飛，刃不轉切。

山簹斥祇，珠翠之珍。

搴芳蓮之巢龜，膾西海之飛鱗，

臛江東之潛鼉，皪漢南之鳴鶉。

糅以芳酸，甘和既醇，

玄冥適鹹，蓐收調辛，

紫蘭丹椒，施和必節，

滋味既殊，遺芳射越。

乃有春清縹酒，康狄所營。

應化則變，感氣而成，

彈征則苦發，扣宮則甘生。

於是盛以翠樽，酌以雕觴，

浮蟻鼎沸，酷烈馨香。

可以和神，可以娛腸，

此餚饌之妙也。

子能從我而食之乎？」玄微子曰：「予甘藜藿，未暇此食也。」



鏡機子曰：「步光之劍，華藻繁縟。

飾以文犀，雕以翠綠，

綴以驪龍之珠，錯以荊山之玉。

陸斷犀象，未足稱雋，

隨波截鴻，水不漸刃。

九旒之冕，散曜垂文，

華組之纓，從風紛紜。

佩則結綠懸黎，寶之妙微，

符采照爛，流景揚輝。

黼黻之服，妙縠之裳，

金華之舄，動趾遺光。

繁飾參差，微鮮若霜。

緄佩綢繆，或雕或錯。

薰以幽若，流芳肆布。

雍容閒步，周旋馳曜。

南威為之解顏，西施為之巧笑，此容飾之妙也，子能從我而服之乎？」

玄微子曰：「予好毛褐，未暇此服也。」



鏡機子曰：「馳騁足用蕩思，遊獵可以娛情，

僕將為吾子駕雲龍之飛駟，飾玉輅之繁纓，

垂宛虹之長綏，抗招搖之華旍，

持忘歸之矢，秉繁弱之弓，

忽躡景而輕鶩，逸奔驥而超遺風。

於是谿填谷塞，榛藪平夷。

緣山置置，彌野張罘，

下無漏跡，上無逸飛，

鳥集獸屯，然後會圍。

獠徒雲布，武騎霧散，

丹旗曜野，戈殳皓旰。

曳文狐，掩狡兔，

捎鷫鷞，拂振鷺。

當軌見藉，值足遇踐。

飛軒電逝，獸隨輪轉，

翼不暇張，足不及騰，

動觸飛鋒，舉掛輕罾。

搜林索險，探薄窮阻，

騰山赴壑，風厲焱舉。

機不虛發，中必飲羽。

於是人稠網密，地脅勢逼。

哮闞之獸，張牙奮鬛，

志在觸突，猛氣不綍。

乃使北宮、東郭之疇，

生抽豹尾，分裂貙肩，

形不抗手，骨不隱拳，

批熊碎掌，拉虎摧斑。

野無毛類，林無羽群，

積獸如陵，飛翮成雲。

於是駭鐘鳴鼓，收旌弛旆，

頓網縱網，羆獠回邁。

駿？齊驤，揚鑾飛沫，

俯倚金較，仰撫翠蓋。

雍容暇豫，娛志方外，

此羽獵之妙也，子能從我而觀之乎？」

玄微子曰：「余性樂恬靜，未暇此觀也。」



鏡機子曰：「閒宮顯敞，雲屋皓旰，

崇景山之高基，迎清風而立觀。

彤軒紫柱，文榱華樑，

綺井含葩，金墀玉廂。

溫房則冬服絺綌，清室則中夏含霜。

華閣緣雲，飛陛陵虛。

俯視流星，仰觀八隅。

升龍攀而不逮，眇天際而高居。

繁巧神怪，變容異形，

班輸無所措其斧斤，離婁為之失睛。

麗草交植，殊品詭類。

綠葉朱榮，熙天曜日。

素水盈沼，叢木成林。

飛翮陵高，鱗甲隱深。

於是逍遙暇豫，忽若忘歸。

乃使任子垂鉤，魏氏發機，

芳餌瀋水，輕繳弋飛。

落翳雲之翔鳥，援九淵之靈龜。

然後採菱華，擢水蘋，

弄珠蚌，戲鮫人。

諷《漢廣》之所詠，覿遊女於水濱。

耀神景於中沚，被輕縠之纖羅，

遺芳烈而靜步，抗皓手而清歌。

歌曰：望雲際兮有好仇，天路長兮往無由。

佩蘭蕙兮為誰修？嬿婉絕兮我心愁。

此宮館之妙也，子能從我而居之乎？」

玄微子曰：「余耽巖穴，未暇居此也。」



鏡機子曰：「既遊觀中原，逍遙閒宮，

情放志蕩，淫樂未終。

亦將有才人妙妓，遺世越俗，

揚北里之流聲，紹陽阿之妙曲。

爾乃御文軒，臨彤庭，

琴瑟交彈，左篪右笙，

鐘鼓俱振，簫管齊鳴。

然後姣人乃被文縠之華袿，振輕綺之飄颻，

戴金搖之燿爍，揚翠羽之雙翹。

揮流芳，燿飛文，

歷盤鼓，煥繽紛。

長袖隨風，悲歌入雲。

趫捷若飛，蹈虛遠蹠，

陵躍超驤，蜿蟬揮霍。

翻爾鴻翥，濈然鳧沒。

縱輕體以迅赴，景追形而不逮。

飛聲激塵，依違厲響。

才捷若神，形難為象。

於是為歡未洩，白日西頹，

樂散變飾，微步中閨。

玄眉弛兮鉛華落，

收亂髮兮拂蘭澤，

形媠服兮揚幽若。

紅顏宜笑，睇眄流光，

時與吾子，攜手同行。

踐飛除，即閒房，

華燭爛，幄幕張，

動朱脣，發清商，

揚羅袂，振華裳。

九秋之夕，為歡未央。

此聲色之妙也，子能從我而遊之乎？」

玄微子曰：「予願清虛，未暇此遊也。」

鏡機子曰：「予聞君子樂奮節以顯義，烈士甘危軀以成仁。

是以雄俊之徒，交黨結倫，

重氣輕命，感分遺身。

故田光伏劍於北燕，公叔畢命於西秦。

果毅輕斷，虎步穀風，

威懾萬乘，華夏稱雄。」

詞未及終而玄微子曰：「善！」

鏡機子曰：「此乃遊俠之徒耳，未足稱妙。

若夫田文、無忌之儔，

乃上古之俊公子也。皆飛仁揚義，騰躍道藝，

遊心無方，抗志雲際，

陵轢諸侯，驅馳當世。

揮袂則九野生風，慷慨則氣成虹蜺。

吾子若當此之時，能從我而友之乎？」

玄微子曰：「予亮願焉，然方於大道有累，如何？」



鏡機子曰：「世有聖宰，翼帝霸世。

同量乾坤，等曜日月，

玄化參神，與靈合契。

惠澤播於黎蒸，威靈振乎無外。

超隆平於殷周，踵羲皇而齊泰。

顯朝惟清，王道遐均，

民望如草，我澤如春。

河濱無洗耳之士，喬嶽無巢居之民。

是以俊乂來仕，觀國之光，

舉不遺材，進各異方。

贊典禮於辟雍，講文德於明堂，

正流俗之華說，綜孔氏之舊章。

散樂移風，國靜民康，

神應休臻，屢獲嘉祥。

故甘露紛而晨降，景星宵而舒光，

觀龍遊於神淵，聆鳴鳳於高崗。

此霸道之至隆，而雍熙之盛際。

然主上猶尚以沈恩之未廣，懼聲教之未厲，

採英奇於仄陋，宣皇明於巖穴。

此甯子商歌之秋，而呂望所以投綸而逝也。吾子為太和之民，不欲仕陶唐之世乎？」

於是玄微子攘袂而興曰：「偉哉言乎！近者吾子所述華淫，

欲以厲我，祗攪予心。

至聞天下穆清，明君蒞國，

覽虛盈之正義，知頑素之迷惑。

令予廓爾，身輕若飛。

願反初服，從子而歸。」





九詠


芙蓉車兮桂衡，結萍蓋兮翠旌，

四蒼虯兮翼轂，駕陵魚兮驂鯨。

菌薦兮蘭席，蕙幬兮苓床。

抗南箕兮簸瓊蕊，挹天河兮滌玉觴。

靈既降兮泊靜默，登文階兮坐紫房。

服春榮兮猗靡，雲居繞兮容裔，

冠北辰兮岌峨，帶冕虹兮陵厲。

蘭餚御兮玉俎陳，雅音奏兮文芃羅。

感《漢廣》兮羨遊女，揚《激楚》兮詠湘娥。

臨迴風兮浮漢渚，目牽牛兮眺織女。

交有際兮會有期，嗟痛吾兮來不時。

來無見兮進無聞，泣下雨兮嘆成雲。

先後悔其靡及，冀后王之一寤。

猶搦轡而繁策，馳覆車之危路。

群秉舟而無楫，將何川而能度。

何世俗之矇昧，悼邦國之未靜。

焚椒蘭其望治，由倒裳而求領。

尋湘漢之長流，採芳岸之靈芝。

遇遊女於水裔，採菱華而結詞。

野蕭條以極望，曠千里而無人。

民生期於必死，何自苦以終身。

寧作清水之沉泥，不為濁路之飛塵。





柳頌序


余以閒暇，駕言出遊，過友人揚德祖之家。視其屋宇寥廓，庭中有一柳樹。聊戲刊其枝葉，故著斯文，表之遺翰，遂因辭勢，以譏當今之士。





與司馬仲達書


今賊徒欲保江表之城，守歐吳耳。無有爭雄於宇內，角勝於平原之志也。故其俗蓋以洲渚為營壁，江淮為城塹而已。若可得挑致，則吾一旅之卒足以敵之矣。蓋弋鳥者矯其矢，釣魚者理其綸，此皆度彼為慮，因象設宜者也。今足下曾無矯矢理綸之謀，徒欲候其離舟，伺其登陸，乃圖並吳會之地，牧東野之民，恐非主上授節將軍之心也。





與楊德祖書


植白：數日不見，思子為勞，想同之也。

僕少小好為文章，迄至於今二十有五年矣。然今世作者可略而言也。昔仲宣獨步於漢南，孔璋鷹揚於河朔，偉長擅名於青土，公幹振藻於海隅，德璉發跡於此魏，足下高視於上京。當此之時，人人自謂握靈蛇之珠，家家自謂抱荊山之玉。吾王於是設天網以該之，頓八紘以掩之，今悉集茲國矣。然此數子猶復不能飛騫絕跡，一舉千里也。以孔璋之才，不閒於辭賦，而多自謂與司馬長卿同風。譬畫虎不成反為狗者也。前有書嘲之，反作論盛道僕贊其文。夫鍾期不失聽，於今稱之。吾亦不能妄嘆者，畏後世之嗤余也。

世人著述不能無病，僕嘗好人譏彈其文，有不善應時改定。昔丁敬禮嘗作小文，使僕潤飾之。僕自以才不過若人，辭不為也。敬禮謂僕：「卿何所疑難，文之佳惡，吾自得之，後世誰相知定吾文者邪？」吾常嘆此達言，以為美談。昔尼父之文辭與人通流，至於制《春秋》，遊夏之徒乃不能措一辭。過此而言不病者，吾未之見也。

蓋有南威之容，乃可以論於淑媛，有龍淵之利，乃可以議於斷割。劉季緒才不能逮於作者，而好詆訶文章，掎摭利病。昔田巴毀五帝，罪三王，訾五霸於稷下，一旦而服千人。魯連一說，使終身杜口。劉生之辯未若田氏，今之仲連求之不難，可無嘆息乎？人各有好尚。蘭茝蓀蕙之芳，眾人所好，而海畔有逐臭之夫。咸池六莖之發，眾人所樂，而墨翟有非之之論。豈可同哉？

今往僕少小所著辭賦一通相與。夫街談巷說，必有可採；擊轅之歌，有應風雅；匹夫之思，未易輕棄也。辭賦小道，固未足以揄揚大義，彰示來世也。昔揚子云，先朝執戟之臣耳，猶稱壯夫不為也。吾雖薄德，位為藩侯，猶庶幾戮力上國，流惠下民，建永世之業，流金石之功。豈徒以翰墨為勳績，辭賦為君子哉？若吾志未果，吾道不行，將採庶官之實錄，辨時俗之得失，定仁義之衷，成一家之言。雖未能藏之於名山，將以傳之於同好。非要之皓首，豈今日之論乎？其言之不慚，恃惠子之知我也。

明早相迎，書不盡懷。曹植白。





與吳季重書


植白：季重足下，前日雖因常調，得為密坐。雖燕飲彌日，其於別遠會稀，猶不盡其勞積也。若夫觴酌陵波於前，笳簫發音於後，足下鷹揚其體，鳳觀虎視，謂蕭、曹不足儔，衛、霍不足侔也。左顧右眄，謂若無人，豈非吾子壯志哉？過屠門而大嚼，雖不得肉，貴且快意。當斯之時，願舉太山以為肉，傾東海以為酒，伐雲夢之竹以為笛，斬泗濱之梓以為箏。食若填巨壑，飲若灌漏卮。其樂固難量，豈非大丈夫之樂哉？然日不我與，曜靈急節，面有逸景之速，別有參商之闊。思抑六龍之首，頓羲和之轡，折若木之華，閉濛汜之谷，天路高邈，良無由緣。懷戀反側，如何如何。

得所來訊，文采委曲，曄若春榮，瀏若清風，申詠反覆，曠若復面。其諸賢所著文章，想還所治，復申詠之也。可令喜事小史，諷而誦之。夫文章之難，非獨今也。古之君子猶亦病諸。家有千里驥而不珍焉；人懷盈尺，和氏無貴矣。夫君子而不知音樂，古之達論謂之通而蔽。墨翟不好伎，何為過朝歌而回車乎？足下好伎，值墨翟回車之縣，想足下助我張目也。

又聞足下在彼，自有佳政。夫求而不得者有之矣，未有不求而自得者也。且改轍而行，非良樂之御；易民而治，非楚、鄭之政。願足下勉之而已矣。適對嘉賓，口授不悉，往來數相聞。曹植白。





任城王誄（並序）


昔二虢佐文，旦、奭翼武。

於休我王，魏之元輔。

將崇懿跡，等號齊、魯。

如何奄忽，命不是與。

仁者悼沒，兼彼殊類。

矧我同生，能不憯阻？

目想宮墀，心在平素。

彷彿魂神，馳情陵墓。

凡夫愛命，達者徇名。

王雖薨徂，功著丹青。

人誰不沒，德貴有遺。

乃作誄曰：



幼有令質，光耀珪璋。

孝殊閔氏，義達參商。

溫溫其恭，爰柔克剛。

心存建業，王室是匡。

矯矯元戎，雷動雨徂。

橫行燕代，威懾北胡。

奔虜無竄，還戰高柳。

王率壯士，常為君首。

宜究長年，永保皇家。

如何奄忽，景命不遐。

同盟飲淚，百寮諮嗟。





大司馬曹休誄


於穆公侯，魏之宗室。

明德繼踵，弈世純粹。

闡弘泛愛，仁以接物。

藝以為華，體斯亮實。

年沒弱冠，志在雄英。

高揖名師，發言有章。

東夏翕然，稱曰龍光。

貧而無怨，孔以為難。

嗟我公侯，屢空是安。

不耽世祿，親悅為歡。

好彼蓬樞，甘彼瓢簞。

味道忘憂，逾憲超顏。

矯矯公侯，不撓其厄。

呵叱三軍，躬奮雄戟。

足蹴白刃，手按飛鏑。

終弭淮南，保我疆埸。





光祿大夫荀侯誄


如冰之清，如玉之潔。

法而不威，和而不爇。

百寮欷歔，天子沾纓。

機女投杼，農夫輟耕。

輪結轍而不轉，馬悲鳴而倚衡。





平原懿公主誄


俯振地紀，仰錯天文。

悲風激興，霜飆雪雰。

凋蘭夭蕙，良幹以泯。

於惟懿主，瑛瑤其質。

協策應期，含英秀出。

岐嶷之姿，實朗實貴。

在生十旬，察人識物。

儀同聖表，聲協音律。

驤眉識往，俯首知來。

求顏必笑，和音則孩。

阿保接手，侍御充傍。

常在襁褓，不停笫床。

專愛一宮，取玩聖皇。

何圖奄忽，罹天之殃。

魂神遷移，精爽翱翔。

號之不應，聽之莫聆。

帝用吁嗟，嗚呼失聲。

嗚呼哀哉！

憐爾早沒，不逮陰光。

改封大郡，惟帝舊疆。

建土開家，邑移蕃王。

琨珮惟鮮，朱紱斯煌。

國號既崇，哀爾孤獨。

配爾名子，華宗貴族。

爵以列侯，銀艾優渥。

成禮於宮，靈壒交轂。

生雖異室，沒同山嶽。

爰構玄宮，玉石交連。

朱房皓壁，皜曜電鮮。

飾終備位，法生象存。

長埏繕修，神閨掩扉。

二柩並降，雙魂孰依？

人誰不歿，憐爾尚微。

阿保激感，上聖傷悲。

城闕之詩，以日喻歲。

況我愛子，神光長滅。

扃關一闔，曷其復晢。





武帝誄（並序）


於惟我王，承運之衰。

神武震發，群雄殄夷。

拯民於下，登帝太微。

德美旦、奭，功越彭、韋。

九德光備，萬國作師。

寢疾不興，聖體長違。

華夏飲淚，黎庶含悲。

神翳功顯，身沈名飛。

敢揚聖德，表之素旗。

乃作誄曰：



於穆我王，胄稷胤周。

賢聖是紹，元懿允休。

先侯佐漢，實惟平陽。

功成績著，德昭二皇。

民以寧一，興詠有章。

我王承統，天姿特生。

年在志學，謀過老成。

奮臂舊邦，翻身上京。

表與我王，兵交若神。

張陳背誓，傲帝虐民。

擁徒百萬，虎視朔濱。

我王赫怒，戎車列陳。

武卒處闞，如雷如震。

欃槍北掃，舉不浹辰。

紹遂奔北，河朔是賓。

振旅京師，帝嘉厥庸。

乃位丞相，總攝三公。

進受上爵，臨君魏邦。

九錫昭備，大路光龍。

玄鑑靈蔡，探幽洞微。

下無偽情，奸不容非。

敦儉尚古，不玩珠玉。

以身先下，民以純樸。

聖性嚴毅，手修清一。

惟善是嘉，靡疏靡暱。

怒過雷電，喜逾春日。

萬國肅虔，望風震慄。

既總庶政，兼覽儒林。

躬著雅頌，被之琴瑟。

茫茫四海，我王康之。

微微漢嗣，我王匡之。

群傑扇動，我王服之。

喁喁黎庶，我王育之。

光有天下，萬國作君。

虔奉本朝，德美周文。

以寬克眾，每征必舉。

四夷賓服，功夷聖武。

翼帝王世，神武鷹揚。

左鉞右旄，威凌伊呂。

年逾耳順，體壯志肅。

乾乾庶事，氣過方叔。

宜並南嶽，君國無窮。

如何不弔，禍鍾聖躬。

棄離臣子，背世長終。

兆民號咷，仰訴上穹。

既以約終，令節不衰。

既即梓宮，躬御綴衣。

璽不存身，唯紼是荷。

明器無飾，陶素是嘉。

既次西陵，幽閨啟路。

群臣奉迎，我王安厝。

窈窕玄宇，三光不入。

潛闥一扃。尊靈永蟄。

聖上臨穴，哀號靡及。

群臣陪臨，佇立以泣。

去此昭昭，於彼冥冥。

永棄兆民，下君百靈。

千代萬葉，曷時復形。





文帝誄（並序）


惟黃初七年，五月七日，大行皇帝崩。

嗚呼哀哉！

於時天震地駭，崩山隕霜，

陽精薄景，五緯錯行。

百姓呼嗟，萬國悲悼。

若喪考妣，恩過慕唐。

擗踴郊野，仰想穹蒼。

僉曰何辜，早世殞喪。

嗚呼哀哉！

悲夫大行，忽焉光滅，

永棄萬國，雲往雨絕。

承問荒忽，惽懵哽咽。

袖鋒抽刃，欲自僵斃，

追慕三良，甘心同穴。

感惟南風，惟以鬱滯。

終於偕沒，指景自誓。

考諸先記，尋之哲言，

生若浮寄，惟德可論。

朝聞夕逝，孔志所存。

皇雖一沒，天祿永延。

何以述德？表之素旃。

何以詠功？宣之管絃。

乃作誄曰：



皓皓太素，兩儀始分。

中和產物，肇有人倫。

爰暨三皇，實秉道真。

降逮五帝，繼以懿純。

三代製作，踵武立勳。

季嗣不維，綱漏於秦。

崩樂滅學，儒坑禮焚。

二世而殲，漢氏乃因。

弗求古訓，嬴政是遵。

王綱帝典，闃爾無聞。

末光幽昧，道究運遷。

乾坤回曆，簡聖授賢。

乃眷大行，屬以黎元。

龍飛啟祚，合契上玄。

五行定紀，改號革年。

明明赫赫，受命於天。

仁風偃物，德以禮宣。

祥惟聖質，嶷在幼妍。

研幾六典，學不過庭。

潛心無罔，亢志青冥。

才秀藻朗，如玉之瑩。

聽察無響，瞻睹未形。

其剛如金，其貞如瓊。

如冰之潔，如砥之平。

爵功無私，戮違無輕。

心鏡萬機，攬照下情。

思良股肱，嘉昔伊、呂。

搜揚側陋，舉湯代禹。

拔才巖穴，取士蓬戶。

唯德是縈，弗拘禰祖。

宅土之表，率民以漸。

道義是圖，弗營厥險。

六合是虞，齊契共遵。

下以純民，民由樸儉。

恢折規矩，克紹前人。

科條品制，褒貶以因。

乘殷之輅，行夏之辰。

金根黃屋，翠葆龍鱗。

紼冕崇麗，衡紞惟新。

尊肅禮容，矚之若神。

方牧妙舉，欽於恤民。

虎將荷節，鎮彼四鄰。

朱旗所剿，九壤被震。

疇克不若，孰敢不臣？

縣旌海表，萬里無塵。

虜備凶徹，鳥殪江岷。

摧若涸魚，乾若脯鱗。

肅慎納貢，越裳效珍。

條支絕域，眾子內賓。

德儕先皇，功侔太古。

上靈降瑞，黃初叔祐。

河龍洛龜，陵波游下。

平均應繩，神鸞翔舞。

數莢階除，系風扇暑。

皓獸素禽，飛走郊野。

神鍾寶鼎，形自舊土。

雲英甘露，瀸途被宇。

靈芝冒沼，朱華陰渚。

回回凱風，祁祁甘雨。

稼穡豐登，我稷我黍。

家佩惠君，戶蒙慈父。

圖致大和，洽德全義。

將登介山，先皇作儷。

鐫石紀勳，兼錄眾瑞。

方隆封禪，歸功天地。

賓禮百靈，勳命視規。

望祭四嶽，燎封奉柴。

肅於南郊，宗祀上帝。

三牲既供，夏禘秋嘗。

元侯佐祭，獻璧奉璋。

鸞輿幽藹，龍旂太常。

爰迄太廟，鐘鼓鍠鍠。

頌德詠功，八佾鏘鏘。

皇祖既饗，烈考來享。

神具醉止，降茲福祥。

天地震盪，大行康之。

三辰闇昧，大行光之。

皇紘惟絕，大行綱之。

神器莫統，大行當之。

禮樂廢弛，大行張之。

仁義陸沈，大行揚之。

潛龍隱鳳，大行翔之。

疏狄遐康，大行匡之。

在位七載，元功仍舉。

將永大和，絕跡三五。

宜作物師，長為神主。

壽終金石，等算東父。

如何奄忽，摧身後土。

俾我煢煢，靡瞻靡顧。

嗟嗟皇穹，胡寧忍務。

嗚呼哀哉！

明監吉凶，體遠存亡。

深垂典制，申之嗣皇。

聖上虔奉，是順是將。

乃耕玄宇，基為首陽。

擬跡谷林，追堯慕唐。

合山同陵，不樹不疆。

塗車芻靈，珠玉靡藏。

百神警待，來賓幽堂。

耕禽田獸，望魂之翔。

於是俟大隧之致功兮，練元辰之淑禎。

潛華體於梓宮兮，馮正殿以居靈。

顧望嗣之號咷兮，存臨者之悲聲。

悼晏駕之既往兮，感容車之速征。

浮飛魂於輕霄兮，就黃墟以滅形。

背三光之昭晰兮，歸玄宅之冥冥。

嗟一往之不反兮，痛濆闥之長扃。

諮遠臣之眇眇兮，成凶諱以怛驚。

心孤絕而靡告兮，紛流涕而交頸。

思恩榮以橫奔兮，閡闕塞之嶢崢。

顧衰絰以輕舉兮，迫關防之我嬰。

欲高飛而遙憩兮，憚天網之遠經。

遙投骨于山足兮，報恩養於下庭。

慨拊心而自悼兮，懼施重而命輕。

嗟微軀之是效兮，甘九死而忘生。

幾司命之役籍兮，先黃髮而隕零。

天蓋高而察卑兮，冀神明之我聽。

獨鬱伊而莫訴兮，追顧景而憐形。

奏斯文以寫思兮，結翰墨以敷誠。

嗚呼哀哉！





卞太后誄（並序）


率土噴薄，三光改度，

陵頹谷踴，五行互錯。

皇室蕭條，羽檄四布。

百姓欷歔，嬰兒號慕，

若喪考妣，天下縞素。

聖者知命，徇道寶名。

義之攸在，亦棄厥生。

敢揚後德，表之旐旌，

光垂罔極，以慰我情。

乃作誄曰：



我王之生，坤靈是輔。

作合於魏，亦光聖武。

篤生文帝，紹虞之緒。

龍飛紫宸，奄有九土。

詳惟聖善，岐嶷秀出。

德配姜嫄，不忝先哲。

玄覽萬機，兼才備藝。

泛納容眾，含垢藏疾。

仰奉諸姑，降接儔列。

陰陽觀潛，外明內察。

及踐大位，母養萬國。

溫溫其人，不替明德。

悼彼邊氓，未遑宴息。

恆勞庶事，兢兢翼翼。

親桑蠶館，為天下式。

樊姬霸楚，書載其庸。

武王有亂，孔嘆其功。

我後齊聖，克暢丹聰。

不出房闥，心照萬邦。

年逾耳順，乾乾匪倦。

珠玉不玩，躬御綈練。

日昃忘飢，臨樂勿宴。

去奢即儉，曠世作檢。

慎終如始，蹈和履貞。

恭事神祗，昭奉百靈。

局天蹐地，祗畏神明。

敬微慎獨，報禮幽冥。

虔肅宗廟，蠲薦三牲。

降福無疆，祝雲其神。

宜享斯祐，蒙祉自天。

何圖凶咎，不勉斯年。

嘗禱盡禮，有篤無痊。

豈命有終，神食其言。

遺孤在疚，承諱東藩。

擗踴郊畛，灑淚中原。

追號皇妣，棄我何遷。

昔垂顧復，今何不然。

空宮寥廓，棟宇無煙。

巡省階途，彷彿櫺軒。

仰瞻帷幄，俯察几筵。

物不毀故，而人不存。

痛莫酷斯，彼蒼者天。

遂臻魏都，遊魂舊邑。

大隧開途，靈將斯戢。

嘆息霧興，揮淚雨集。

徘徊壒柩，號咷弗及。

神光既幽，佇立以泣。





王仲宣誄（並序）


建安二十二年正月二十四日戊申，魏故侍中關內侯王君卒。

嗚呼哀哉！

皇穹神察，哲人是恃。

如何靈祗，殲我吉士。

誰謂不痛，早世即冥。

誰謂不傷，華繁中零。

存亡分流，夭遂同期。

朝聞夕沒，先民所思。

何用誄德？表之素旗。

何以贈終？哀以送之。

遂作誄曰：



猗歟侍中，遠祖彌芳。

公高建業，佐武伐商。

爵同齊魯，邦祀絕亡。

流裔畢萬，勳績惟光。

晉獻賜封，於魏之疆。

天開之祚，末胄稱王。

厥姓斯氏，條分葉散。

世滋芳烈，揚聲秦漢。

會遭陽九，炎光中曚。

世祖撥亂，爰建時雍。

三臺樹位，履道是鍾。

寵爵之加，匪惠惟恭。

自君二祖，為光為龍。

僉曰休哉，宜翼漢邦。

或統太尉，或掌司空。

百揆惟敘，五典克從。

天靜民和，皇教遐通。

伊君顯考，奕世佐時。

入管機密，朝政以治。

出臨朔岱，庶績鹹熙。

君以叔懿，繼此洪基。

既有令德，材技廣宣。

強記洽聞，幽贊微言。

文若春華，思若湧泉。

發言可詠，下筆成篇。

何道不洽，何藝不閒。

棋局逞巧，博弈唯賢。

皇家不造，京室隕顛。

宰臣專制，帝用西遷。

君乃羈旅，離此阻艱。

翕然鳳舉，遠竄荊蠻。

身窮志達，居鄙行鮮。

振冠南嶽，濯纓清川。

潛處蓬室，不幹勢權。

我公奮鉞，耀威南楚。

荊人或違，陳戎講武。

君乃義發，算我師旅。

高尚霸功，投身帝宇。

斯言既發，謀夫是與。

是與伊何？響我明德。

投戈編郡，稽顙漢北。

我公實嘉，表揚京國。

金龜紫綬，以彰勳則。

勳則伊何？勞謙靡已。

憂世忘家，殊略卓峙。

乃署祭酒，與軍行止。

算無遺策，畫無失理。

我王建國，百司雋乂。

君以顯舉，秉機省闥。

戴蟬珥貂，朱衣皓帶。

入侍帷幄，出擁華蓋。

榮耀當世，芳風晻藹。

嗟彼東夷，憑江阻湖。

騷擾邊境，勞我師徒。

光光戎輅，霆駭風徂。

君侍華轂，輝輝王途。

思榮懷附，望彼來威。

如何不濟，運極命衰。

寢疾彌留，吉往凶歸。

嗚呼哀哉！

翩翩孤嗣，號慟崩摧。

發軫北魏，遠迄南淮。

經歷山河，泣涕如頹。

哀風興感，行雲徘徊。

游魚失浪，歸鳥忘棲。

嗚呼哀哉！

吾與夫子，義貫丹青。

好和琴瑟，分過友生。

庶幾遐年，攜手同征。

如何奄忽，棄我夙零。

感昔宴會，志各高厲。

予戲夫子，金石難敝。

人命靡常，吉凶異制。

此歡之人，孰先隕越。

何寤夫子，果乃先逝。

又論死生，存亡數度。

予猶懷疑，求之明據。

儻獨有靈，遊魂泰素。

我將假翼，飄颻高舉。

超登景雲，要子天路。

喪柩既臻，將及魏京。

靈壒回軌，白驥悲鳴。

虛廓無見，藏影蔽形。

孰雲仲宣，不聞其聲。

延首嘆息，雨泣交頸。

嗟乎夫子，永安幽冥。

人誰不沒，達士徇名。

生榮死哀，亦孔之榮。

嗚呼哀哉！





金瓠哀辭（並序）


金瓠，予之首女，雖未能言，固已授色知心矣。生十九旬而夭折，乃作此辭。辭曰：

在襁褓而撫育，向孩笑而未言。

不終年而夭絕，何見罰於皇天？

信吾罪之所招，悲弱子之無愆。

去父母之懷抱，滅微骸於糞土。

天長地久，人生幾時。

先後無覺，促爾有期。





行女哀辭（並序）


行女生於季秋，而終於首夏。三年之中，二子頻喪。

伊上靈之降命，何短修之難裁。

或華髮以終年，或懷妊而逢災。

感前哀之未闋，復新殃之重來。

方朝華而晚敷，比辰露而先晞。

感逝者之不追，悵情忽而失度。

天蓋高而無階，懷此恨其誰訴。





仲雍哀辭


曹裛，字仲雍，魏太子之中子也。三月而生，五月而亡。昔后稷之在寒冰，鬥穀之在楚澤，鹹依鳥憑虎，而無風塵之災。今之玄笫文茵，無寒冰之慘；羅幃綺帳，暖於翔鳥之翼；幽房閒宇，密於雲夢之野；慈母良保，仁乎烏虎之情。卒不能延期於期載，雖六旬而夭歿。彼孤蘭之眇眇，亮成幹其畢榮。哀綿綿之弱子，早背世而潛形。且四孟之未周，將願子乎一齡。陰雲回於素蓋，悲風動其扶輪。臨埏闥以歔欷，淚流射而沾巾。


論 說


漢二祖優劣論


有客問余曰：“夫漢二帝，高祖、光武，俱為受命撥亂之君，此時事之難易，論其人之優劣，孰者為先？”余應之曰：“昔漢之初興，高祖因暴秦而起，官由亭長，自亡徒召集英雄。遂誅強楚，光有天下。功齊湯武，業流後嗣。誠帝王之元勛，人君之盛事也。然而名不繼德，行不純道。身沒之後，崩亡之際，果令兇婦肆酖酷之心，嬖妾被人豕之刑；雲趙幽囚，禍殃骨肉；諸呂專權，社稷幾移。凡此諸事，豈非高祖寡計淺慮以致。然彼之雄材大略，倜儻之節，信當世至豪健壯傑士也。又其梟將畫臣，皆古今之鮮有，歷世之希睹。彼能任其才而用之，聽其言而察之。故兼天下，有帝位，流巨勛，而遺元功也。不然，斯不免於閭閻之人，當世之匹夫也。

世祖體乾靈之休德，稟貞和之純精，通黃中之妙理，韜亞聖之懿才。其為德也，聰達而多識，仁智而明恕，重慎而周密，樂施而愛人。值陽九無妄之世，遭炎光厄會之運。殷爾雷發，赫然神舉。用武略以攘暴，興義兵以掃殘，神光前驅，威風先遊。軍未出於南京，莽已斃於西都。破二公於昆陽，斬阜、賜於漢津。當此時也，九州鼎沸，四海淵湧，言帝者二三，稱王者四五，鹹鴟視狼顧，虎超龍驤。光武秉朱光之巨鉞，震赫斯之隆怒。夫其蕩滌兇穢，剿除醜類，若順迅風而縱烈火，曬白日而掃朝雲也。若克東齊難勝之寇，降赤眉不計之虜，彭寵以望異內隕，龐萌以叛主取誅，隗戎以背信軀斃，公孫以離心授首。爾乃廟謀而後動眾，計定而後行師，故攻無不陷之壘，戰無奔北之卒。是以群下欣欣，歸心聖德，宣仁以和眾，邁德以來遠。於時戰克之將，籌畫之臣，承詔奉令者獲寵，違命犯旨者顛危。故曰：建武之行師也，計出於主心，勝決於廟堂。故竇融聞聲而影附，馬援一見而嘆息。股肱有濟濟之美，元首有穆穆之容。敦睦九族，有唐虞之稱；高尚純樸，有羲皇之素；謙虛納下，有吐握之勞；留心庶事，有日昃之勤。乃規弘跡而造皇極，創帝道而立德基。

是以計功則業殊，比隆則事異，旌德則靡愆，言行則無穢，量力則勢微，論輔則力劣。卒能握乾圖之休征，應五百之顯期，立不刊之遐跡，建不朽之元功。金石播其休烈，詩書載其勛懿。故曰：“光武其優也。”





魏德論


元氣否塞，玄黃噴薄，晨星亂逆，陰陽舛錯，國無完邑，陵無掩槨。四海鼎沸，蕭條沙漠。武皇之興也，以道陵殘，義氣風發。神戈退指，則妖氛順制；靈弧雲舉，則朝陽播越。惟我聖後，神武蓋天，威光佐掃，辰彗北彎，首尾爭擊，氣齊率然。乃電北，席卷千里。隱乎若崩嶽，旰乎若潰海。慍彼蠻夏，蠢爾弗恭。脂我蕭斧，簡武練鋒，星陳而天運，振耀乎南封。荊人風靡，交、益影從。軍蘊余勢，襲利乘權。蕩鬼區於白水，擒矯制於遐川，仰屬目於條支，晞弱水之潺湲。薄張騫於大夏，笑驃騎於祁連。其化之也如神，其養之也如春。柔遠能邇，誰敢不賓？憲度增飾，日耀月光。跡存乎建安，道隆乎延康。

於是漢氏歸義，顧音孔昭，顯禪天位，希唐放堯，上猶謙謙弗納也。發不世之明詔，薄皇居而弗泰，蹈北人之清節，美石戶之高介。義貫金石，神明以興，神祗致祥，乾靈效祐。於是群公卿士，功臣列辟，率爾而進曰：“昔文王三分居二，以服事殷，非能之而弗欲，蓋欲之而弗能。況天網弗禁，皇網圯紐，侯民非復漢萌，尺土非復漢有。故武皇創跡於前，陛下光美於後。蓋所謂勛成於彼，位定於此者也。將使斯民播秬鬯，植靈芝，鋤二穗，挹醴滋。遂乃凱風回焱，甘露匝時，農夫詠於田隴，織婦吟而綜絲。黃吻之齔，含哺而怡；鮐背之老，擊壤而嬉。古雖稱乎赫胥，曷若斯之大治乎？”於時上富於春秋，聖德汪濊，奇誌妙思，神鑒靈察。方將審禦陰陽，增耀日月，極禎祥於遐奧，飛仁風以樹惠。既遊精於萬機，探幽洞深，復逍遙乎六藝；兼覽儒林，抗思乎文藻之場囿，容與乎道術之疆畔。超天路而高峙，階清雲以妙觀。將參跡於三皇，豈徒論功於大漢。天地位矣，九域清矣，皇化四達，帝猷成矣。明哉元首，股肱貞矣。禮樂既作，興頌聲矣。固將封泰山，禪梁甫，歷名山，以祈福。周五方之靈宇，越八九於往素。踵帝皇之靈矩，流余祚於黎蒸。鐘元吉乎聖主。





魏德論謳·穀


於穆聖皇，仁暢惠渥。

辭獻減膳，以服鰥獨。

和氣致祥，時雨灑沃。

野草萌芽，變化嘉谷。





魏德論謳·禾


猗猗嘉禾，惟穀之精。

其洪盈箱，協穗殊莖。

昔生周朝，今植魏庭。

獻之朝堂，以照祖靈。





魏德論謳·鵲


鵲之彊彊，詩人取喻。

今存聖世，呈質見素。

饑食苕華，渴飲清露。

異於疇匹，眾鳥是慕。





魏德論謳·鳩


班班者鳩，爰素其質。

昔翔殷邦，今為魏出。

朱目丹趾，靈姿詭類。

載飛載鳴，彰我皇懿。





魏德論謳·甘露


玄德洞幽，飛化上烝。

甘露以降，蜜淳冰凝。

觀陽弗晞，瓊爵是承。

獻之帝朝，以明聖徵。





魏德論謳·連理樹


皇樹嘉德，風靡雲披。

有木連哩，別幹同枝。

將承大同，應天之規。





相論


世固有人身瘠而誌立，體小而名高者，於聖則否。是以堯眉八彩，舜目重瞳，禹耳叁漏，文王四乳。然則世亦有四乳者，此則駑馬，一毛似驥耳。又曰：宋臣有公孫呂者，長七尺，面長三尺，廣三寸。名震天下。若此之狀，蓋遠代而求，非一世之異也。使形殊於外，道合其中，名震天下，不亦宜乎？語雲：“無憂而戚，憂必及之；無慶而歡，樂必遂之。”此心有先動，而神有先知，則色有先見也。故扁鵲見桓公，知其將亡；申叔見巫臣，知其竊妻而逃也。荀子曰：“以為天不知人事邪？則周公有風雷之災，宋景有三舍之福。以為知人事乎？則楚昭有弗厓之應，魏文無延期之報。”由是言之，則天道之與相占，可知而疑，不可得而無也。





辯道論


世有方士，吾王悉所招致。甘陵有甘始，廬江有左慈，陽城有郗儉，始能行氣導引，慈曉房中之術，儉善辟谷，悉號數百歲。所以集之於魏國者，誠恐此人之徒接奸詭以欺眾，行妖惡以惑民。故聚而禁之也。豈復欲觀神仙於瀛洲，求安期於邊海，釋金輅而履雲輿，棄文驥而求飛龍哉？

夫帝者位殊萬國，富有天下，威尊彰明，齊光日月，宮殿闕庭，焜耀紫微。何顧乎王母之宮，昆侖之域哉？夫三烏被役，不如百官之美也；素女姮娥，不若椒房之麗也；雲衣羽裳，不若黼黻之飾也；駕螭載霓，不若乘輿之盛也；瓊蕊玉華，不若王圭之潔也。而顧為匹夫所罔，納虛妄之辭，信眩惑之說。隆禮以招弗臣，傾產以供虛求，散王爵以榮之，清閑館以居之。經年累稔，終無一驗。雖復誅其身，滅其族，紛然足為天下笑矣。若夫玄黃所以娛目，鏗鎗所以樂耳，媛妃所以紹先，芻豢所以悅口也。何必甘無味之味，聽無聲之樂，觀無彩之色也。





令禽惡鳥論


國人有以伯勞生獻者，王召見之。侍臣曰：“世同惡伯勞之鳴，敢問何謂也？”王曰：“《月令》：‘仲夏穀始鳴。’《詩》雲：‘七月鳴穀。’七月，夏之五月，穀則博勞也。昔尹吉甫信後妻之讒，殺孝子伯奇。其弟伯封求而不得，作《黍離》之詩，俗傳雲：吉甫後悟，追傷伯奇。出遊於田，見鳥鳴於桑，其聲噭然，吉甫動心，曰：“無乃伯奇乎？”鳥乃撫翼，其音尤切。吉甫曰：“果吾子也。”乃顧曰：“伯勞乎？是吾子，棲吾輿；非吾子，飛勿居。”言未卒，鳥尋聲而棲於蓋。歸入門，集於井幹之上，向室而號。吉甫命後妻載弩射之，遂射殺後妻，以謝之。故俗惡伯勞之鳴，言所鳴之家，必有屍也。此好事者附名為之說，令俗人惡之，而今普傳惡之，斯實否也。伯勞以五月而鳴，應陰氣之動，陽為仁養，陰為賊害，伯勞蓋賊害之鳥也。屈原曰：“鶗鴂之先鳴，使百草為之不芳。”其聲<貝鳥>々然，故俗憎之。若其為人災害，愚民之所信，通人之所略也。鳥鳴之惡自取憎，人言之惡自取滅，不能有累於當世也。而兇人之行弗可易，梟穀之鳴不可更者，天性然也。昔荊之梟，將徙巢於吳。鳩遇之曰：“子將安之？”梟曰：“將巢於吳。”鳩曰：“何去荊而巢吳乎？”梟曰：“荊人惡予之聲。”鳩曰：“子能革子之聲則免，無為去荊而巢吳也。子不能革子之音，則吳楚之民不異情也。為子計者，莫若宛頸戢翼，終身勿復鳴也。”昔會朝議者，有人問曰：“寧有聞梟食其母乎？”有答之者曰：“嘗聞烏反哺，未聞梟食母也。”問者慚，唱不善也。得蟮者，莫不馴而放之，為利人也。得蚤者，莫不糜之齒牙，為害身也。鳥獸昆蟲，猶以名聲見異。況夫吉士之與兇人乎？





籍田說


春耕於籍田，郎中令侍寡人焉，顧而謂之曰：“昔者神農氏始嘗萬草，教民種植。今寡人之興此田，將欲以擬乎治國，非徒娛耳目而已也。夫營疇萬畝，厥田上下，經以大陌，帶以橫阡，奇柳夾路，名果被園，宰農實掌，是謂公田。此亦寡人之封疆也。日殄沒而歸館，晨未昕而即野，此亦寡人之先下也。菽雚特疇，禾黍異田，此亦寡人之理政也。及其息泉湧，庇重陰，懷有虞，撫素琴，此亦寡人之所習樂也。蘭蕙荃蘅，植之近疇，此亦寡人之所親賢也。刺藜臭蔚，棄之遠疆，此亦寡人之所遠佞也。若年豐歲登，果茂菜滋，則臣仆小大，鹹取驗焉。”又曰：“封人有能以輕鑿修鉤去樹之蠍者，樹得以茂繁。”中舍人曰：“不識治天下者，亦有蠍者乎？”寡人告之曰：“昔三苗、共工、鯀、驩兜，非堯之蠍歟？”問曰：“諸侯之國，亦有蠍乎？”寡人告之曰：“齊之諸田、晉之六卿、魯之三桓，非諸侯之蠍歟？然三國無輕鑿修鉤之任，終於齊篡、魯弱、晉國以分，不亦痛乎？”曰：“不識為君子者，亦有蠍乎？”寡人告之曰：“固有之也。富而慢，貴而驕，殘仁賊義，甘財悅色，此亦君子之蠍也。”

天子勤耘以牧一國，大夫勤耘以收世祿，君子勤耘以顯令德。夫農者始於種，終於獲。澤既時矣，苗既美矣，棄而不耘，則改為荒疇。蓋豐年者，期於必收，譬修道者，亦期於沒身也。





髑髏說


曹子遊乎陂塘之濱，步乎蓁穢之藪，蕭條潛虛，經幽踐阻。顧見髑髏，塊然獨居。於是伏軾而問之曰：“子將結纓首劍殉國君乎？將被堅執銳斃三軍乎？將嬰茲固疾命隕傾乎？將壽終數極歸幽冥乎？叩遺骸而嘆息，哀白骨之無靈。慕嚴周之適楚，儻托夢以通情。”於是伻若有來，恍若有存，影見容隱，厲聲而言曰：“子何國之君子乎？既枉輿駕，湣其枯朽。不惜咳唾之音，而慰以若言，子則辯於辭矣。然未達幽冥之情，死生之說也。夫死之為言歸也，歸也者，歸於道也。道也者，身以無形為主。故能與化推移，陰陽不能更，四時不能虧。是故洞於纖微之域，通於恍惚之庭，望之不見其象，聽之不聞其聲。挹之不充，註之不盈，吹之不雕，噓之不榮，激之不流，凝之不停。寥落冥漠，與道相拘。偃然長寢，樂莫是逾。”

曹子曰：“予將請之上帝，求諸神靈，使司命輟籍，反子骸形。”於是髑髏長呻，廓然嘆曰：“甚矣，何子之難語也。昔太素氏不仁，勞我以形，苦我以生，今也幸變而之死，是反吾真也。何子之好勞而我之好逸乎？子則行矣，予將歸於太虛。”於是言卒響絕，神光霧除。顧將旋軫，乃命仆夫。拂以玄麈，覆以縞巾，爰將藏彼路濱，覆以丹土，翳以綠榛。

夫存亡之異世，乃宣尼之所陳。何神憑之虛對，雲死生之必均。




