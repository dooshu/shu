韩昌黎文集校注 - 韩愈、马其昶、马茂元
　第一卷 赋、杂著
　　感二鸟赋
　　复志赋
　　闵己赋
　　别知赋
　　原道
　　原性
　　原毁
　　原人
　　原鬼
　　行难
　　对禹问
　　杂说
　　读荀
　　读鹖冠子
　　读仪礼
　　读墨子
　　获麟解
　　师说
　　进学解
　　本政
　　守戒
　　圬者王承福传
　　五箴
　　游箴
　　言箴
　　行箴
　　好恶箴
　　知名箴
　　后汉三贤赞
　　讳辩
　　讼风伯
　　伯夷颂
　第二卷 杂著 书 启
　　子产不毁乡校颂
　　释言
　　爱直赠李君房别
　　张中丞传后叙
　　河中府连理木颂
　　汴州东西水门记
　　燕喜亭记
　　徐泗豪三州节度掌书记厅石记
　　画记
　　蓝田县丞厅壁记
　　新修滕王阁记
　　科斗书后记
　　郓州溪堂诗
　　猫相乳
　　进士策问
　　争臣论
　　改葬服议
　　省试学生代斋郎议
　　禘祫议
　　省试颜子不贰过论
　　与李秘书论小功不税书
　　太学生何蕃传
　　答张籍书
　　重答张籍书
　　与孟东野书
　　答窦秀才书
　　上李尚书书
　　贺徐州张仆射白兔书
　　上兵部李侍郎书
　　答尉迟生书
　　答杨子书
　　上襄阳于相公书
　　上郑尚书相公启
　　上留守郑相公启
　第三卷 书
　　上宰相书
　　后十九日复上书
　　后廿九日复上书
　　答侯继书
　　答崔立之书
　　答李翊书
　　重答翊书
　　代张籍与李浙东书
　　答李秀才书
　　答陈生书
　　与李翱书
　　上张仆射书
　　答胡生书
　　与于襄阳书
　　与崔群书
　　与陈给事书
　　答冯宿书
　　与卫中行书
　　上张仆射第二书
　　与冯宿论文书
　　与祠部陆员外书
　　与凤翔邢尚书书
　　为人求荐书
　　应科目时与人书
　　答刘正夫书
　　答殷侍御书
　　答陈商书
　　与孟尚书书
　　答吕山人书
　　答渝州李使君书
　　答元侍御书
　　与郑相公书
　　与袁相公书
　　与鄂州柳中丞书
　　又一首
　　答魏博田仆射书
　　与华州李尚书书
　　京尹不台参答友人书
　第四卷 序
　　送陆歙州诗序
　　送孟东野序
　　送许郢州序
　　送窦从事序
　　上巳日燕太学听弹琴诗序
　　送齐下第序
　　送陈密序
　　送李愿归盘谷序
　　送牛堪序
　　送董邵南序
　　赠崔复州序
　　赠张童子序
　　送浮屠文畅师序
　　送杨支使序
　　送何坚序
　　送廖道士序
　　送王秀才序
　　送孟秀才序
　　送陈秀才彤序
　　送王秀才序
　　荆潭唱和诗序
　　送幽州李端公序
　　送区册序
　　送张道士序
　　送高闲上人序
　　送殷员外序
　　送杨少尹序
　　送权秀才序
　　送湖南李正字序
　　送石处士序
　　送温处士赴河阳军序
　　送郑尚书序
　　送水陆运使韩侍御归所治序
　　送郑十校理序
　　诗
　　韦侍讲盛山十二诗序
　　石鼎联句诗序
　　石鼎联句诗
　第五卷 哀辞 祭文
　　祭田横墓文
　　欧阳生哀辞
　　题哀辞后
　　独孤申叔哀辞
　　祭穆员外文
　　祭郴州李使君文
　　祭薛助教文
　　祭虞部张员外文
　　祭河南张员外文
　　祭左司李员外太夫人文
　　祭薛中丞文
　　祭裴太常文
　　潮州祭神文
　　袁州祭神文
　　祭柳子厚文
　　祭湘君夫人文
　　祭窦司业文
　　祭侯主簿文
　　祭竹林神文
　　曲江祭龙文
　　祭马仆射文
　　吊武侍御所画佛文
　　祭故陕府李司马文
　　祭十二兄文
　　祭郑夫人文
　　祭十二郎文
　　祭周氏侄女文
　　祭滂文
　　祭李氏二十九娘子文
　　祭张给事文
　　祭女挐女文
　第六卷 碑 志
　　李元宾墓铭
　　崔评事墓铭
　　施先生墓铭
　　考功员外卢君墓铭
　　施州房使君郑夫人殡表
　　清边郡王杨燕奇碑文
　　河南少尹裴君墓志铭
　　国子助教河东薛君墓志铭
　　监察御史元君妻京兆韦氏夫人墓志铭
　　登封县尉卢殷墓志
　　兴元少尹房君墓志
　　河南少尹李公墓志铭
　　集贤院校理石君墓志铭
　　唐故江西观察使韦公墓志铭
　　唐故河南府王屋县尉毕君墓志铭
　　试大理评事胡君墓铭
　　襄阳卢丞墓志铭
　　唐河中府法曹张君墓碣铭
　　太原府参军苗君墓志铭
　　唐朝散大夫赠司勋员外郎孔君墓志铭
　　故中散大夫河南尹杜君墓志铭
　　唐银青光禄大夫守左散骑常侍致仕上柱国襄阳郡王平阳路公神道碑铭
　　乌氏庙碑铭
　　唐故河东节度观察使荥阳郑公神道碑文
　　魏博节度观察使沂国公先庙碑铭
　　刘统军碑
　　衢州徐偃王庙碑
　　袁氏先庙碑
　　清河郡公房公墓碣铭
　　唐故银青光禄大夫检校左散骑常侍兼右金吾卫大将军赠工部尚书太原郡公神道碑文
　　曹成王碑
　　息国夫人墓志铭
　　试大理评事王君墓志铭
　　扶风郡夫人墓志铭
　　殿中侍御史李君墓志铭
　　唐故朝散大夫商州刺史除名徙封州董府君墓志铭
　　贞曜先生墓志铭
　　唐故秘书少监赠绛州刺史独孤府君墓志铭
　　唐故虞部员外郎张府君墓志铭
　　唐故检校尚书左仆射右龙武军统军刘公墓志铭
　第七卷 碑 志
　　唐故监察御史卫府君墓志铭
　　唐故河南令张君墓志铭
　　凤翔陇州节度使李公墓志铭
　　唐故中散大夫少府监胡良公墓神道碑
　　唐故相权公墓碑
　　平淮西碑
　　南海神庙碑
　　处州孔子庙碑
　　柳州罗池庙碑
　　黄陵庙碑
　　唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭
　　司徒兼侍中中书令赠太尉许国公神道碑铭
　　柳子厚墓志铭
　　唐故昭武校尉守左金吾卫将军李公墓志铭
　　唐故朝散大夫尚书库部郎中郑君墓志铭
　　唐故朝散大夫越州刺史薛公墓志铭
　　楚国夫人墓志铭
　　唐故国子司业窦公墓志铭
　　唐正议大夫尚书左丞孔公墓志铭
　　故江南西道观察使赠左散骑常侍太原王公墓志铭
　　殿中少监马君墓志
　　南阳樊绍述墓志铭
　　中大夫陕府左司马李公墓志铭
　　故幽州节度判官赠给事中清河张君墓志铭
　　河南府法曹参军卢府君夫人苗氏墓志铭
　　故贝州司法参军李君墓志铭
　　处士卢君墓志铭
　　故太学博士李君墓志铭
　　卢浑墓志铭
　　虢州司户韩府君墓志铭
　　四门博士周况妻韩氏墓志铭
　　韩滂墓志铭
　　女挐圹铭
　　河南缑氏主簿唐充妻卢氏墓志铭
　　乳母墓铭
　第八卷 杂文 状 表状
　　瘗砚铭
　　毛颖传
　　送穷文
　　鱷鱼文
　　故金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内支度营田汴宋亳颍等州观察处置等使上柱国陇西郡开国公赠太傅董公行状
　　与汝州卢郎中论荐侯喜状
　　论今年权停举选状
　　御史台上论天旱人饥状
　　请复国子监生徒状
　　唐故赠绛州刺史马府君行状
　　复雠状
　　钱重物轻状
　　为韦相公让官表
　　为宰相贺雪表
　　进顺宗皇帝实录表状
　　为裴相公让官表
　　为宰相贺白龟状
　　冬荐官殷侑状
　　进王用碑文状
　　谢许受王用男人事物状
　　荐樊宗师状
　　举钱徽自代状
　　进撰平淮西碑文表
　　奏韩弘人事物表
　　谢许受韩弘物状
　　论捕贼行赏表
　　论佛骨表
　　潮州刺史谢上表
　　贺册尊号表
　　袁州刺史谢上表
　　贺皇帝即位表
　　贺赦表
　　贺册皇太后表
　　贺庆云表
　　举张惟素自代状
　　举韩泰自代状
　　慰国哀表
　　举荐张籍状
　　请上尊号表
　　举韦自代状
　　论孔致仕状
　　举马总自代状
　　贺雨表
　　贺太阳不亏状
　　举张正甫自代状
　　袁州申使状
　　国子监论新注学官牒
　　黄家贼事宜状
　　应所在典帖良人男女等状
　　论淮西事宜状
　　论变盐法事宜状
　韩昌黎文外集
　　明水赋
　　请迁玄宗庙议
　　范蠡招大夫种议
　　上贾滑州书
　　上考功崔虞部书
　　与少室李拾遗书
　　答刘秀才论史书
　　与大颠师书
　　送汴州监军俱文珍序
　　送浮屠令纵西游序
　　与路鹄秀才序
　　送毛仙翁十八兄序
　　通解
　　择言解
　　鄠人对
　　河南府同官记
　　记宜城驿
　　题李生壁
　　除崔群户部侍郎制
　　祭董相公文
　　雷塘祷雨文
　　祭石君文
　　祭房君文
　　高君仙砚铭
　　高君画赞
　　潮州请置乡校牒
　　直谏表
　　论顾威状
　　顺宗实录
　　　顺宗实录卷第一
　　　顺宗实录卷第二
　　　顺宗实录卷第三
　　　顺宗实录卷第四
　　　顺宗实录卷第五
　遗文
　　监军新竹亭记
　　书
　　墓志
　　启
　　状
　　皇帝即位贺诸道状
　　皇帝即位降赦贺观察使状
　　潮州谢孔大夫状
　　疏
　　题名
　　洛北惠林寺题名
　　谒少室李渤题名
　　福先塔寺题名
　　嵩山天封宫题名
　　迓杜兼题名
　　华岳题名
　韩昌黎集外文
　　三器论 事类文聚本
　　上张徐州荐薛公达书
　　下邳侯革华传
　朱子校昌黎先生集传
　　新唐书本传
　　文录序 赵 德
　　记旧本韩文后 欧阳修
　　潮州韩文公庙碑 苏 轼





ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　



韩昌黎文集校注 - 韩愈、马其昶、马茂元





韩昌黎文集校注［唐］韩愈著 马其昶校注 马茂元整理






出版说明


韩愈是我国古代伟大的文学家之一，特别是他的散文，对后世影响很大。

韩集最通行的注本，是明代 徐世泰所刊东雅堂本昌黎先生集。这部书的注解，采自宋末廖莹中的世彩堂本韩集。廖注主要是依据魏仲举的五百家注音辨昌黎先生集和朱熹的韩文考异，虽然保存了唐 宋旧说，但遴选不够允当，内容和文字都有很多疏漏错误。

本书是根据近代古文名家桐城 马其昶（一八五五——一九三〇）的遗稿编辑而成的。马氏用他自己的研究心得，并采集了明 清两代主要是清代各家的评说，在文字训诂、名物制度、史实疏证各方面，都对旧注作了许多订正和补充；旧本字句讹夺的地方，也作了细心的校勘。

原稿历时十三年（一八九四——一九〇七）完成。所涉及的资料极为广博，其中有些是未刊的传抄本和手稿。对各家的说法，折衷去取，下了一番选择工夫；文字上亦删繁节芜，作了很多的加工工作。关于文学欣赏方面，书中集有各家评语。这些文评，就其总的精神来说，出自桐城派古文义法的角度，其批评的深度和广度，不免有所局限，但其中某些具体分析，对读者仍有启发。

原稿包括韩集全部，其中诗歌的注解较为简略，现在从其中把文集抽出来单独印行。我们认为本书虽然不能说概括了一千多年来前人研究韩文的成果，但在韩文注本中，是一个比较充实完善的本子。现据一九五七年古典文学出版社断句本分段标点，重排出版，整理工作仍由马茂元同志担任。

上海古籍出版社

一九八四年一月





韩昌黎文集校注叙例


韩集世所通行者，为明 万历中徐世泰所刊东雅堂本。其注出宋末廖莹中手，采魏仲举五百家注本为多，间有引他书者十之三，复删节朱熹考异散入各条下。虽多存宋以前旧说，而遴选失当，文义多乖，读者病之。顾是后亦乏善本。三百年来，其书仍独行而不废也。

曩余于家中藏书得先大父抱润公批校东雅堂本韩集一部，朱笔细字，遍布书中，手泽所存，珍护靡已。嗣读公所著读书记，得知公尝欲为韩集作注，然未见成书；意者，此其初稿欤？书前有题记二：一为光绪二十年冬十二月，记云：“点读一过，并录先师张廉卿先生及吴挚甫师平语，凡九日毕。其文中圈点，以私意衷取二家，不尽依原本。”其一则记于光绪三十三年。时公馆合肥 李氏。李氏富藏书，公复博采诸家之说，补苴旧注，增益十倍于前。记中胪列诸家名氏，间缀数语其下。于沈文起云：“名钦韩，吴县人，嘉庆丁卯举人，宁国训导。有韩集补注，未见传本，健父以重金购得其初注手稿，写于覆刻东雅堂本行间眉上几满。沈病宋人所注率空疏臆测，故征引极繁富，然往往失之支蔓；尤喜丑诋朱子。今择其精要者，余删之。”他亦有杂记其官阶乡里及成书始末者，详略不一。凡前后所列二十七家，然实不止此数。又公所自为说亦若干条；其订正旧注之失，增删点窜其文字者无虑数百处。余发而读之，窃见其融会群言，自具炉冶；凡所甄录，并刊落浮词，存其粹语，盖非独于沈氏书为然也。公晚岁殚究群经子史，兼耽内典，于谈艺论文若有不暇为者，注韩未成，职是故耳。是稿虽出中年，未经写定，然前后历十余载，用力甚勤；以视旧本，盖充实完善矣。

旧本诗文合编。韩诗单行注本，清人有之，故公特详于文。兹谨据原稿重加勘校，编次文集成书，倘亦公之遗意耶！其体例如次：

一徐氏 东雅堂刊本昌黎先生集四十卷、外集十卷、遗文一卷、昌黎先生集传一卷，今去诗存文，并为文集八卷、文外集二卷、遗文一卷，附录集外文三篇，集传一卷仍旧。

一徐本各篇标题、先后次第以及文章分类多淆乱失当者，然沿袭有自，未便更张，今一仍其旧。其尤误者，注中时有所是正。读者当自得之。

一旧注取材及体例，均见其重校昌黎集凡例中，今一并刊载。本书增辑诸家之说，概标〔补注〕字样，并列举姓氏，以资识别。

一补注中所采各家之说，无论其为训释文字，或考核名物，或疏证史实，或评量文章者，各按其性质系于本文每句或每段之下。其关涉全文者，则系之篇题之下，均次于旧注之后云。

一九五七年三月马茂元志于上海





昌黎先生集序


/门人李汉编



朱子云：此集今世本多不同，惟近岁南安军所刊方崧卿校定本号为精善。别有举正 十卷，论其所以去取之意，又它本之所无也。然其去取多以祥符 杭本、嘉祐 蜀本及李谢所据馆阁本为定，而尤尊馆阁本，虽有谬误，往往曲从；它本虽善，亦弃不录。至于举正，则又例多而词寡，览者或颇不能晓知。故今辄因其书，更为校定，悉考众本之同异，而一以文势义理及它书之可证验者决之。苟是矣，则虽民间近出小本不敢违；有所未安，则虽官本、古本、石本不敢信。又各详著其所以然者以为考异十卷。庶几去取之未善者，览者得以参伍而笔削焉。方云：序只云“目为昌黎先生集”，诸本亦多无文字者，今从之。后凡从方氏者，不复论；所不同者，乃著之。

蜀本作“朝议郎行尚书屯田员外郎史馆修撰上柱国赐绯鱼袋李汉编”。今本或有“并序”二字，非是。





文者贯道之器也。不深于斯道，有至焉者不也？易繇爻象¹，春秋书事，诗咏歌，书、礼剔其伪，皆深矣乎！秦 汉已前其气浑然，迨乎司马迁、相如、董生、扬雄、刘向之徒，尤所谓杰然者也。至后汉、曹魏，气象萎；司马氏已来，规范荡悉，谓易已下为古文，剽掠潜窃为工耳。文与道蓁塞，固然莫知也。

¹“繇”，音宙，占辞也。

先生生于大历戊申。幼孤，随兄播迁韶岭；兄卒，鞠于嫂氏，辛勤来归¹。自知读书为文，日记数千百言。比壮，经书通念晓析，酷排释氏，诸史百子皆搜抉无隐²。汗澜卓踔，奫泫澄深³。诡然而蛟龙翔，蔚然而虎凤跃，锵然而韶钧鸣⁴。日光玉洁，周情孔思，千态万貌，卒泽于道德仁义，炳如也。洞视万古，愍恻当世，遂大拯颓风，教人自为⁵。时人始而惊；中而笑且排，先生益坚；终而翕然随以定。呜呼！先生于文，摧陷廓清之功，比于武事⁶，可谓雄伟不常者矣⁷！

¹“来”，或作“求”，非是。

²或无“皆”字。

³左太冲吴都赋云：“泓澄奫潫。”郭璞 江赋云：“滉囦泫。”“奫”，于旻切。“泫”，音玄。或作“沄”，非是。

⁴“鸣”方从杭、蜀本作“发”。今按：二字两通，但作“鸣”则句响而字稳耳。故今定从诸本，而特著方本所从，以备参考。后皆仿此。

⁵“为”，下伪切。〔补注〕陈景云曰：“自为”，谓词必己出也。

⁶“事”，阁本作“士”，非是。

⁷“常”，方从杭本作“赏”，云取汉书“功盖天下者不赏”之语。今按：“不赏”乃蒯彻教韩信背叛之语，而唐太宗亦尝自言，“武德末年，实有功高不赏之惧”，施之于此，既不相似，且非臣子所宜言者，李亦未必敢取以为用也。当从诸本为正。

长庆四年冬，先生殁。门人陇西 李汉¹辱知最厚且亲，遂收拾遗文，无所失坠²。得赋四、古诗二百一十、联句十一、律诗一百六十、杂著六十五、书启序九十六、哀词祭文三十九、碑志七十六、笔砚鳄鱼文三、表状五十二，总七百³，并目录合为四十一卷，目为昌黎先生集，传于代。又有注论语十卷，传学者⁴；顺宗实录五卷，列于史书，不在集中。先生讳愈，字退之，官至吏部侍郎。余在国史本传。

¹或无“陇西”二字。

²“失坠”， 左传 、 国语多用“失坠”字。或作“坠失”或无“失”字者，皆非。

³“七百”，或作“七百一十六”，或作“七百三十八”，方氏考其数皆不合，而姑从阁本。杭本以为唐本旧如此。既非文义所系，今亦不能深考。

⁴〔补注〕陈景云曰：张籍祭公诗云：“ 鲁论 未讫注，手迹犹微茫。”则此所云十卷者，未成之书也。今所传论语笔解，出后人伪托。





昌黎集叙说


宋景文公云：柳柳州为文，或取前人陈语用之；不及韩吏部卓然不丐于古，而一出诸己。

苏明允上欧阳书云：孟子之文，语约而意深，不为巉刻斩绝之言，而其锋不可犯。韩子之文，如长江 大河，浑浩流转，鱼鼋蛟龙，万怪遑惑，而抑绝蔽掩，不使自露，而人望见其渊然之光，苍然之色，亦自畏避不敢迫视。

东坡云：杜诗、韩文、颜书、左史皆集大成也。又云：唐之古文自韩愈始。其后学韩而不至者为皇甫湜，学皇甫湜而不至者为孙樵；自樵以降，无足观矣。

山谷与王观复书云：杜子美到夔州后诗，韩退之自潮州还朝后文章，皆不烦绳削而自合矣。又云：老杜作诗，退之作文，无一字无来处。盖后人读书少，故谓韩 杜自作此语耳。又答洪驹父 云：“诸文皆好，但少古人绳墨耳。可更熟读司马子长、韩退之文章。”

秦少游云：探道德之理，述性命之情，发天人之奥，明死生之变，此论理之文，如列御寇、庄周之作是也。别黑白阴阳，要其归宿，决其嫌疑，此论事之文，如苏秦、张仪之所作是也。考同异，次旧闻，不虚美，不隐恶，人以为实录，此叙事之文，如司马迁、班固之所作是也。原本山川，极命草木，比物属事，骇耳目，变心意，此托词之文，如屈原、宋玉之所作是也。钩庄、列之微，挟苏、张之辩，摭迁、固之实，猎屈、宋之英，本之以诗、 书，折之以孔氏，此成体之文，如韩愈之所作是也。盖前之作者多矣，而莫有备于愈；后之作者亦多矣，而无以加于愈。故曰，总而论之，未有如韩愈者也。

陈后山云：杜之诗法，韩之文法也。诗文各有体，韩以文为诗，杜以诗为文，故不工耳。

李方叔云：东坡教人读战国策 学说利害，读贾谊、晁错、赵充国章疏学论事，读庄子学论理性，又须熟读论语、孟子、檀弓，要志趣正当，读韩、柳令记得数百篇，要知作文体面。





重校昌黎集凡例


是集庆元间魏仲举刊五百家注引洪兴祖、樊汝霖、孙汝听、韩醇、刘崧、祝充、蔡元定诸家注文，洪辨证，樊谱注，孙、韩、刘全解，祝音义，蔡补注。未免冗复；而方崧卿举正、朱子校本考异却未附入，读者病之。今以朱子校本考异为主，而删取诸家要语附注其下，庶读是书者，开卷晓然。今举凡例于左：

一朱子考异凡例见于文集序首，并仍其旧。

一阁、京、杭、蜀、石本异同，已见朱子考异凡例，今更加雠校，是正颇多。观者当自知之。

一注引经子史等事，则书于考异之上，释音则附其下。

一“今按”云云者，并是考异全文。

一注引经子史书传事为证者则入。如集中有关系时政及公卿拜罢月日，更博采新 旧史、唐登科记附益之。

一旧注引某氏云者，今仿朱子离骚集注 例，皆删去，惟考异下有纠方之缪者则存之，如复志赋 “谁无施而有获”所辩之类是也。

一先儒议论有关系者，随所闻见增入，如闵己赋 “固哲人之细事兮”，东坡颜乐亭记 尝有评议之类是也。

一正文或有疑字，并依考异文从□，如蓝田县丞厅壁记“再进再屈□人”之类是也。

一皇朝庙讳，诸本多易本字，如“贞元”作“正元”之类，非临文不讳之义，徒失古意。今例：但空本字点画；若唐讳，如以“丙”为“景”，以“民”为“人”之类，却存古不改。

一考异于正文本字，或一字或二字并提起。今例：如本字在句末，即入注脚，不复重出句读中，或一两字各有考异，并总附于一句之下。





第一卷 赋、杂著





宋莒公云：冯章靖亲校旧本，每卷首具列卷中篇目，冯悉以朱墨灭杀之，惟存其都凡。集外别有目录一卷。今按：李汉所作序云“总七百首，并目录，合四十一卷”，则正与冯合。〔补注〕姚范曰：莒公，宋庠也。陈景云曰：冯元谥章靖，以博洽称。史有传。





感二鸟赋

并序





公贞元十一年正月至三月，以前进士三上宰相书，不报。时宰相赵憬、贾耽、卢迈，宜其不遇也。五月东归，遇所献二鸟，感而作。公之赋，见于集者四，大抵多有取于离骚之意。此篇苏子美亦谓其悲激顿挫，有骚人之思，疑其年壮气锐，欲发其藻章，以耀于世。苏语虽少贬，然进学解所云不虚矣。

贞元十一年¹，五月戊辰，愈东归。癸酉，自潼关出²，息于河之阴。时始去京师，有不遇时之叹。见行有笼白乌、白鸲鹆而西者³，号于道曰：“某土之守某官⁴，使使者进于天子！”⁵东西行者皆避路⁶，莫敢正目焉。因窃自悲。幸生天下无事时，承先人之遗业，不识干戈耒耜、攻守耕获之勤；读书著文，自七岁至今，凡二十二年，其行己不敢有愧于道⁷，其闲居思念前古当今之故，亦仅志其一二大者焉；选举于有司，与百十人偕进退⁸，曾不得名荐书⁹，齿下士于朝，以仰望天子之光明。今是鸟也，惟以羽毛之异¹⁰，非有道德智谋承顾问赞教化者，乃反得蒙采擢荐进，光耀如此¹¹。故为赋以自悼，且明夫遭时者，虽小善必达；不遭时者，累善无所容焉。其辞曰：

¹“一”，或作“五”。以诸谱考之，作“一”为是。

²潼关，在华阴。

³旧史德宗 贞元十一年，河阳献白乌。

⁴一作“某土之守臣某”，用礼记全句。“守”，音狩。

⁵“使使”，下去音。

⁶“西”下，阁 杭本无“行”字，考之礼记及公送温造序，当有。

⁷“于”，杭作“之”，非是。

⁸“十”，或作“千”。此专为选举而言也。贞元九年，应宏词者仅三十二人。作“十”为是。“退”上，或再有“偕”字。

⁹方从阁本“名”上有“列”字，“名”下有“于”字。今按：嘉祐 杭本与谢本并无此二字，语简而意已足，方本非是。

¹⁰“以”下，或有“其”字。

¹¹“此”下，诸本有“可以人而不如鸟乎”一句，今从阁本、文粹删去。

吾何归乎¹！吾将既行而后思；诚不足以自存，苟有食其从之²。出国门而东骛³，触白日之隆景⁴；时返顾以流涕，念西路之羌永⁵。过潼关而坐息，窥黄流之奔猛⁶；感二鸟之无知，方蒙恩而入幸。惟进退之殊异，增余怀之耿耿。彼中心之何嘉⁷，徒外饰焉是逞⁸。余生命之湮阨，曾二鸟之不如；汩东西与南北⁹，恒十年而不居¹⁰；辱饱食其有数¹¹，况策名于荐书¹²；时所好之为贤¹³，庸有谓余之非愚！

¹此句或在“苟有食其从之”下。

²“苟”，或作“敬”，非是。

³“骛”，音务，驰也。

⁴〔补注〕陈景云曰：“景”，古“影”字。

⁵“路”，一作“洛”。“羌”，或作“差”。今按：作“差”固谬，然“羌”乃发语之词，施之句内，似亦未安。以上文“反顾流涕”之语推之，则“西路”乃长安之路，而此字当为浸渐愈益之意。不知的是何字，又恐或是“逾”字。〔补注〕姚范曰：“差”，不谬，言道路差牙而悠长也。沈钦韩曰：“羌”字是“羕”之误。释诂：“羕，永长也”，据说文：“永”，一作“羕”。

⁶“黄流”，或作“流黄”。

⁷“之”，或作“其”；“嘉”，或作“憙”，非是。

⁸“焉”，或作“而”。

⁹楚辞“汩余若将不及”。说文：“汩，水流也。”“汩”，音聿。

¹⁰“恒”，或作“亘”。“而”或作“以”。“恒”，居邓切。与亘竟之“亘”同。班固叙传：“恒以年岁。”选诗：“徙倚恒漏穷。”

¹¹“其”，一作“兮”。

¹²“策”，方从阁 杭作“荣”。云：公上宰相书：“非苟没于利，荣于名也。”与此义通。今按：唐人“策”字俗体从“竹”从“宋”，亦有只从“艸”者，与“荣”字绝相近，故阁本作“荣”，盖传写之误耳。方引“荣于名”，亦与此语意不相似。“于”，或作“与”，亦非是。

¹³“好”，去声。

昔殷之高宗，得良弼于宵寐¹；孰左右者为之先，信天同而神比²。及时运之未来，或两求而莫致；虽家到而户说³，只以招尤而速累⁴。盖上天之生余，亦有期于下地；盍求配于古人，独怊怅于无位！惟得之而不能⁵，乃鬼神之所戏；幸年岁之未暮，庶无羡于斯类⁶。

¹或云：“昔”上当有“在”字，或是“念”字。由上句末有“愚”字；相似而脱也。

²“先”下或有“容”字。“信”或作“容”。皆非是。汉 郦食其传：“沛公，吾所愿从游，莫为我先。”韩语祖此。

³“说”或作“晓”。

⁴〔补注〕陈景云曰：指光范上书不遇事。

⁵“惟”，方作“虽”。“惟”字正是斡转处，作“虽”即无力矣。“能”，或作“孤”，亦非是。

⁶今按：上文之意若曰：天之生我，必有所用，何不力慕古人，如傅说之徒，而独怊怅于无位耶！惟或者苟得其位，而不能迫配古人，但如二鸟之空被荣宠，乃是鬼神之所戏耳。故“幸年岁之未晚”，而“庶几无慕于斯类”也。“斯类”，盖并指二鸟与彼“得之而不能”者而言也。欧阳文忠读李习之幽怀赋，以谓翱一时有道而能文者，莫如韩愈。愈尝有赋矣，不过羡二鸟之光荣，叹一饱之无时尔，是心使光荣而饱，则不复云矣。若翱独不然，其赋曰：“众嚣嚣而杂处兮，咸叹老而嗟卑；视余心之不然兮，虑行道之犹非。”怪神尧以一旅取天下，而后世子孙，不能以天下取河北以为忧。呜呼！使当时君子，皆易其叹老嗟卑之心为翱所忧之心，唐之天下，岂有乱与亡哉！欧阳子之论善矣。虽然，公不云乎：文章之作，常发于羁旅草野；至王公贵人，气得志满，非性能而好之，则不暇以为。感二鸟赋，盖所谓发于羁旅草野者；使其光荣而饱，忧天下之心，孰谓公一日忘耶？〔补注〕陈景云曰：明言无羡斯类，而欧公乃以不过羡二鸟之光荣议之，非笃论也。





复志赋

并序





公贞元八年擢进士第，十一年犹未得仕，东归，十二年，始佐汴州。明年，又辞以疾。此赋句法步骤离骚，往往相似。晁无咎尝取此赋于变騒。

愈既从陇西公平汴州¹，其明年七月，有负薪之疾²，退休于居，作复志赋 。其辞曰：

¹陇西公，董晋也。按晋行状：贞元十二年七月，拜检校尚书左仆射、汴州刺史。晋受命遂行。公及刘宗经、韦弘景实从之。辟公为汴州观察推官。其曰“明年七月”，则十三年作也。

²“负薪”，贱者之称。礼记：“问庶人之子，长曰能负薪矣，幼曰未能负薪也。”又：“君使士射，不能，则辞以疾，曰：‘某有负薪之忧。’”郑氏注：“忧，亦作疾。”公羊 注云：“大夫病曰犬马，士病曰负薪。”公病作此赋，故云。〔补注〕姚范曰：赋末诸语，疑公在汴亦有因言不从而辞以疾者。

居悒悒之无解兮¹，独长思而永叹²；岂朝食之不饱兮，宁冬裘之不完。

¹“悒”，音邑，忧也。选：“良增悒悒。”“解”，或作“辞”。

²“叹”音滩。骚云：“心郁郁之忧思兮，独永叹乎增伤。”

昔余之既有知兮，诚坎轲而艰难¹；当岁行之未复兮，从伯氏以南迁²。凌大江之惊波兮，过洞庭之漫漫³；至曲江而乃息兮⁴，逾南纪之连山⁵。嗟日月其几何兮，携孤嫠而北旋⁶；值中原之有事兮，将就食于江之南⁷。始专专于讲习兮，非古训为无所用其心⁸；窥前灵之逸迹兮⁹，超孤举而幽寻；既识路又疾驱兮，孰知余力之不任¹⁰。

¹“坎轲”，不平易貌。选：“坎轲多辛苦。”“轲”，音可。“坎”，或作。

²岁行十二年而一复，大历十二年，公从兄会南迁韶州，时年十岁，故云“岁行未复”也。“伯氏”，兄称。诗：“伯氏吹埙，仲氏吹篪。”

³按：唐 地理志：“洞庭在岳州 巴陵县。”郭璞注山海经云：“洞庭地穴，湖水广圆五百余里，日月若出没于其中也。”“漫漫”，大水貌。选：“归海流漫漫。”“漫”，谟官切。

⁴唐 地理志：韶州治曲江县。

⁵唐 一行以天下山河之象，存乎两戒，分南北纪，韶在南纪之外焉。 诗云：“滔滔江 汉，南国之纪。”“南纪”字，杜诗多用，如“南纪风涛壮”，“南纪阻归楫”，“相国生南纪”之类。

⁶“孤”，谓孤儿；“嫠”，谓寡妇。左氏传云：“莒子杀其夫，己为嫠妇。”谓会卒于韶州，公从嫂归葬河阳。“携”，户圭切。“嫠”，音厘。“旋”，以宣切，还也。“孤嫠”，一作“嫠孤”。

⁷方从阁本，无“将”字。“于”下有“大”字，或又无“之”字。今详文势，皆非是。建中二年，成德、魏博、山南、平卢节度相继称乱。三年，王武俊、李希烈反。四年，泾原 姚令言犯京师，德宗幸奉天，朱泚犯奉天。兴元元年，李怀光反；如梁州。公以中原多故，避地江左。

⁸方从阁本“古”作“诂”，“为”作“焉”，非是。

⁹“灵”，一作“修”。

¹⁰“任”，音壬。

考古人之所佩兮，阅时俗之所服¹；忽忘身之不肖兮²，谓青紫其可拾³；自知者为明兮⁴，故吾之所以为惑⁵。择吉日余西征兮，亦既造夫京师⁶；君之门不可迳而入兮⁷，遂从试于有司；惟名利之都府兮，羌众人之所驰⁸；竞乘时而附势兮⁹，纷变化其难推；全纯愚以靖处兮，将与彼而异宜。欲奔走以及事兮，顾初心而自非。朝骋骛乎书林兮，夕翱翔乎艺苑¹⁰；谅却步以图前兮¹¹，不浸近而愈远。

¹骚云：“謇吾法夫前修兮，非世俗之所服。”“服”，亦佩也。考古之所佩，与时之所服，言当世之士，不及古人远矣；惟己可庶几古人也。“阅”，杭作“阙”，非是。

²“之”，或作“而”，非是。

³夏侯胜谓诸生曰：“经术苟明，取青紫如俯拾地芥耳。”梁 刘孝标辨命论曰：“视韩 彭之豹变，谓鸷猛致人爵；见张 桓之朱绂，谓明经拾青紫：岂知有力者运之而趍乎！”公此语，事本夏侯胜传，而意取刘孝标论。

⁴老子：“知人者知，自知者明。”

⁵“吾”下，或有“志”字，非是。

⁶京师在西，故云“西征”。公贞元二年自宣城至京师。“既”，或作“冀”。

⁷“迳”，或作“径”。

⁸“羌”，起羊切，或作“差”，非。“所”，或作“四”。 骚云：“羌众人之所仇。”“羌”，楚人发语端词，犹言卿何为也。

⁹“附势”，或作“射利”，或只“附”字作“射”字。班彪曰：“乘时射利，商人之功。”此借用其语以讥世也。

¹⁰扬雄长杨赋云“并包书林”；剧秦美新云“发秘府，览书林，遥集乎文雅之囿，翱翔乎礼乐之场”；班固宾戏云“婆娑乎术艺之场，休息乎篇籍之囿”。“骋”，或作“驰”。楚辞：“朝骋骛乎江皋。”作“驰”非是。

¹¹“却”去约切，退也。家语 儒行篇：“是犹却步而欲求及前人，不可得也。”前汉 刘向传：“犹却行而求及前人也。”

哀白日之不与吾谋兮，至今十年其犹初！岂不登名于一科兮¹，曾不补其遗余。进既不获其志愿兮，退将遁而穷居²；排国门而东出兮³，慨余行之舒舒⁴。时凭高以回顾兮，涕泣下之交如⁵；戾洛师而怅望兮⁶，聊浮游以踌躇⁷。假大龟以视兆兮⁸，求幽贞之所庐⁹；甘潜伏以老死兮，不显著其名誉¹⁰。非夫子之洵美兮，吾何为乎浚之都¹¹；小人之怀惠兮，犹知献其至愚；固余异于牛马兮，宁止乎饮水而求刍？伏门下而默默兮¹²，竟岁年以康娱¹³。时乘闲以获进兮¹⁴，颜垂欢而愉愉¹⁵；仰盛德以安穷兮，又何忠之能输？

¹贞元八年，公登第。

²骚云：“进不入以离尤兮，退将复修吾初服。”

³贞元十一年，公东归。

⁴“慨”，或作“嗟”。

⁵“之”，或作“而”。易 大有卦：“厥孚交如。”

⁶“戾”，郎计切。 诗：“我客戾止。”“洛师”，洛阳也。

⁷庄子：“圣人踌躇以兴事。”注“从容也”。骚云：“聊浮游以逍遥。”“踌”，音畴。“躇”，音除。

⁸“大”，或作“火”。

⁹“幽贞”，隐者。易：“幽人贞吉。”“庐”，寄也。曹植节游赋曰：“非吾人之所庐。”颜延年拜陵庙诗：“幼壮困孤介，末暮谢幽贞。”

¹⁰“誉”，音欤。〔补注〕曾国藩曰：将跌入佐汴，先出潜伏一层；笔势跳跃，而志之所以复，亦必以此志为张本。

¹¹“夫子”，谓董晋也。“浚之都”，汴州也。公贞元二年丙寅，始自江南入京师。十一年乙亥春，三上宰相书，不遇。夏，东归。秋，至洛阳。十三年丙子秋，从董晋入汴州。晋辟署试校书郎，为汴、宋、濠、颍、泗州观察推官，凡十余年矣；故上云“至今十年其犹初”。

¹²“下而”，或作“下之”。

¹³“竟”，或作“卒”。

¹⁴“闲”，何艰切，暇也。又居苋切，空隙也。楚辞 九章篇：“愿乘闲而自察。”

¹⁵“而”，或作“之”。

昔余之约吾心兮，谁无施而有获¹？嫉贪佞之洿浊兮²，曰吾其既劳而后食³。惩此志之不修兮，爱此言之不可忘⁴；情怊怅以自失兮，心无归之茫茫⁵。苟不内得其如斯兮，孰与不食而高翔？抱关之阨陋兮，有肆志之扬扬⁶。伊尹之乐于畎亩兮，焉贵富之能当？恐誓言之不固兮，斯自讼以成章⁷。往者不可复兮，冀来今之可望⁸。

¹方从阁本，“谁”作“惟”，下又有“德”字，云：李本谓陈无己去“德”字，今本复讹“惟”为“谁”，其误甚矣。今按：此句本用楚辞“孰无施而有报，孰不殖而有获”之语。词意既有自来，又与上下文势相应，故嘉祐 杭本与诸本多如此。乃是韩公本文相传已久，非陈以意定也。阁本之缪如此，而方信之，反以善本为误，今不得不辨也。又，嘉祐杭本世多有之，而其不同处方皆不录，岂其偶未见耶？抑忽之而不观也？

²说文：“洿，浊水不流。”孟子：“数罟不入洿池。”“洿”，汪胡切。

³方无“既”字，非是。

⁴“修”，方作“循”。云：唐人书“修”近“循”。楚辞亦有误者。今按：唐人书字之误，方说是也；然此乃“修”误作“循”，非“循”误作“修”也。“修”犹修好、修怨之“修”，盖因旧增新之意耳。

⁵“之”，或作“而”。

⁶“扬扬”，诸本多作“阳阳”。后汉 范式传云：“晨门肆志于抱关。”史记 晏婴传：“志气扬扬。”公当是用此语。诗“君子阳阳”，则注谓“无所用其心”，非公所用字也。

⁷“斯”，或作“聊”。“讼”，或作“诵”。

⁸“望”，音忘。





闵己赋





公尝佐董晋于汴。未几，晋薨，复佐戎徐州。徐帅，张建封也。建封又薨，公罢去，来居于洛，时贞元十六年也。晁无咎尝取此赋于续楚辞而系之曰：“愈才高，数黜官，颇自伤其不遇，故云。”〔补注〕陈景云曰：公之去徐，在府主未薨之前，有题李生壁 可证。

余悲不及古之人兮，伊时势而则然¹；独闵闵其曷已兮²，凭文章以自宣。

¹“而”，或作“兮”。

²“闵闵”，或作“闷闷”。按：洪庆善云：欧 宋皆无“兮”字，后皆复添。或云：咸通本复志赋与此赋皆无“兮”字。未知孰是。〔补注〕陈景云曰：咸通本，乃咸通中中书舍人令狐澄本，又称澄本。

昔颜氏之庶几兮，在隐约而平宽¹，固哲人之细事兮，夫子乃嗟叹其贤。恶饮食乎陋巷兮，亦足以颐神而保年²；有至圣而为之依归兮，又何不自得于艰难³，曰：余昏昏其无类兮，望夫人其已远⁴；行舟楫而不识四方兮，涉大水之漫漫。勤祖先之所贻兮，勉汲汲于前修之言⁵；虽举足以蹈道兮⁶，哀与我者为谁。众皆舍而己用兮，忽自惑其是非；下士茫茫其广大兮，余壹不知其可怀⁷。就水草以休息兮，恒未安而既危；久拳拳其何故兮，亦天命之本宜⁸。

¹楚辞：“居处愁以隐约兮。”注：“谓隐身守约也。”选魏文帝典论云：“文王幽而演易，不以隐约而不务。”

²阁本无“食”字，非是。

³“何”下，或有“苦”字。东坡为胶西守，孔宗翰作颜乐亭诗，其序有曰：“昔夫子以箪食瓢饮贤颜子，而韩子乃以为哲人之细事，何哉？”苏子曰：“古之观人也，必于其小焉观之，其大者容有伪焉。人能碎千金之璧，不能无失声于破釜；能搏猛虎，不能无变色于蜂虿。孰知箪食瓢饮之为哲人大事乎！”司马温公又曰：“子瞻论韩愈以‘在隐约而平宽’为哲人之细事，以为君子于人，必于其小观焉。光谓韩子以三书抵宰相求官；与于襄阳书，求朝夕刍米仆赁之资；又好悦人以志铭而受其金；其戚戚于贫贱如此，乌知颜子之所为哉！”司马、苏氏之论当矣。虽然，退之尝答李习之书曰：“孔子称颜回，‘一箪食、一瓢饮，人不堪其忧，回也不改其乐。’彼人者，有圣者为之依归，而又有箪食瓢饮足以不死，其不忧而乐也，岂不易哉！若仆无所依归，无箪食瓢饮，无所取资；则饿而死，不亦难乎！”而此赋又云尔，盖闵己之不若也。东坡、温国独谓其不然，要为颜子言之尔。

⁴“远”，一作“还”。诗 小雅、焦赣易林 读“远”字皆协平声；作“还”者，非。“夫”，冯无切。〔补注〕沈钦韩曰：韵会“远”，叶音鸳，又叶于圆切，疏也。

⁵骚云：“不量凿而正枘兮，固前修以葅醢。”注：“前修，前世修名之人也。”

⁶“蹈道”，语本穀梁传：“蹈道则未也。”

⁷“壹”，诸本多作“岂”。阁、杭本作“壹”。旧监本、潮本尚作“一”。讹“壹”为“岂”，自蜀本也。檀弓云：“予壹不知夫丧之踊也。”韩语盖原此。

⁸“本”，或作“所”。

惟否泰之相极兮，咸一得而一违¹。君子有失其所兮，小人有得其时。聊固守以静俟兮，诚不及古之人兮其焉悲²！

¹“违”，阁本作“衰”，非是。

²“人”下一无“兮”字。“焉”，于虔切。





别知赋





公岁癸未贞元十九年冬，以监察御史言旱饥得罪，黜连之阳山令，明年春，至邑。连在唐属湖南道，时杨仪之以湖南支使来，公为赋以别之。集中又有序送焉。

余取友于天下，将岁行之两周¹。下何深之不即，上何高之不求？纷扰扰其既多，咸喜能而好修²。宁安显而独裕，顾阨穷而共愁³。惟知心之难得，斯百一而为收⁴。

¹“周”，谓十二年。公自兴元元年甲子，以中原多故，避地江南，至贞元十九年癸未，凡二十年矣，故云“两周”。〔补注〕陈景云曰：公之取友，自贞元二年入都之岁始，此作于二十年，岁行犹未满两周，故云“将”也。

²“纷”，或作“伊”。“纷扰”，或作“伊纷”。“其”，或作“而”。“咸”，一作“或”，非是。好，去声。

³“穷”，或作“塞”。

⁴“之”，或作“而”。“斯”，或作“在”。“百一”，或作“一旦”，皆非是。陆机叹逝赋：“得十一于千百。”韩用此意。〔补注〕“斯百一而为收”，唐文粹作“斯一旦而为仇”。陈景云曰：释诂：“仇，匹也。”一旦为仇，犹言倾盖如故。

岁癸未而迁逐，侣虫蛇于海陬¹；遇夫人之来使²，辟公馆而罗羞³。索微言于乱志⁴，发孤笑于群忧；物何深而不镜⁵，理何隐而不抽？始参差以异序，卒烂漫而同流⁶；何此欢之不可恃，遂驾马而回辀⁷？山磝磝其相轧⁸，树蓊蓊其相摎⁹；雨浪浪其不止¹⁰，云浩浩其常浮¹¹。知来者之不可以数¹²，哀去此而无由¹³；倚郭郛而掩涕，空尽日以迟留¹⁴。

¹“陬”，音“鲰”。“侣”，或作“旅”。

²“夫”，冯无切。“使”，去声，将命者。

³“而”，或作“以”。

⁴前汉 艺文志 ：“昔仲尼没而微言绝。”注：“微妙之言耳。”

⁵“镜”，一作“考”。

⁶“参差”，上楚簪，下楚宜切，又楚佳切；不齐也。“以”，或作“于”。“烂漫”，本或作“烂熳”，或作“澜漫”云。“漫”，莫半切，又谟官切，大水也。

⁷“遂”，或作“卒”。“而”，或作“以”。“辀”，车辕也。诗：“五楘梁辀。”文意谓仪之讫事而反。

⁸“磝”，五交切。或作“嶅”。

⁹“蓊蓊”，木茂也。前汉“观众木之蓊”。“摎”，绞也。仪礼：“殇之绖者不摎垂。”注：“不绞其带之垂者。”杜诗：“古木枝相摎。”“蓊”，音翁，又，乌孔切。“摎”，居由切。“摎”，或作“缪”。

¹⁰楚辞：“沾余襟之浪浪。”并音琅。

¹¹江淹别赋云：“风萧萧而异响，云漫漫兮奇色。”公此颇效其体。“云”，或作“雪”。“浩浩”，或作“活活”。“其”，或皆作“而”。

¹²楚辞 哀时命篇：“徕者不可与期。”渊明归去来辞：“知来者之可追。”“数”，频也。论语：“朋友数，斯疏矣。”“数”，音朔。或无“者”字，或无“之”字，皆非是。

¹³“而”，或作“以”。〔补注〕陈景云曰：言别后良友不可频得，而迁客未离谪地。

¹⁴“而”，或作“其”。





原道





淮南子以原道首篇。许氏笺云：“原，本也。”公所作原道、原性等篇，史氏谓其奥衍宏深，与孟轲、扬雄相表里，而佐佑六经。诚哉是言！东坡尝曰：“自孟子后，能将许大见识寻求古人，其断然曰：‘孟子醇乎醇；荀与扬也，择焉而不精，语焉而不详。’若非有见识，岂千余年后便断得如此分明？”伊川亦曰：“退之晚年作文，所得甚多，如曰：‘轲之死，不得其传。’似此言语，非是蹈袭前人，又非凿空撰得，必有所见。”二先生之论，岂轻发者哉！山谷尝曰：“文章必谨布置。每见后学，多告以原道命意曲折，后以此概求古人法度，如老杜赠韦见素 诗，布置最得正体，如官府甲第厅堂房室，各有定处，不可乱也。韩文公原道，与书之尧典盖如此。”石介 守道曰：“孔子之易 春秋，自圣人以来未有也。吏部原道、原性、原毁、行难、禹问、佛骨表、诤臣论，自诸子以来未有也。”苏子由曰：“愈之学，朝夕从事于仁义、礼智、刑名、度数之间，自形而上者，愈所不知也。原道之作，遂指道德为虚位，

而斥佛老与杨 墨同科，岂为知道哉？韩愈工于文者也。”张芸叟曰：“张籍尝劝愈排佛老不若著书。愈亦尝以书反复之。既而原道、原性等篇，皆激籍而作。其原道也，大抵言教；其原性也，大抵言情。”云云。子由所云释氏，柳子厚在当时于送僧浩初序已有此论，而芸叟指摘纷然，盖少作也。今其画墁集删之矣。学者其审之。

博爱之谓仁，行而宜之之谓义；由是而之焉之谓道，足乎己，无待于外之谓德。仁与义，为定名；道与德，为虚位¹：故道有君子小人²，而德有凶有吉。老子之小仁义，非毁之也，其见者小也³。坐井而观天，曰天小者，非天小也⁴；彼以煦煦为仁⁵，孑孑为义⁶，其小之也则宜。其所谓道，道其所道，非吾所谓道也；其所谓德，德其所德，非吾所谓德也⁷。凡吾所谓道德云者，合仁与义言之也，天下之公言也；老子之所谓道德云者，去仁与义言之也⁸，一人之私言也⁹。周道衰，孔子没，火于秦，黄 老于汉，佛于晋、魏、梁、隋之间¹⁰，其言道德仁义者，不入于杨，则入于墨；不入于老，则入于佛¹¹。入于彼，必出于此。入者主之，出者奴之¹²；入者附之，出者污之¹³。噫！后之人其欲闻仁义道德之说，孰从而听之？老者曰：孔子，吾师之弟子也。佛者曰：孔子，吾师之弟子也。为孔子者，习闻其说，乐其诞而自小也，亦曰：吾师亦尝师之云尔¹⁴。不惟举之于其口，而又笔之于其书。噫！后之人虽欲闻仁义道德之说，其孰从而求之？甚矣，人之好怪也！不求其端，不讯其末，惟怪之欲闻¹⁵。

¹杨诚斋曰：“道德之实非虚也，而道德之位则虚也。韩子之言，实其虚者也。其曰：‘仁与义，为定名。’又曰：‘吾之所谓道德者，合仁与义言之也。’而后道德之虚位可得而实矣。”张无垢曰：“此正是退之辟佛老要害处。老子平日谈道德，乃欲捶提仁义，一味自虚无上去，曾不知道德自仁义中出；故以定名之实，主张仁义在此二字。既言行仁义，后必继曰：‘由是而之焉之谓道，足乎己，无待于外之谓德。’亦未始薄道德也。特恶佛老不识仁义即是道德，故不得不表出之。”杨龟山曰：“韩子意曰：由仁义而之焉，斯谓之道；充仁义而足乎己，斯谓之德。所谓道德云者，仁义而已。故以仁义为定名，道德为虚位。中庸曰：‘天命之谓性，率性之谓道。’仁义，性所有也，则舍仁义而言道者，固非也。道固有仁义，而仁义不足以尽道；则以道德为虚位者，亦非也。”

²“子”下，或有“有”字。

³〔补注〕何焯曰：“首辟老者，探源之论也。”

⁴“非天”下，或有“之”字。下“小”字，或作“罪”，云：尸子曰：“井中视星，所视不过数星。”今按：韩公未必用尸子语，正使用之，作“罪”，亦非文意。

⁵“煦”，音诩。

⁶〔补注〕沈钦韩曰：庄子 骈拇篇：“屈折礼乐，呴俞仁义。”老子 上篇：“大道废焉有仁义。”

⁷或无“其所谓德”四字，非是。

⁸〔补注〕沈钦韩曰：彼云失道而后德，失德而后仁，失仁而后义，失义而后礼。

⁹“公言”“私言”下，或皆有“者”字，或惟下句有之。

¹⁰或无“黄”字。“晋魏梁隋”，诸本作“晋宋齐梁魏隋”。文苑作“晋梁魏隋”。蜀本作“魏晋宋梁齐”，方从阁、杭本云：南举晋、梁，北举魏、隋也。

¹¹“墨”下，诸本有“不入于墨，则入于老”二语。

¹²“必”上或有“则”字。“主”，或作“王”。今按：作“主”乃与下文三韵皆叶，作“王”非是。

¹³二“者”字，或皆作“则”。“附”，或作“隆”。皆非是。

¹⁴一本“尝”下无“师之”二字。

¹⁵〔补注〕案：以上第一节。唐时崇尚老子，别有佛学流入中国，去人伦，无职业，昌黎尤恶之。著原道之篇，以谓佛原于老，求其端，讯其末，然后知圣人之道为常道，彼佛老则怪而已矣。篇中论圣道，论佛老，皆求端讯末之事，所谓“原”也；故前三节皆由老以递入于佛。

古之为民者四，今之为民者六；古之教者处其一，今之教者处其三。农之家一，而食粟之家六；工之家一，而用器之家六；贾之家一，而资焉之家六；奈之何民不穷且盗也！古之时，人之害多矣。有圣人者立，然后教之以相生养之道¹。为之君，为之师，驱其虫蛇禽兽而处之中土。寒，然后为之衣，饥，然后为之食；木处而颠，土处而病也，然后为之宫室。为之工，以赡其器用；为之贾，以通其有无²；为之医药，以济其夭死；为之葬埋祭祀，以长其恩爱；为之礼，以次其先后；为之乐，以宣其壹郁³；为之政，以率其怠勌；为之刑，以锄其强梗。相欺也，为之符玺、斗斛、权衡以信之；相夺也，为之城郭、甲兵以守之⁴。害至而为之备，患生而为之防。今其言曰：“圣人不死，大盗不止；剖斗折衡，而民不争。”⁵呜呼，其亦不思而已矣！如古之无圣人，人之类灭久矣。何也？无羽毛鳞介以居寒热也，无爪牙以争食也⁶。是故：君者，出令者也；臣者，行君之令而致之民者也；民者，出粟米麻丝，作器皿、通货财，以事其上者也⁷。君不出令，则失其所以为君；臣不行君之令而致之民，民不出粟米麻丝，作器皿、通货财，以事其上，则诛⁸。今其法曰：必弃而君臣，去而父子，禁而相生养之道，以求其所谓清净寂灭者；呜呼！其亦幸而出于三代之后，不见黜于禹 汤 文 武 周公 孔子也；其亦不幸而不出于三代之前，不见正于禹 汤 文 武 周公 孔子也⁹。

¹或无“以”字。

²“通”，或作“同”。

³“壹”，或作“湮”，或作“堙”。按：史记 贾谊传：“独堙郁其谁语。”汉书作“壹郁”。“壹”，当作“”。集韵；音咽，郁，不得泄也。平入声通用。“湮”与“”亦音义同也。作“壹”字则非。今按：字书：壹，吉凶在壶中，不得泄也。即今之“氤氲”字。“壹”“湮”，古盖通用，故汉书但作“壹”耳。

⁴或无“权衡”字，非是。

⁵“剖”，或作“掊”。

⁶〔补注〕姚鼐曰：此辟老。

⁷“致之”或作“致其”，非是。“麻丝”，或作“丝麻”，篇内并同。

⁸“臣不”字下，诸本有“能”字，无“而致之民”四字。而句下有“则失其所以为臣”一语。

⁹〔补注〕姚鼐曰：此辟佛。按：以上第二节。以老佛大为民害，因求其端于生民之初：圣人立生养人之法，而制为君臣民之职。今老氏乃掊击圣人，而佛氏遂弃君臣父子，而禁其相生养之道，则末流之极弊也。

帝之与王，其号名殊，其所以为圣一也¹。夏葛而冬裘，渴饮而饥食，其事殊，其所以为智一也²。今其言曰：曷不为太古之无事？是亦责冬之裘者曰：曷不为葛之之易也？责饥之食者曰：曷不为饮之之易也³？传曰：“古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意。”然则，古之所谓正心而诚意者，将以有为也⁴。今也欲治其心，而外天下国家⁵，灭其天常；子焉而不父其父，臣焉而不君其君，民焉而不事其事。孔子之作春秋也，诸侯用夷礼，则夷之；进于中国，则中国之⁶。经曰：“夷狄之有君，不如诸夏之亡。”⁷诗曰：“戎狄是膺，荆 舒是惩。”今也，举夷狄之法，而加之先王之教之上，几何其不胥而为夷也⁸！

¹“名”下，或有“虽”字。

²“事”下，或有“虽”字。

³“其言”，或作“之言”。“饥之”，或作“饥而”。〔补注〕茅坤曰：“正譬杂遝，各无数语，笔力天纵。”姚鼐曰：“此辟老，仍承害至为备，患生为防意。”

⁴尹彦明曰：介甫谓退之正心诚意，将以有为，非是；盖介甫不知道也。正心诚意，便休却；是释氏也。正心诚意，乃所以将有为也，非韩子不能至是。

⁵“天下国家”，一作“国家天下”。句下或有“者”字，皆非是。

⁶“进”上，或有“夷而”字。

⁷〔补注〕姚鼐曰：邢疏：“中国虽偶无君，若周 召 共和之年，而礼义不废。”公意盖同此。

⁸〔补注〕姚鼐曰：此辟佛，仍承弃君臣父子之意。按：以上第三节。求其端，开于老，慕太古之无事；讯其末，遂举夷狄之法，而加之先王之教之上。夫古之正心诚意者，欲将以有为也，今不求不讯，而祸乃至此。故不得不原先王之道以道之矣。

夫所谓先王之教者，何也？博爱之谓仁；行而宜之之谓义；由是而之焉之谓道；足乎己，无待于外之谓德。其文诗 书 易 春秋¹，其法礼乐刑政，其民士农工贾，其位君臣、父子、师友、宾主、昆弟、夫妇，其服麻丝，其居宫室，其食粟米果蔬鱼肉²：其为道易明，而其为教易行也³。是故以之为己，则顺而祥；以之为人，则爱而公；以之为心，则和而平；以之为天下国家，无所处而不当。是故生则得其情，死则尽其常，郊焉而天神假⁴，庙焉而人鬼飨。曰：斯道也，何道也？曰：斯吾所谓道也，非向所谓老与佛之道也⁵。尧以是传之舜，舜以是传之禹，禹以是传之汤，汤以是传之文 武 周公，文 武 周公传之孔子，孔子传之孟轲，轲之死，不得其传焉⁶。荀与扬也，择焉而不精，语焉而不详⁷。由周公而上，上而为君，故其事行；由周公而下，下而为臣，故其说长。

¹“文”，或作“书”，或作“教”。

²“果蔬”，或作“蔬果”。

³或无“而”字。“而”下或无“其”字。

⁴“假”，音各。

⁵“何”上，或无“也”。今按：“曰：斯道也，何道也”，是问词；而“曰：斯吾所谓道也”以下。乃答语也。“斯道也，何道也”，或作“斯何道也，斯吾所谓道也”，或作“斯道也，吾所谓之道也”。又或无“所谓”字，皆非是。

⁶或问张无垢曰：汤学于伊尹，韩愈乃谓其传自禹；扬雄自比孟子，是得其传者，而愈以谓轲死无传：何也？先生曰：禹之道，尧 舜之道也。伊尹得以授汤，置伊尹而言禹，亦无害也。扬雄虽自比孟子，而愈以小疵讥之，其言无传，则舍之矣。

⁷宛丘论公原道亦曰：愈者，择焉而不精，语焉而不详，而健于言。〔补注〕张裕钊曰：插入三语，极奇宕恣肆之观。

然则，如之何而可也¹？曰：不塞不流，不止不行。人其人²，火其书，庐其居，明先王之道以道之，鳏寡孤独癈疾者有养也³：其亦庶乎其可也？

¹“何而”，或作“何其”。今按：此句复是问词，其下乃答语。

²〔补注〕沈钦韩曰：“民”本是“人”，唐所讳。

³“癈”，音废。





原性





一作“性原”。今按原道、原人、原鬼之例，作原性为是。又此五原篇目既同，当是一时之作。与兵部李侍郎书所谓“旧文一卷，扶树教道，有所明白”者，疑即此诸篇也。然则皆是江陵以前所作。程子独以原性为少作，恐其考之或未详。孟子言人性善，荀子言恶，扬子言善恶混，公乃作原性，取三者而折之以孔子之言。其说有上中下之殊，于是说者纷然。李习之则置孟 荀 扬之论，本中庸，作复性书三篇。皇甫持正则作孟荀言性论，而谓孟子之言合经为多。杜牧之则作三子言性辨，而谓荀言人之性恶，比二子，荀得多。其论不能相一。至王荆公作原性，则又曰：“太极者，五行之所由生，而五行非太极也；性者，五常之太极也，而五常不可以谓之性。此吾所以异于韩子。太极生五行，然后利害生焉；性生情，有情然后善恶形焉；而性则不可以善恶言也：此吾所以异于孟 荀。”其论益相胜矣。白云 郭氏曰：“唐自韩愈之后，言性者皆出其下：李翱之言，至论动静皆离，寂然不动，则异教矣。皇甫湜之论，谓孟 荀 扬殊趋而一致，又为韩子三品之论，皆无去取；杜牧之言，爱怒生而自能为性之根、恶之端，其荀氏徒欤？本朝言性者四家：司马公谓扬子兼之；王荆公谓扬子之言似矣；苏氏亦曰，扬雄之论固已近之，亦多蔽于雄之学；独程氏言孟子性善，乃极本穷原之理；又谓荀 扬不知性，故舍荀 扬不论。”郭氏之论尽矣。〔补注〕朱熹曰：退之见道处，却甚峻绝。性分三品，正是气质之性。至程门说破气字，方有去着。又曰：退之说性，只将仁、义、礼、智来说，便是识见高处。沈钦韩曰：论衡 本性篇：“周人世硕以为人性有善有恶，举人之善性养而致之，则善长；恶性养而致之，则恶长。如此，则性各有阴阳善恶，在所养焉。”宓子贱、漆雕开、公孙尼子之徒，亦论性情，与世子相出入，皆言性有善有恶。春秋繁露 云：“性比于禾，善比于米，米出禾中，而禾未必可全为米也。善出性中，而性未可全为善也。”孟 荀 扬之外，更有此二家之说。此文大旨本于世子之有善有恶，而以孔子为折衷。

性也者，与生俱生也；情也者，接于物而生也。性之品有三，而其所以为性者五；情之品有三，而其所以为情者七¹。

¹“而其”，或皆无“而”字。“性者”、“情者”，或并无“者”字。皆非是。

曰何也¹？曰：性之品有上中下三。上焉者，善焉而已矣；中焉者，可导而上下也；下焉者，恶焉而已矣。其所以为性者五：曰仁、曰礼、曰信、曰义、曰智²。上焉者之于五也，主于一而行于四³；中焉者之于五也，一不少有焉，则少反焉，其于四也混⁴；下焉者之于五也，反于一而悖于四⁵。性之于情视其品。情之品有上中下三，其所以为情者七：曰喜、曰怒、曰哀、曰惧、曰爱、曰恶、曰欲。上焉者之于七也，动而处其中⁶；中焉者之于七也，有所甚，有所亡⁷，然而求合其中者也；下焉者之于七也，亡与甚，直情而行者也⁸。情之于性视其品⁹。

¹或无“曰”字。〔补注〕张裕钊曰：以下一段入他人手，不免冗阘，昌黎为之，自然简峻。

²方从阁、杭、蜀本，云：“礼信去仁为近，诸本多作曰仁、曰义、曰礼、曰智、曰信。”今按：方本以五行相生之序而言；诸本以四方相对、一位居中而言：理皆可通。但窃意诸本语陈，而韩公亦颇尚异，恐方本或得之。

³“行于”，方作“行之”。

⁴“不”上，诸本无“一”字。方从阁、杭、潮本作“一也”，而并属下句，云：“一谓仁也，言不少存乎仁，则少畔乎仁。蜀本倒‘一’‘也’二字。杭、蜀‘反’皆作‘及’，非也。”今按：“也”“一”二字，当从蜀本，而以“也”字属上句，“一”字属下句。方及诸本皆非也。方以“一”为仁，亦非是。此但言中人之性，于五者之中，其一者或偏多，或偏少；其四者，亦杂而不纯耳。“反”字则方得之。

⁵“悖”，音“佩”。

⁶“其中”或作“于中”，非是。

⁷〔补注〕何焯曰：“甚”，过也；“亡”，不及也。

⁸“亡与”上，或有“无”字，非是。

⁹〔补注〕何焯曰：性善则情善，情善则性善。按：老佛皆欲灭情以见性；公首论性情，即交互发明，见二者之不可离。篇末杂老佛而言者，与吾道异其义已预透于此，故不烦言而解。此最是文章高简变化处。

孟子之言性曰：人之性善；荀子之言性曰：人之性恶；扬子之言性曰：人之性善恶混。夫始善而进恶，与始恶而进善，与始也混而今也善恶；皆举其中而遗其上下者也，得其一而失其二者也¹。叔鱼之生也，其母视之，知其必以贿死²；杨食我之生也，叔向之母闻其号也，知必灭其宗³；越椒之生也，子文以为大戚⁴，知若敖氏之鬼不食也⁵：人之性果善乎？后稷之生也，其母无灾，其始匍匐也，则岐岐然，嶷嶷然⁶；文王之在母也，母不忧⁷，既生也，傅不勤，既学也，师不烦：人之性果恶乎？尧之朱、舜之均、文王之管蔡，习非不善也，而卒为奸；瞽叟之舜、鲧之禹，习非不恶也，而卒为圣：人之性善恶果混乎⁸？故曰：三子之言性也，举其中而遗其上下者也；得其一而失其二者也。曰：然则性之上下者，其终不可移乎⁹？曰：上之性，就学而愈明；下之性，畏威而寡罪¹⁰；是故上者可教，而下者可制也¹¹。其品则孔子谓不移也。

¹“与”，诸本多作“欤”。“善恶”下又有“欤”字。今按：二“与”字皆当读如字，而为句首，犹言及也。作“欤”而为句绝者，皆非。左传：“夫弗及而忧，与可忧而乐，与忧而弗害：皆取忧之道也。”语势亦相似。

²国语：叔鱼生，其母视之曰：“是虎目而豕喙，鸢肩而牛腹。溪壑可盈，是不可餍。必以贿死。”

³昭二十八年左传：叔向生子伯石，叔向之母视之，及堂，闻其声而还曰：“是豺狼之声也。狼子野心，非是莫丧羊舌氏矣！”至是果灭。伯石，食我字也。食采于杨，故号杨食我。旧本“食我”音异俄。

⁴或无“大”字。

⁵宣四年左氏：楚司马子良生子越椒，子文曰：“必杀之。是子也，熊虎之状，而豺狼之声；弗杀，必灭若敖氏矣。”子良不可。子文以为大戚，曰：“鬼犹求食，若敖氏之鬼，不其馁而！”

⁶见诗 生民。“嶷”，鱼力切。

⁷或无“母”字。母不忧等事，见国语。

⁸“圣”下，或有“人”字，属上句。

⁹“终”上，或无“其”字。

¹⁰〔补注〕吴汝纶曰：此殆欲辅弼孔论。沈钦韩曰：此层义理极周。

¹¹“教”，或作“学”。〔补注〕方苞曰：下者可制，已括性善之旨。

曰：今之言性者异于此，何也¹？曰：今之言者，杂佛老而言也；杂佛老而言也者，奚言而不异²！

¹“性”下，或有“情”字。

²“言也者”，或无“也”字。今按：此篇之言过荀、扬远甚。其言五性尤善；但三品之说太拘，又不知性之本善，而其所以或善或恶者，由其禀气之不同，为未尽耳。





原毁





或作“毁原”，说已见上。〔补注〕方苞曰：管、荀、韩、非之文，排比而益古，惟退之能与抗行。自宋以后，有对语则酷似时文，以所师法至汉 唐人之文而止也。张裕钊曰：通篇排比，下开明允，而其源出于荀、韩。吴汝纶曰：此篇动中自然，与道大适；不善学之，则气易入于剽轻。

古之君子，其责己也重以周；其待人也轻以约¹。重以周，故不怠；轻以约，故人乐为善。闻古之人有舜者，其为人也，仁义人也。求其所以为舜者，责于己曰：“彼人也，予人也；彼能是，而我乃不能是？”早夜以思，去其不如舜者，就其如舜者²。闻古之人有周公者，其为人也，多才与艺人也。求其所以为周公者，责于己曰³：“彼人也，予人也；彼能是，而我乃不能是？”早夜以思，去其不如周公者，就其如周公者⁴。舜，大圣人也，后世无及焉；周公，大圣人也，后世无及焉。是人也，乃曰“不如舜，不如周公，吾之病也”；是不亦责于身者重以周乎⁵！其于人也，曰：“彼人也，能有是，是足为良人矣；能善是⁶，是足为艺人矣。”取其一，不责其二⁷；即其新，不究其旧；恐恐然惟惧其人之不得为善之利。一善易修也，一艺易能也，其于人也，乃曰“能有是，是亦足矣”，曰“能善是，是亦足矣”⁸；不亦待于人者轻以约乎⁹！

¹此孔子所谓“躬自厚，而薄责于人”之意。

²颜渊曰：“舜何人也？余何人也？有为者，亦若是。”文意盖本此。“古之人”，或无“人”字，下同。“早”，或作“蚤”。

³方从阁本无“求其所以”四字，只作“责于己为周公者”。今按：阁本不成文理，而方从之，误矣。

⁴“去其”下十三字，或从阁本作“求其所以为周公者而为之”。

⁵“身”，或作“己”。

⁶“善”，或作“有”，非是。

⁷“责”，或作“取”。

⁸或无此八字，非是。

⁹“不”上或有“是”字。

今之君子则不然¹。其责人也详，其待己也廉。详，故人难于为善，廉，故自取也少。己未有善，曰：“我善是，是亦足矣。”己未有能，曰：“我能是，是亦足矣。”外以欺于人，内以欺于心，未少有得而止矣，不亦待其身者已廉乎²？其于人也，曰：“彼虽能是，其人不足称也；彼虽善是，其用不足称也。”举其一，不计其十；究其旧，不图其新。恐恐然惟惧其人之有闻也，是不亦责于人者已详乎！夫是之谓不以众人待其身³，而以圣人望于人，吾未见其尊己也。

¹或无“则不然”字。

²“其身”，或作“于己”。

³“是之”，或作“如是”，或无“之”字。

虽然，为是者有本有原¹。怠与忌之谓也。怠者不能修，而忌者畏人修。吾尝试之矣，尝试语于众曰：“某良士，某良士。”其应者，必其人之与也；不然，则其所疏远不与同其利者也；不然，则其畏也。不若是，强者必怒于言，懦者必怒于色矣。又尝语于众曰：“某非良士，某非良士。”其不应者，必其人之与也²；不然，则其所疏远不与同其利者也；不然，则其畏也。不若是，强者必说于言，懦者必说于色矣³。是故事修而谤兴，德高而毁来。呜呼！士之处此世，而望名誉之光、道德之行，难已⁴！

¹“原”上，或无“有”字。

²“不应”下，或无“者”字，非是。

³〔补注〕姚范曰：此段用管子 九变及战国策 为齐献书赵王文法。

⁴“此”下，或无“世”字，非是。“已”，或作“矣”。

将有作于上者，得吾说而存之，其国家可几而理欤¹！

¹“作”，或作“仕”，或作“化”。“欤”，或作“也”。〔补注〕曾国藩曰：言在上者须明斯世多忌多毁之由，而后可以知人。篇末说作意。





原人





或作“仁”。〔补注〕徐敬思曰：此文已为西铭开端发钥。一视同仁，理一也；笃近举远，分殊也。推其道，欲使夷狄禽兽皆得其情。其言仁体，广大之至，直与覆载同量。

形于上者谓之天，形于下者谓之地，命于其两间者谓之人。形于上，日月星辰皆天也；形于下，草木山川皆地也；命于其两间，夷狄禽兽皆人也。

曰：然则吾谓禽兽人，可乎？曰：非也¹。指山而问焉，曰：山乎²？曰：山，可也；山有草木禽兽，皆举之矣。指山之一草而问焉，曰：山乎？曰：山，则不可³。

¹“人可”上，或有“曰”字。

²“指”下，或有“南”字，非是。

³或无“曰山乎”三字。

天道乱，而日月星辰不得其行¹；地道乱，而草木山川不得其平；人道乱，而夷狄禽兽不得其情。天者，日月星辰之主也；地者，草木山川之主也；人者，夷狄禽兽之主也；主而暴之，不得其为主之道矣。是故圣人一视而同仁，笃近而举远²。

¹“天道”上，或有“故”字。

²“仁”，或作“人”，非是。





原鬼





李石曰：退之作原鬼，与晋 阮千里相表里。至作罗池碑，欲以鬼威猲人，是为子厚求食也。送穷文虽出游戏，皆自叛其说也。退之以长庆四年寝疾，帝遣神召之曰：“骨国世与韩氏相仇，欲同力讨之。”天帝之兵欲行阴诛，乃更借人力乎？当是退之数穷识乱，为鬼所乘；不然，平生强聒，至死无用。〔补注〕方苞曰：理蕴词气，俱类周人。又曰：包刘越嬴，与姬为徒，必韩子尝自言为文指意若此，故其徒述之云尔。文格调近诸子，而义蕴类国侨、叔肸所陈，洵不愧斯语。

有啸于梁，从而烛之，无见也，斯鬼乎？曰：非也，鬼无声。有立于堂¹，从而视之，无见也，斯鬼乎？曰：非也，鬼无形。有触吾躬，从而执之，无得也，斯鬼乎？曰：非也，鬼无声与形，安有气²？曰：鬼无声也，无形也；无气也，果无鬼乎？曰：有形而无声者，物有之矣，土石是也；有声而无形者，物有之矣，风霆是也；有声与形者，物有之矣，人兽是也；无声与形者，物有之矣，鬼神是也³。

¹“于梁”“于堂”下，一本各有“者”字。

²“鬼无声与形”上，或有“鬼无气”三字，非是。

³李石曰：公子彭生托形于豕，晋文公托声如牛，韩子谓鬼无声与形，未尽也。

曰：然则有怪而与民物接者，何也？曰：是有二：有鬼，有物¹。漠然无形与声者，鬼之常也。民有忤于天，有违于民²，有爽于物，逆于伦而感于气，于是乎鬼有形于形³，有凭于声以应之，而下殃祸焉，皆民之为之也⁴。其既也，又反乎其常。曰：何谓物？曰：成于形与声者，土石、风霆、人兽是也；反乎无声与形者，鬼神是也⁵；不能有形与声，不能无形与声者，物怪是也⁶。故其作而接于民也无恒，故有动于民而为祸，亦有动于民而为福⁷，亦有动于民而莫之为祸福；适丁民之有是时也。作原鬼⁸。

¹“有怪”，或作“见怪”。“二”下，或有“说”字，或有“说”字而无“有鬼有物”四字。〔补注〕卢轩曰：“物”字，见史记 扁鹊传。

²上“民”字，一作“人”。下“民”字，或作“时”。

³“有形”，或作“有托”。

⁴“为”下，或无“之”字。〔补注〕吴汝纶曰：长句劲气排奡，屈曲生造。

⁵“反乎”，或作“反其”，非是。

⁶或无“不能有形与声”六字，或无“不能无形与声”六字。

⁷本或先言“为福”。按左氏国语：周惠王十五年，有神降于莘。王问诸内史过，对曰云云，有“得神以兴，亦有以亡。夏之兴也，祝融降于崇山；其亡也，回禄信于耹隧。商之兴也，梼杌次丕山；其亡也，夷羊在牧。周之兴也，鷟鸣于岐山；其衰也，以杜伯射王于鄗”。动于民而为祸福，其斯之谓欤？〔补注〕方苞曰：补左氏所未及。

⁸阁、蜀、粹无“作”字。今按：古书篇题多在后者，如荀子诸赋正此类也，但此篇前已有题，不应复出。故且从诸本存“作”字。





行难





“行”，下孟切。公与祠部陆参员外书在贞元十八年。此篇言参自越州召拜祠部员外郎，岂在前欤？参字公佐云。〔补注〕曾国藩曰：以“行难”命题，所以表陆先生之贤也。为文之义，则欲存此理，使有用人之责者知之耳。句法瘦炼，王荆国多师此种。

或问“行孰难”？曰：“舍我之矜，从尔之称。”“孰能之？”曰：“陆先生 参何如？”¹曰：“先生之贤闻天下，是是而非非²。贞元中，自越州征拜祠部员外郎³，京师之人日造焉，闭门而拒之满街。愈尝往间客席⁴，先生矜语其客曰：‘某胥也，某商也，其生某任之，其死某诔之，某与某可人也⁵，任与诔也非罪欤？’皆曰：‘然。’⁶愈曰：‘某之胥，某之商，其得任与诔也，有由乎？抑有罪不足任而诔之邪？’⁷先生曰：‘否，吾恶其初⁸；不然，任与诔也何尤。’愈曰：‘苟如是，先生之言过矣！昔者管敬子取盗二人为大夫于公⁹，赵文子举管库之士七十有余家¹⁰：夫恶求其初？’¹¹先生曰：‘不然，彼之取者贤也。’愈曰：‘先生之所谓贤者，大贤欤，抑贤于人之贤欤？齐也、晋也，且有二与七十；而可谓今之天下无其人邪¹²？先生之选人也已详。’先生曰：‘然’。愈曰：‘圣人不世出，贤人不时出，千百岁之间傥有焉¹³；不幸而有出于胥商之族者，先生之说传，吾不忍赤子之不得乳于其母也！’¹⁴先生曰：‘然。’”

¹按：李习之集“参”作“傪”。

²“闻”下，或有“于”字。

³〔补注〕陈景云曰：越州乃浙东治所，观察使领之，盖自浙东使府御史召为省郎。

⁴“尝”，或作“常”。“间”，或作“问”。“客”，或作“宾”。“席”下，或有“坐定”二字。

⁵“可”，或作“何”。或从阁、杭、苑作“可”，云“可人”，见礼记郑注曰：“此人可也。”今按：据礼记是也。然详下文韩公之语，似以陆公虽尝任诔此人，复自疑于有罪；则颇有薄其门地之意，而以荐引之力自多者。恐须作“何”字，语势乃协。更详之。〔补注〕姚范曰：言任之诔之者为可人，不应任诔，此胥商也。

⁶“也”，或作“之”。“罪”，一作“过”。“曰”上，或有“应”字。

⁷“任而诔”，或作“诔而任”。“而”，或作“与”。

⁸“恶”，去声。

⁹礼记：“管仲遇盗，取二人焉，上以为公臣。曰：其所与由辟也，可人也。”敬子，仲之谥也。

¹⁰礼记：赵文子所举于晋国管库之士七十有余家。

¹¹“恶”，音乌。

¹²“而可”上，或有“焉”字。“邪”上，或有“也”字。

¹³“圣人”“贤人”，“人”，或皆作“之”，或并有“人之”二字。“世出”，或作“世生”。“百岁”，或作“百年”。

¹⁴“乳于”，或无“于”字。

他日，又往坐焉¹。先生曰：“今之用人也不详。位乎朝者吾取某与某而已，在下者多于朝，凡吾与者若干人。”愈曰：“先生之与者尽于此乎？其皆贤乎，抑犹有举其多而缺其少乎？”²先生曰：“固然，吾敢求其全。”³愈曰：“由宰相至百执事凡几位？由一方至一州凡几位？先生之得者，无乃不足充其位邪⁴！不早图之，一朝而举焉；今虽详，其后用也必粗。”⁵先生曰：“然。子之言，孟轲不如。”⁶

¹或无“坐”字。

²或无“其皆贤乎”四字。“缺”，或作“没”。“少”，或作“细”，或作“一”。“少”下，或有“者”字。今按：此言人之才或不全备，姑举其可取之多，而略其可弃之少也。〔补注〕孙葆田曰：谓取其长而略其短。

³“其”，或作“于”。今按：作“其”语意为近，但陆公此句正不敢必求全才之意，而下文韩公又以太详而不早责之，殊不可晓。当更考之。〔补注〕案：陆既不求全于人，则当广为甄采，以备世用。今所与者，第若干人，则犹求详之过也。

⁴“其位”下，或有“也”字。

⁵“举焉”，或作“索之”。“详”下，或有“且微”字，非是。“粗”，聪徂切。

⁶此句文录作退语其人曰：“乃今吾见孟轲。”





对禹问





孟子：万章问曰：“人有言至于禹而德衰，不传于贤，而传于子，有诸？”孟子曰：“否，不然也！天与贤，则与贤；天与子，则与子。”云云。公乃设问而为之答，且曰：“孟子之心，以为圣人不苟私于其子以害天下。求其说而不得，从而为之辞。”大抵孟子之说主天命，而公以人事言之耳。其致一也。〔补注〕方苞曰：其言未出，世未尝闻此义；其言既出，世不可无此言：是谓立言。姚范曰：坚峭劲肃。刘大櫆曰：议论高奇，而笔力劲健曲屈，足达其意。张裕钊曰：雄阔高朗之概，寓之遒简劲整，弥觉声光郁然纸上。又曰：一气驰骤而下，逐层搜抉，期于椎碎而止。此种文，实得力于孟子。

或问曰：“尧 舜传诸贤，禹传诸子，信乎？”曰：“然。”“然则禹之贤不及于尧与舜也欤？”曰：“不然。尧 舜之传贤也，欲天下之得其所也；禹之传子也，忧后世争之之乱也。尧 舜之利民也大¹，禹之虑民也深。”

¹“利”，一作“虑”。

曰：“然则尧 舜何以不忧后世？”曰：“舜如尧，尧传之；禹如舜，舜传之。得其人而传之，尧 舜也；无其人，虑其患而不传者，禹也¹。舜不能以传禹，尧为不知人；禹不能以传子，舜为不知人。尧以传舜，为忧后世；禹以传子，为虑后世。”²

¹“无其人”下，或有“而不传”三字。“不传者”，或作“不得如己者”，非是。

²〔补注〕张裕钊曰：驰骤反复处，气雄而劲。

曰：“禹之虑也则深矣¹，传之子而当不淑，则奈何？”曰：“时益以难理，传之人则争，未前定也；传之子则不争，前定也²。前定虽不当贤，犹可以守法，不前定而不遇贤，则争且乱。天之生大圣也不数，其生大恶也亦不数³。传诸人，得大圣，然后人莫敢争⁴，传诸子，得大恶然后人受其乱⁵。禹之后四百年，然后得桀；亦四百年，然后得汤与伊尹。汤与伊尹不可待而传也⁶。与其传不得圣人而争且乱，孰若传诸子，虽不得贤，犹可守法。”⁷

¹“虑”下，或有“民”字。

²〔补注〕张裕钊曰：“前定”“未前定”，理足词核，删去许多胶，乃得简峻。

³“数”音朔，上同。

⁴“莫”上，或无“人”字。

⁵乱，或作“祸”。

⁶“待”，或作“得”。〔补注〕张裕钊曰：插入数语，文气乃愈觉疏朗雄阔。

⁷“诸”，或作“之”。“守法”，或从阁本作“法守”，非是。

曰：“孟子之所谓‘天与贤，则与贤；天与子，则与子’者：何也？”曰：“孟子之心，以为圣人不苟私于其子以害天下。求其说而不得，从而为之辞¹。”

¹〔补注〕案：“天与”之说，索解人不易得；故己复为此辞，以辅益孟子之说。





杂说

四首





或作三首。其三作题崔山君传。





其一


龙嘘气成云¹，云固弗灵于龙也；然龙乘是气，茫洋穷乎玄间²，薄日月，伏光景，感震电，神变化，水下土，汩陵谷³：云亦灵怪矣哉⁴！

¹“嘘”上，或有“之”字。

²“茫”上，或有“而”字。

³“汩”，音骨。

⁴〔补注〕张裕钊曰：以下纯从空际转运翔舞。

云，龙之所能使为灵也¹，若龙之灵，则非云之所能使为灵也。然龙弗得云，无以神其灵矣：失其所凭依，信不可欤²？异哉！其所凭依，乃其所自为也。

¹“灵”，或从阁本作“云”，非是。

²“弗”，或作“不”，或无“信”字，非是。

易曰：“云从龙。”既曰龙，云从之矣。

〔补注〕李光地曰：此篇取类至深，寄托至广。精而言之，如道义之生气，德行之发为事业文章；大而言之，如君臣之遇合，朋友之应求，圣人之风之兴起百世：皆是也。方苞曰：尺辐甚狭，而层叠纵宕，若崇山广壑，使观者莫能穷其际。





其二


善医者，不视人之瘠肥¹，察其脉之病否而已矣；善计天下者²，不视天下之安危，察其纪纲之理乱而已矣³。天下者，人也；安危者，肥瘠也；纪纲者，脉也⁴。脉不病，虽瘠不害；脉病而肥者，死矣。通于此说者，其知所以为天下乎⁵！

¹“医”下，或有“人”字。

²〔补注〕“天下”，原作“不可”，依别本校改。

³“纲”下，或无“之”字。“理乱”，或作“乱否”。

⁴“纪纲”，或作“纲纪”。

⁵“所以”，阁无“以”字。

夏 殷 周之衰也，诸侯作而战伐日行矣¹。传数十王而天下不倾者，纪纲存焉耳。秦之王天下也，无分势于诸侯，聚兵而焚之；传二世而天下倾者，纪纲亡焉耳²。是故四支虽无故，不足恃也，脉而已矣；四海虽无事³，不足矜也，纪纲而已矣。忧其所可恃，惧其所可矜，善医善计者，谓之天扶与之⁴。易曰：“视履考祥。”善医善计者为之⁵。

¹“作”，或作“僭”。

²“世”，或作“帝”。

³“四海”，或作“天下”。

⁴诸本或无“天”字。“扶”，或作“持”。今按：此句未详，疑有误字。

⁵“善计”，或无“善”字。〔补注〕按：人知忧盛危明，则其所为必能转祸为福。特人之能知而为者少耳，故必有善医善计者告之，而后人知忧惧；亦必有善医善计者为之，而后天锡以福。“扶与”，犹“扶助”也。引易辞以证天之锡福，由于视履。其行文全以逆入。





其三


谈生之为崔山君传¹，称鹤言者，岂不怪哉！然吾观于人，其能尽其性而不类于禽兽异物者希矣。将愤世嫉邪，长往而不来者之所为乎？

¹谈生者，谈姓，不知其名。“之”，或作“云”，而无“为”字，非是。

昔之圣者¹，其首有若牛者，其形有若蛇者，其喙有若鸟者²，其貌有若蒙倛者³：彼皆貌似而心不同焉，可谓之非人邪？即有平胁曼肤⁴，颜如渥丹，美而很者，貌则人，其心则禽兽，又恶可谓之人邪⁵？然则观貌之是非，不若论其心与其行事之可否为不失也⁶。怪神之事，孔子之徒不言。余将特取其愤世嫉邪而作之，故题之云尔。

¹“圣者”，或作“圣人”，或并有“人者”二字。

²“鸟”，阁作“马”。或云：尸子：“禹长颈鸟喙。”阁本讹也。

³荀子：“仲尼之状，面如蒙倛。”注云：“方相也。其首蒙茸然，故曰蒙倛。”“倛”，音欺。

⁴楚辞：平胁曼肤，何以肥之。

⁵“貌”，或作“面”。“貌”上，或有“其”字。“禽”下，或无“兽”字。“邪”，或作“也”。列子：“包犧、女娲、神农、夏后氏，蛇身人面，牛尾虎鼻，皆有非人之状；而有大圣人之德。夏桀、殷纣、鲁桓、楚穆，状貌七窍皆同，而有禽兽之心。”公意亦如此耳。

⁶或从阁、杭无“可否”字，非是。





其四


世有伯乐然后有千里马¹。千里马常有，而伯乐不常有²；故虽有名马，只辱于奴隶人之手³，骈死于槽枥之间，不以千里称也。

¹〔补注〕姚鼐曰：一句断。

²〔补注〕曾国藩曰：谓千里马不常有，便是不祥之言。何地无才，惟在善使之耳。

³或无“人”字。

马之千里者，一食或尽粟一石。食马者，不知其能千里而食也¹；是马也，虽有千里之能，食不饱，力不足，才美不外见，且欲与常马等，不可得，安求其能千里也²！

¹〔补注〕张裕钊曰：折笔以取遒劲之势。“食马”上，或有“今之”字，而“食”下疑脱一“石”字。

²“马也”，或无“也”字。“且欲”，或无“且”字。“且”，或作“而”。今按：“且”字恐当在“等”字下。〔补注〕张裕钊曰：更折入一层。

策之不以其道，食之不能尽其材，鸣之而不能通其意，执策而临之曰：“天下无马。”呜呼！其真无马邪？其真不知马也¹！

¹二“无”字下，诸本皆有“良”字。阁、杭本皆脱“其真无马邪”五字。“知”，或作“识”。“也”字，皆作“邪”。





读荀





“荀”下或有“子”字。荀卿名况，赵人。齐襄王时，为稷下祭酒。避谗适楚，春申君以为兰陵令。春申君死而荀卿废。著书数万言而卒，因葬兰陵。荀子三十二篇。其非十二子篇，以子弓并仲尼，谓子思、孟轲略法先王而不知其统。其性恶篇，谓人之性恶，礼义生于圣人之伪。此其抵捂不合于道，而公所欲削者欤？〔补注〕曾国藩曰：以下四首，矜慎之至，一字不苟，文气类史公各年表序。张裕钊曰：此文虽为读荀子作，直是自抒己意，论孟、荀、扬三家耳。而其中宾主秩然不乱。按：公尝言：“世无孔子，不当在弟子之列。”读此文，见其自命不在孟子下。借题以抒己意，无端而来，截然而止，中间突起突转：此数者，文家秘密法也。

始吾读孟轲书，然后知孔子之道尊，圣人之道易行；王易王，霸易霸也。以为孔子之徒没，尊圣人者，孟氏而已。晚得扬雄书，益尊信孟氏。因雄书而孟氏益尊，则雄者，亦圣人之徒欤¹！

¹“雄”下，或有“也”字。

圣人之道不传于世¹：周之衰，好事者各以其说干时君²，纷纷借借相乱，六经与百家之说错杂；然老师大儒犹在。火于秦，黄 老于汉³，其存而醇者，孟轲氏而止耳，扬雄氏而止耳⁴。及得荀氏书，于是又知有荀氏者也。考其辞，时若不粹⁵；要其归，与孔子异者鲜矣：抑犹在轲 雄之间乎⁶？

¹〔补注〕张裕钊曰：突起，其中具雄阔之势。

²“其”下，或有“所能”字。

³或无“黄”字。〔补注〕张裕钊曰：突转。

⁴“耳”，或作“矣”。一无“扬雄氏而止耳”一句。

⁵“时”下，或有“有”字。“不”下，或有“醇”字。

⁶“抑”下，或有“其”字。

孔子删诗 书，笔削春秋；合于道者著之，离于道者黜去之¹。故诗 书 春秋无疵。余欲削荀氏之不合者，附于圣人之籍，亦孔子之志欤！

¹或无“黜”字。“去”下，或无“之”字。

孟氏醇乎醇者也；荀与扬，大醇而小疵¹。

¹或从阁无“乎醇”字。或无“乎醇者”三字，而有“如”字。皆非是。“扬”，或作“雄”，非是。伊川曰：荀卿才高，而其言多过；子云才短，而其言少失：然皆未免夫驳者也。退之以大醇归之，盖韩子待人以恕。〔补注〕方苞曰：止如槁木，惟史公及韩有此。以所读皆周人之书故也。张裕钊曰：二语断制。通体意义，尽归宿于此。





读鹖冠子





西汉 艺文志有鹖冠子一篇。其下笺云：“楚人，居深山，以鹖鸟羽为冠。”而唐志 云：“鹖冠子三卷。”岂汉时遗缺至唐而全耶？汉 唐皆以为道家者流。公谓其辨施于国家功德岂少；而柳子厚作鹖冠子 则曰：“得其书而读之，尽鄙浅言也。”二公所见不同如此。“鹖”，音曷。

鹖冠子十有九篇，其词杂黄 老、刑名¹。其博选篇²，“四稽”“五至”之说当矣³。使其人遇时，援其道而施于国家，功德岂少哉⁴，学问篇 ⁵，称贱生于无所用，中流失船，一壶千金者⁶。余三读其辞而悲之。文字脱谬，为之正三十有五字，乙者三，灭者二十有二，注十有二字云⁷。

¹“九”，方作“六”，云：“今鹖冠子自博选至武灵王问凡十九篇。此只云十六篇，未详。”今按：方盖不见或本已作“九”也。或无“杂”字，非是。

²博选，鹖冠子第一篇。

³博选篇云：“道有四稽：一曰天，二曰地，三曰人，四曰命。人有五至：一曰百己，二曰什己，三曰若己，四曰斯役，五曰徒隶。”“至”，或作“室”。

⁴“遇”下，或有“其”字。“功”上，或有“其”字。

⁵学问，鹖冠子第二篇。

⁶“壶”或作“瓠”，音义同。

⁷“灭”，或作“减”。“注”下，或有“者”字。〔补注〕沈钦韩曰：释器：“灭谓之点。”注云：“以笔灭字为点。”曾国藩曰：“正”者正讹，“乙”者上下倒置，“灭”者涂去，“注”者添缀于旁。





读仪礼





仪礼十七篇，周之旧典。汉 高堂生所传者也。此外又有三十九篇，河间王献之，遭巫蛊仓卒之难，竟不施行，今亡矣。唐明经有“三礼科”，仪礼其一也。今书具在，凡十七篇。〔补注〕方苞曰：此篇风味与史记 表序略同，而格调微别。

余尝苦仪礼难读，又其行于今者盖寡¹，沿袭不同，复之无由，考于今，诚无所用之²，然文王 周公之法制粗在于是。孔子曰：“吾从周。”谓其文章之盛也。

¹“其”，或作“且”。

²“之”，或作“云”。〔补注〕沈钦韩曰：按今所行者惟丧服。至武氏、明皇之世，则又变乱其常矣。开元礼所载乡饮酒、乡射，虽依傍其文，亦鲜有实行之者。

古书之存者希矣！百氏杂家尚有可取¹，况圣人之制度邪？于是掇其大要，奇辞奥旨著于篇，学者可观焉²。

¹“存”上，或无“之”字。“家”，或作“说”。“尚”下，或无“有”字。

²或无“学”字。

惜乎！吾不及其时进退揖让于其间。呜呼，盛哉！





读墨子





墨子名翟，宋大夫。汉 艺文志云：著书“七十一篇”。今存者十二篇。有节用、兼爱、尚贤、明鬼神、非命、尚同等诸篇。明鬼神在尚同篇中，无别篇也。世之学者，因临川 王氏诗有“孔 墨必相用，自古宁有此”之语，意谓孟子排杨 墨，公排释老，自比孟子，不当有相用之说。然学者必知孟子“归斯受之”之意，然后识公读墨之旨云。伊川先生曰：或问退之读墨一篇如何？曰：此一篇意亦甚好，但言不谨严，便有不是处。至若言孔子尚同、兼爱，与墨子同，则甚不可也。〔补注〕沈钦韩曰：墨子书宋时所存尚有五十三篇，与今本同。

儒讥墨以上同、兼爱、上贤、明鬼¹，而孔子畏大人、居是邦不非其大夫²，春秋讥专臣，不“上同”哉？孔子泛爱亲仁，以博施济众为圣，不“兼爱”哉？孔子贤贤，以四科进褒弟子，疾殁世而名不称，不“上贤”哉？孔子祭如在，讥祭如不祭者，曰我祭则受福，不“明鬼”哉？

¹“上”，或皆作“尚”，从阁本云。考墨子本书及汉 艺文志，当作“上”。

²荀子：子路问：“鲁大夫练而床，礼欤？”子不答。以告子贡，子贡曰：“汝问非也，君子居是邦，不非其大夫。”

儒墨同是尧 舜，同非桀 纣，同修身正心以治天下国家，奚不相悦如是哉？余以为辩生于末学，各务售其师之说，非二师之道本然也。

孔子必用墨子，墨子必用孔子；不相用，不足为孔 墨¹。

¹列子云：“孔丘、墨翟，无地而为君，无官而为长。”古语云：“墨翟突不及黔，孔丘席不及暖。”孟子以前皆以孔 墨并称，则墨亦大贤。孟子特以其非中道，其流不能无弊，故辟之耳。艺文志曰：“墨家者流，盖出于清庙之守。茅屋采椽，是以贵俭；养三老五更，是以兼爱；选士大射，是以尚贤；宗祀严父，是以右鬼；顺四时而行，是以非命，以孝视天下，是以尚同；此其所长也。”退之读墨，盖出于此。庄、孟、荀卿之论，皆斥其所短也。又严有翼曰：墨子之书，孟子疾其兼爱无父，力排而禽兽之。其言曰：“杨 墨之道不熄，孔子之道不著。能言距杨 墨者，圣人之徒也。”今退之谓孔子必用墨子，墨子必用孔子，抑何乖剌如是耶？若以孔 墨为必相用，则孟子距之为非矣。其与孟简书则又取孟子距杨 墨之说，以谓“向无孟氏，皆服左衽而言侏离矣”。故推尊孟子，以为其功不在禹下，意以己之排佛老可以比肩孟氏也；殊不知言之先后，自相矛盾，可胜其说哉。〔补注〕卢轩曰：公极尊孟子，此篇何其刺谬也？乃知古人读书，不肯雷同附和如此。





获麟解





尔雅曰：“麟，麕身牛尾、一角。”获麟事，见春秋鲁哀公十四年。元和七年，麟见东川，或疑公因此而作解。然李翱尝书此文以赠陆傪曰：“韩愈非兹世之文，古之文也。其词与意适，则孟轲既没，亦不见其有过于斯者。”傪死于贞元十八年，则此文非元和间作也。今按：此文有激而托意之词，非必为元和获麟而作也。〔补注〕刘大櫆曰：尺水兴波，与江河比大，惟韩公能之。曾国藩曰：麟，自况也。圣人知麟，犹云唯汤知尹也。出不以时，犹云处昏君乱相之间也。张裕钊曰：翔蹑虚无，反复变化，尽文家禽纵之妙。

麟之为灵昭昭也。咏于诗，书于春秋¹，杂出于传记百家之书；虽妇人小子皆知其为祥也。

¹“书”，或作“载”。

然麟之为物，不畜于家，不恒有于天下。其为形也不类，非若马牛犬豕豺狼麋鹿然¹；然则，虽有麟，不可知其为麟也。

¹“马牛”，或作“牛马”。“鹿然”，或作“鹿之状”。或无“之”字。皆非是。

角者吾知其为牛，鬣者吾知其为马，犬豕豺狼麋鹿，吾知其为犬豕豺狼麋鹿¹，惟麟也不可知²；不可知，则其谓之不祥也亦宜。虽然，麟之出，必有圣人在乎位。麟为圣人出也；圣人者，必知麟，麟之果不为不祥也？

¹“鹿”下，或有“也”字。

²〔补注〕张裕钊曰：奇纵。

又曰：麟之所以为麟者，以德不以形¹。若麟之出不待圣人，则谓之不祥也亦宜²。

¹“形”下，或有“也”字。

²“宜”下，或有“也”字，或有“哉”字。宋远孙曰：关雎之应，实无麟而若麟之瑞；春秋之作，实有麟而非麟之时。





师说





柳子厚答韦中立书云：“今之世不闻有师，独韩愈不顾流俗，犯笑侮，收召后学，作师说，因抗颜为师。愈以是得狂名。”又报严厚舆书云：“仆才能勇敢不如韩退之，故不为人师。人之所见有同异，无以韩责我。”余观退之师说云：“弟子不必不如师，师不必贤于弟子。”其言非好为人师者也。学者不归子厚归退之，故子厚有此说耳。〔补注〕张裕钊曰：此篇最近孟子。吴汝纶曰：句句硬接逆转，而气体浑灏自然。

古之学者必有师。师者，所以传道受业解惑也¹。人非生而知之者，孰能无惑？惑而不从师，其为惑也终不解矣。生乎吾前，其闻道也固先乎吾，吾从而师之²；生乎吾后，其闻道也亦先乎吾，吾从而师之：吾师道也，夫庸知其年之先后生于吾乎³？是故无贵无贱、无长无少，道之所存，师之所存也⁴。嗟乎⁵，师道之不传也久矣⁶，欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师⁷。是故圣益圣，愚益愚，圣人之所以为圣，愚人之所以为愚，其皆出于此乎⁸？

¹〔补注〕曾国藩曰：传道，谓修己治人之道；授业，谓古文六艺之业；解惑，谓解此二者之惑。韩公一生学道好文，二者兼营，故往往并言之。末幅闻道术业，仍作双收。

²“吾从而师之”，阁本无此五字，非是。

³“庸”，或从阁、杭作“岂”，或并有二字，而无“夫”字，皆非是。

⁴“存”，一作“资”，或无“也”字。

⁵“嗟”上，或有“咨”字，非是。

⁶〔补注〕张裕钊曰：转折无痕。

⁷“且”，或作“已”。“下”，或作“去”。皆非是。

⁸“乎”，一作“矣”。

爱其子，择师而教之¹；于其身也，则耻师焉；惑矣！彼童子之师，授之书而习其句读者，非吾所谓传其道解其惑者也²。句读之不知，惑之不解，或师焉，或不焉，小学而大遗，吾未见其明也。

¹〔补注〕刘大櫆曰：爱子、百工、圣人，陡起三峰插天。

²“非”上，或有“也”字。方云：“读”音豆。周礼 天官注“徐邈，读”。马融笛赋，作“句投”，徒斗切。何休公羊序：“失其句读，不音。”山谷和黄冕仲诗：只从如字。

巫医乐师百工之人，不耻相师。士大夫之族，曰师、曰弟子云者，则群聚而笑之。问之，则曰：彼与彼年相若也，道相似也¹。位卑则足羞，官盛则近谀²。呜呼，师道之不复可知矣！巫医药师百工之人，君子不齿³，今其智乃反不能及，其可怪也欤⁴！

¹“似”，一作“类”。

²“盛”，或作“大”。按：“官盛”语见中庸。

³“不齿”，或作“鄙之”。

⁴“其可”，或无“其”字。〔补注〕“其”字下原本无“可”字，据别本校补。

圣人无常师，孔子师郯子、苌弘、师襄、老聃¹。郯子之徒，其贤不及孔子²，孔子曰：“三人行，则必有我师。”³是故弟子不必不如师，师不必贤于弟子⁴，闻道有先后，术业有专攻，如是而已。

¹句绝。

²孔子至周，问礼于老聃，访乐于苌弘。史记曰：孔子学鼓琴于师襄子。左氏传曰：郯子来朝，孔子问少昊氏以鸟名官之故。“苌”，音长。“郯”，音谈，国名也。方无“孔子师郯子”五字，而以“苌弘师襄老聃”六字，连下句“郯子之徒”为句。曰，校本一云：“郯子”下当有“数子”二字，其上当存“孔子师”三字为是。今按：孔子见郯子，在适周见苌弘、老聃之前，而“圣人无常师”本杜氏注问官各语。故此上句既叙孔子所师四人，而再举郯子之徒，则三子在其中矣。方氏知当存“孔子师”字，而不知当并存上“郯子”二字，乃以下“郯子”二字属上句读之，而疑“郯子”之下更有“数子”二字，误矣！

³“子”下有“曰”字。方从杭本云：论语本无“则”字，“曰”字似不当有。

⁴“故”上，或无“是”字。

李氏子蟠，年十七¹，好古文，六艺经传皆通习之，不拘于时，学于余²。余嘉其能行古道，作师说以贻之。

¹蟠，贞元十九年进士。

²“学”上，或有“请”字。无下“余”字。





进学解





进学解出于东方朔客难、扬雄解嘲，而公过之。孙樵所谓韩文公以进学解穷者此也。孙樵又与王霖书曰：玉川子月蚀诗、杨司城华山赋、韩吏部进学解、马常侍清河壁记，莫不拔地倚天，句句欲活，读之如赤手捕长蛇，不施鞚勒骑生马，急不得暇，莫可捉搦。据本传云：再为国子博士，既才高数黜，官又下迁，乃作进学解以自喻。执政奇其才，改比部郎中，史馆修撰。元和八年三月二十三日也。〔补注〕李光地曰：此文与解嘲千载称绝。“谨”、“严”、“正”、“葩”等字，并极群经要眇，故未有不精经术而能行文者。曾国藩曰：仿客难、解嘲，而论道论文二段，精实处过之。

国子先生晨入太学，招诸生立馆下¹，诲之曰：“业精于勤荒于嬉，行成于思毁于随。方今圣贤相逢，治具毕张，拔去凶邪，登崇畯良²。占小善者率以录³，名一艺者无不庸；爬罗剔抉⁴，刮垢磨光。盖有幸而获选，孰云多而不扬。诸生业患不能精，无患有司之不明⁵；行患不能成，无患有司之不公。”

¹“招”，或作召。〔补注〕沈钦韩曰：“招”当作“诏”。周官 冢宰“诏王”是也。

²“毕”，或作“必”。“畯”，或作“俊”。古文尚书“俊”皆作“畯”，公佗文石本多用“畯”字。新 旧史同上。

³“占”，去声。

⁴“爬”，或作“把”。“爬”，蒲巴切。“抉”，于决切。

⁵“之不”，或作“不能”，非是。

言未既，有笑于列者曰：“先生欺余哉！弟子事先生于兹有年矣¹。先生口不绝吟于六艺之文²，手不停披于百家之编；记事者必提其要³，纂言者必钩其玄；贪多务得，细大不捐，焚膏油以继晷⁴，恒兀兀以穷年⁵：先生之业可谓勤矣⁶。觝排异端，攘斥佛老，补苴罅漏，张皇幽眇⁷；寻坠绪之茫茫⁸，独旁搜而远绍，障百川而东之⁹，回狂澜于既倒：先生之于儒，可谓有劳矣¹⁰。沉浸郁¹¹，含英咀华¹²，作为文章，其书满家。上规姚 姒¹³，浑浑无涯¹⁴； 周诰 殷盘 ，佶屈聱牙¹⁵；春秋谨严， 左氏 浮夸，易奇而法，诗正而葩；下逮庄 骚，太史所录，子云 相如，同工异曲¹⁶：先生之于文¹⁷，可谓闳其中而肆其外矣。少始知学，勇于敢为；长通于方，左右具宜¹⁸：先生之于为人，可谓成矣。”¹⁹

¹“年”，或作“时”云。考旧史：公时以职方下迁，盖非久于博士。今按：此文恐非职方左迁时作，说见下三年博士注。〔补注〕陈景云曰：此文作于职方左迁后，史传甚明，似无可疑；而方本以时易年，亦非。盖此句乃伏后三年博士之根。

²“吟”，或作“唫”。

³“记”，或作“纪”。

⁴“焚”，或作“烧”。

⁵“兀兀”，或作“矻矻”。

⁶“之”下，或有“于”字。

⁷“衣弊不补，履决不苴”，吕氏春秋语。“抗辞幽说，问意眇旨”，见扬子云解难。“罅”，呼讶切。

⁸“茫茫”，或作“芒芒”。

⁹“障”，或作“停”。礼记：“鲧鄣洪水。”音章。

¹⁰或无“有”字。

¹¹“”，或作“酿”。

¹²张子韶曰：文字有眼目处，当涵泳之，使书味存于胸中，则益矣。韩子曰“沉浸郁，含英咀华”，正谓此。“咀”，在吕切。

¹³“姚 姒”，舜 禹姓。“姒”，徐里切。

¹⁴“无”，或作“亡”，或作“之”，非是。扬子曰：“虞 夏之书浑浑尔。”“浑浑”，胡本切。

¹⁵“聱”，广雅谓不入人语也。“佶屈聱牙”，皆艰涩貌。“佶”，其乙切。“屈”，求勿切。“聱”，牛交切。

¹⁶〔补注〕曾国藩曰：退之于文用力绝勤，故言之切当如此。

¹⁷“文”，一作“德”，或作“儒”，或作“得”，非是。

¹⁸“具”，或作“其”，或作“且”。

¹⁹或无“为”字。

“然而公不见信于人，私不见助于友，跋前踬后¹，动辄得咎。暂为御史，遂窜南夷²；三年博士，冗不见治³；命与仇谋，取败几时⁴；冬暖而儿号寒，年丰而妻啼饥⁵；头童齿豁，竟死何裨。不知虑此，而反教人为？”⁶

¹“踬”，多作“疐”。诗云：“载疐其尾”。说文，与疐义通。

²“遂”，或作“逐”。谓贞元十九年为监察御史谪阳山令也。

³“年”，方作“为”，谓贞元末为四门博士，元和初为国子博士，今复下迁。诸本多作“三年”。樊谓公元和元年六月为博士，四年六月迁都官，史谓三岁为真，盖三年也。今按：洪谱，则樊说为是，当作三年。唐本诗注行状皆有“三年”字，何烦曲说乎？然洪亦附“三为”之说，则又误矣。楚辞：“虽过失犹弗治。”“治”，陈之切。

⁴“取”，或作“其”。

⁵“丰”，或作“登”。

⁶或无“而”字。

先生曰：“吁，子来前！夫大木为杗¹，细木为桷²，欂栌侏儒³，椳扂楔⁴，各得其宜，施以成室者，匠氏之工也⁵；玉札丹砂，赤箭青芝，牛溲马勃，败鼓之皮⁶，俱收并蓄，待用无遗者，医师之良也；登明选公，杂进巧拙，纡余为妍，卓荦为杰⁷，校短量长，惟器是适者⁸，宰相之方也⁹。昔者孟轲好辩，孔道以明，辙环天下，卒老于行；荀卿守正，大论是弘¹⁰，逃谗于楚，废死兰陵¹¹：是二儒者，吐辞为经，举足为法，绝类离伦，优入圣域，其遇于世何如也？”¹²

¹尔雅：“杗廇谓之梁。”说文云：“杗，屋大梁也。”“杗”，武方、莫郎二切，又音盲。

²诗：“松桷有梴。”左氏传“子尾抽桷击扉”。注“桷，椽也”。“桷”，音角。

³尔雅注云：槉，柱上欂也。栌，柱上枅。欂，一名枅。栌，一名楶。侏儒，一名棁，字或作“株檽”。“欂”，音薄。“栌”，音卢。

⁴“椳”，户枢。“”，在地谓之“臬”。注：即门橛也。“扂”，关牡也。“楔”，门两傍木。并见尔雅、广韵。“椳”，乌回切。“”，鱼烈切。“扂”，徒点切。“楔”，音屑。

⁵或无“宜”字。“室”下，有“屋”字。“工”，作“功”。淮南子曰：“贤主之用人也，犹巧工之制木也。大者以为舟航梁栋，小者以为楫楔，修者以为檐榱，短者以为侏儒、枅栌。无小大修短，皆得其所宜；规矩方圆，各有所施。天下之物，莫凶于鸡毒乌头也；然而良医槖而藏之，有所用也。是故林莽之材犹不弃者，而况于人乎？”公言盖祖此。而“宜”、“施”二字当为一节。

⁶〔补注〕沈钦韩曰：本草别录：赤箭亦是芝类。沈括曰：天麻苗也。马勃生园中久腐处，俗呼为马气勃是也。本草纲目：玉泉，亦名玉札。弘景曰：此是玉之精华，可消之为水。按：说文：“札，牒也。”玉札盖如北史李预服玉之法；解为薄片，仍用苦酒消为饴耳。

⁷“卓荦”，或作“荦荦”。“荦”，吕角切。

⁸“是”，一作“所”。

⁹〔补注〕张裕钊曰：此皆偏宕之词。

¹⁰“荀卿”至“是弘”八字，方从旧史如此。又云文苑上文皆同，惟“是弘”作“以兴”，盖国初以讳避也。阁本亦只作“大论”。以“正”为“王”，以“论”为“伦”，自杭本也。而新史又易“守”为“宗”，其讹益甚矣。

¹¹史记：荀卿游于齐，三为祭酒，齐人或谗荀卿，荀卿乃适楚，春申君以为兰陵令。春申死，而荀卿因家兰陵。

¹²“遇”，或作“进”。

“今先生学虽勤而不繇其统，言虽多而不要其中¹，文虽奇而不济于用，行虽修而不显于众²，犹且月费俸钱³，岁靡廪粟⁴；子不知耕，妇不知织，乘马从徒⁵，安坐而食，踵常途之促促⁶，窥陈编以盗窃⁷；然而圣主不加诛，宰臣不见斥：兹非其幸欤⁸？动而得谤，名亦随之，投闲置散，乃分之宜。”

¹“要”，平声。

²“显”，或作“白”，旧史四句皆无“而”字。

³“俸”，或作“奉”。

⁴“靡”，音縻。

⁵“从”，才用切，或作“而”，非是。

⁶诸本多作“役役”。“促”，音龊。公张署墓志：“抑首促促就食。”与此同。史记：“申屠嘉娖娖廉谨。”“娖”与“促”音义通。集韵，龊促二字皆出。

⁷“编”，或作“篇”。

⁸或无“其”字，或作“此非其利哉”。〔补注〕“非”上原本无“兹”字，据别本校补。

“若夫商财贿之有亡，计班资之崇庳¹，忘己量之所称²，指前人之瑕疵：是所谓诘匠氏之不以杙为楹³，而訾医师以昌阳引年，欲进其豨苓也。”⁴

¹“庳”，下也。吕氏春秋谓：确乎其节之不庳也。太玄经亦曰：山川褊庳而祸高。“庳”，音卑。

²“己量”，或作“量己”，非是。“称”，去声。

³庄子：“求狙猴之杙者斩。”“杙”，橛也。“楹”，柱也。杙小而楹大，故公以杙自喻。“杙”，音弋。

⁴“师”下，或有“不”字。本草：“昌蒲，一名昌阳。”作“不以”者非是。楚人呼猪为豨，“豨苓”，乃猪苓也。“訾”，音紫。“豨”，许岂切，又音希。〔补注〕沈钦韩曰：司马彪注庄子云：豕槖，一名岑，其根如猪矢。





本政





周衰文弊，老子之徒庄周唱为太古之说曰：“圣人不死，大盗不止；焚符破玺，而民朴鄙；剖斗折衡，而民不争；殚残天下之圣法，而民始可与论议。”公于原道篇既详辨而排之矣，至是又作本政云。〔补注〕吴汝纶曰：奥衍深博，突兀峥嵘。韩公少时固已蹴蹋孟坚，陵轹子云如此。

周之政文，既其弊也¹，后世不知其承²，大敷古先，遂一时之术以明示民³；民始惑教，百氏之说以兴⁴。其言曰：天下可为也。彼之政仁矣，反于谊；此之政敬矣，戾于忠。何居？我其周从乎⁵！曰：周不及殷，其殷从乎？曰夏，曰虞，曰陶唐，曰三皇氏，曰遂古之初；暴孽情，饰淫志⁶，枝辞琢正，纷紊纠射，以僻民和，以导民乱。呜呼，道之去世，其终不复矣乎！

¹“其”，或作“有”，或无“其”字。今按：犹言既而弊矣。“既”字又似“及”字。

²〔补注〕沈钦韩曰：言后人不知周之所承受者本于商，而大布四代之善，其致太平之由，但循衰周一迹也。

³“遂”，或作“逐”。

⁴〔补注〕按：周末文弊，易之以质，宜也。而老 庄之徒，不知其所以承之之道，生今反古，明示斯民以违背当王之政教，而众说滋兴。此启乱之源也。

⁵“何居”，或无“何”字，或无“居”字。“我”，或作“吾”。今按：“何居”，准檀弓，音姬。大率此篇僻涩，必其少作，今或有所未通，阙之可也。

⁶“孽”，或作“泰”。“孽”，鱼列切。

长民者发一号、施一令，民莫不悱然非矣¹。谓不可守，遽变而从之。譬将适千里，及门而复，后虽矻矻，决不可暨²。原其始，固有启之者也³。闻于师曰：古之君天下者，化之不示其所以化之之道；及其弊也，易之不示其所以易之之道：政以是得，民以是淳⁴。其有作者，知教化之所繇废，抑诡怪而畅皇极⁵，伏文貌而尚忠质，茫乎天运，窅尔神化，道之行也，其庶已乎！

¹或无“然非”二字。“悱”，芳尾切。

²或无“后”字。“暨”，或作“洎”。“矻”，苦骨反。

³〔补注〕按：秦患天下之民是古非今，因谓先王之法不可守，遂焚烧诗 书。汉虽矻矻修补，终不可复。原其始，皆倡于儒者之好为高论，激成此祸。子瞻之论荀卿本此。

⁴〔补注〕按：三代质文改革，何尝生乱？子曰：“民可使由之，不可使知之。”由者化之易之也。昌黎所闻于师者若此，观周末放言以导民乱之祸，然后知圣言不可及已。

⁵“怪”，或作“类”。





守戒





唐自安 史乱后，河南 河北地裂为七八，蔡在当时最为近地。成德 淄青连结为援，所谓“今之通都大邑，介于屈强之间，而不知为之备”者。此公守戒之所以作。终之曰：“如之何而备之？曰：在得人。”及裴度平蔡，而公之言验。大和间，杜牧作守论，亦公遗意欤？〔补注〕方苞曰：此篇为老泉之文格所自出。张裕钊曰：老泉学之，更加纵横；而高古简峻，终逊退之。又曰：通体转卸、接换、断续、起落，在在不测。

诗曰“大邦维翰”，书曰“以蕃王室”，诸侯之于天子，不惟守土地奉职贡而已，固将有以翰蕃之也。今人有宅于山者，知猛兽之为害，则必高其柴楥而外施窞阱以待之¹；宅于都者，知穿窬之为盗，则必峻其垣墙而内固扃以防之²：此野人鄙夫之所及，非有过人之智而后能也。今之通都大邑，介于屈强之间³，而不知为之备。噫，亦惑矣！

¹“楥”，或云篱也，栏也。字当从木。“窞”，徒敢切。“阱”，慈井切。

²“”，音决。

³“屈”，或作“倔”。“屈”，渠勿切。“强”，居亮切，又巨两切。

野人鄙夫能之¹，而王公大人反不能焉，岂材力为有不足欤²？盖以谓不足为而不为耳³！天下之祸，莫大于不足为⁴，材力不足者次之⁵。不足为者，敌至而不知；材力不足者，先事而思；则其于祸也有间矣。彼之屈强者，带甲荷戈不知其多少；其绵地则千里而与我壤地相错⁶，无有丘陵江河洞庭 孟门之关⁷，其间又自知其不得与天下齿，朝夕举踵引颈⁸，冀天下之有事，以乘吾之便：此其暴于猛兽穿窬也甚矣。呜呼，胡知而不为之备乎哉⁹！

¹“野”下，或无“人鄙”二字。〔补注〕张裕钊曰：突语转。

²“为”下，或有“之而”二字，或只有“之”字。今详文势，疑“为”字衍。

³〔补注〕张裕钊曰：萦拂处，作数层折入，文字须如此，而后愈见精神。

⁴句下或有“而不为”三字。今详文势，疑下“足”字衍。下文“不足为者”仿此。〔补注〕张裕钊曰：突语起。

⁵“足”下，或有“为”字，非是。

⁶“与”上，或无“而”字。

⁷战国策：三苗之居，左彭蠡之波，右洞庭之水；殷 纣之国，左孟门而右漳 滏。

⁸“颈”，或作“颌”。

⁹〔补注〕张裕钊曰：此一段尤朴老雄直。又曰：止一语便佳，他人往往失之冗阘。

贲 育之不戒，童子之不抗¹；鲁鸡之不期，蜀鸡之不支²。今夫鹿之于豹非不巍然大矣³，然而卒为之禽者；爪牙之材不同，猛怯之资殊也。曰：然则如之何而备之？曰：在得人。

¹蒯通曰：“孟贲之狐疑，不如童子之必至。”贲 育，古之勇力士也。孟贲生拔牛角，夏育，卫人，力举千钧。“贲”，音奔。〔补注〕张裕钊曰：突语接。

²尔雅：鸡大者曰“蜀”。庄子 庚桑楚篇：“越鸡不能伏鹄卵，鲁鸡固能矣。”向氏注云：“越鸡，小鸡也。鲁鸡，大鸡也。今蜀鸡也。”按公上下文考之，蜀鸡当作越鸡。

³“于”，或作“与”，非是。





圬者王承福传





“圬”，或作“杇”。“圬”，音乌。左传：“圬人以时塓馆宫室。”杜注：“圬人，涂者。”题语正本此说，不当用“杇”字。今按：论语作“杇”。

圬之为技，贱且劳者也。有业之其色若自得者。听其言，约而尽；问之，王其姓，承福其名，世为京兆 长安农夫¹。天宝之乱，发人为兵，持弓矢十三年，有官勋，弃之来归，丧其土田，手镘衣食²，余三十年。舍于市之主人，而归其屋食之当焉³。视时屋食之贵贱，而上下其圬之佣以偿之；有余，则以与道路之废疾饿者焉。

¹或无“夫”字。

²“镘”杇具。尔雅：镘谓之杇。“镘”，母官切。

³“当”，谓所当之直。

又曰：粟，稼而生者也；若布与帛，必蚕绩而后成者也；其他所以养生之具，皆待人力而后完也：吾皆赖之。然人不可遍为，宜乎各致其能以相生也。故君者，理我所以生者也¹；而百官者，承君之化者也²。任有小大，惟其所能，若器皿焉。食焉而怠其事，必有天殃，故吾不敢一日舍镘以嬉³。夫镘，易能可力焉，又诚有功，取其直，虽劳无愧，吾心安焉。夫力，易强而有功也；心，难强而有智也⁴：用力者使于人，用心者使人，亦其宜也；吾特择其易为而无愧者取焉⁵。嘻！吾操镘以入贵富之家有年矣⁶，有一至者焉，又往过之，则为墟矣；有再至三至者焉，而往过之，则为墟矣。问之其邻⁷，或曰：噫！刑戮也。或曰：身既死，而其子孙不能有也。或曰：死而归之官也⁸。吾以是观之，非所谓食焉怠其事而得天殃者邪⁹！非强心以智而不足，不择其才之称否而冒之者邪！非多行可愧，知其不可而强为之者邪¹⁰！将贵富难守，薄功而厚飨之者邪¹¹！抑丰悴有时，一去一来而不可常者邪！吾之心悯焉，是故择其力之可能者行焉。乐富贵而悲贫贱，我岂异于人哉？

¹方从阁、杭本如此。诸本“以生”或作“以出令”。今按：“所以出令”，与原道意同，似当从之；然详上文有三“生”字，故此言“君者理我之所以生者”，正承上文而言也。若作“出令”，则与上下文意皆不协矣。今当以方本为正。

²或从阁、杭无“也”字，非是。

³“一日舍镘”，或作“舍镘一日”。

⁴“智”上，或无“有”字。

⁵“特”，或作“故”。孟子“陈相见孟子道许行之言”，又“彭更问士无事而食不可也”二章，孟子有“食于人”及“食功”之说。公所言，盖有合于此。

⁶“入”下，或有“于”字。

⁷“问”下，或无“之”字。

⁸“死”上，或无“曰”字。

⁹“焉”下，或有“而”字。

¹⁰“知其不可”下，杭本有“能”字。蜀本“能”上又有“强”字。或从阁本作“知己之不可能”，又无“强”字。今按：此数本语意皆与上文“不择其才之称否”者相复，又与本句“多行可愧”者不相承，惟杭、蜀本近是，但“能”字亦未安，而“强”字当在“而”字下耳。今参取二本，定为“知其不可而强为之”，则其上下文之义皆畅矣。

¹¹或无“之”字。

又曰：功大者，其所以自奉也博。妻与子，皆养于我者也，吾能薄而功小，不有之可也¹。又吾所谓劳力者²，若立吾家而力不足，则心又劳也。一身而二任焉，虽圣者不可能也。

¹“我者”，阁作“我类”。“有之”，阁作“有小”。皆非是。

²“者”下，或有“也”字。

愈始闻而惑之，又从而思之，盖贤者也！盖所谓独善其身者也！然吾有讥焉，谓其自为也过多，其为人也过少，其学杨朱之道者邪？杨之道，不肯拔我一毛而利天下¹，而夫人以有家为劳心，不肯一动其心以畜其妻子²，其肯劳其心以为人乎哉？虽然，其贤于世之患不得之而患失之者，以济其生之欲、贪邪而亡道以丧其身者，其亦远矣³！又其言有可以警余者，故余为之传而自鉴焉⁴。

¹下“杨”之上，或有“然”字，非是。

²“畜”，或作“蕃”。

³“亡”，或作“忘”。

⁴“鉴”，或作“览”，或作“觉”。今疑“自鉴”或当作“日览”。





五箴

五首并序





人患不知其过；既知之不能改，是无勇也¹。余生三十有八年²；发之短者日益白，齿之摇者日益脱，聪明不及於前时，道德日负於初心³，其不至于君子而卒为小人也，昭昭矣！作五箴以讼其恶云。

¹或无“是”字。

²“三”，或作“四”，或从阁、杭、蜀本云，洪、樊辨证详矣。

³二“於”字，或并作“于”。





游箴





余少之时，将求多能，蚤夜以孜孜；余今之时，既饱而嬉，蚤夜以无为¹。呜呼余乎，其无知乎²？君子之弃，而小人之归乎？

¹“余”，方从阁、杭、蜀本并作“于”云。左传：“于民生之不易，于胜之不可保。”杜注：“于，曰也。”今按：方说不为无据，然与所证之文初不相似，况下文有“呜呼余乎”，则此“于”字皆是“余”字明矣。

²“知”下，或无“乎”字。





言箴





不知言之人，乌可与言¹？知言之人，默焉而其意已传²。幕中之辩，人反以汝为叛³；台中之评，人反以汝为倾⁴：汝不惩邪！而呶呶以害其生邪⁵！

¹“乌”，或作“焉”。

²“焉”，或作“然”。

³此谓佐董晋、张建封于汴 徐二州时。

⁴此谓为监察御史，坐论天旱人饥，出为阳山令。“以汝”，方并作“汝以”。今按：近世校本，务为新奇，多作倒语，文乖字逆，几类欧阳公所讥石公作字之怪，殊失韩公立言本意。今悉正之，不敢从也。

⁵“呶”，音饶。



行箴

行箴¹





行与义乖，言与法违，后虽无害，汝可以悔；行也无邪，言也无颇²，死而不死，汝悔而何？宜悔而休，汝恶曷瘳？宜休而悔，汝善安在？悔不可追³，悔不可为；思而斯得，汝则弗思。

¹“行”，或作“悔”。〔补注〕王元启曰：此篇专论悔之当否，作“行”，则起处言行并举，先已自乖其例。

²“颇”，普禾切。

³“追”，诸本皆同，而方从阁、杭作“止”。今按：草书“追”字近似“止”，二本偶以转写致误，而方乃以好怪取之，不复计其文义之通塞。可一笑也。





好恶箴





无善而好¹，不观其道；无悖而恶，不详其故。前之所好，今见其尤；从也为比，舍也为雠。前之所恶，今见其臧；从也为愧，舍也为狂。维雠维比，维狂维愧，于身不祥，于德不义。不义不祥，维恶之大，几如是为，而不颠沛？齿之尚少，庸有不思，今其老矣，不慎胡为！

¹“善”，方从杭、蜀作“悖”。今按：二本盖由下句而误，方亦不顾文义而取之也。





知名箴





内不足者，急于人知；霈焉有余，厥闻四驰¹。今日告汝，知名之法：勿病无闻，病其晔晔。昔者子路，惟恐有闻，赫然千载，德誉愈尊。矜汝文章，负汝言语，乘人不能，揜以自取。汝非其父，汝非其师，不请而教，谁云不欺？欺以贾憎²，揜以媒怨，汝曾不寤，以及于难。小人在辱，亦克知悔。及其既宁³，终其能戒，既出汝心，又铭汝前，汝如不顾，祸亦宜然⁴！

¹“焉”，或作“然”。“闻”，去声。

²“贾”，音古。

³“及其”，或作“其及”。

⁴“祸亦”，方作“辱则”。





后汉三贤赞

三首





后汉 王充、王符、仲长统三人者同传。公为之赞，各不满百言，而叙事略无遗者。〔补注〕何焯曰：赞后汉人，即用后汉文体。

王充者何？会稽 上虞。本自元城，爰来徙居¹。师事班彪，家贫无书，阅书于肆，市肆是游，一见诵忆，遂通众流。闭门潜思，论衡以修²，为州治中，自免归欤。同郡友人，谢姓夷吾，上书荐之，待诏公车。以病不行³，年七十余⁴，乃作养性，一十六篇。肃宗之时，终于永元。

¹充字仲任，其先魏郡 元城人，父诵，徙居上虞。

²充归乡里，屏居教授，以为俗儒守文，多失其言；乃闭门潜思，著论衡八十五篇。

³刺史董勤辟充从事，转治中，自免还家。友人同郡谢夷吾上书荐充才学，肃宗特诏公车征，以病不行。

⁴〔补注〕吴汝纶曰：“余”字韵合上句，而词乃下属。古人多此。

王符 节信，安定 临泾。好学有志，为乡人所轻¹。愤世著论，潜夫是名²，述赦之篇，以赦为贼，良民之甚，其旨甚明³。皇甫度辽，闻至乃惊，衣不及带，屣履出迎，岂若雁门，问雁呼卿⁴。不仕终家，吁嗟先生！

¹或无“为”字。“人”，或作“里”。〔补注〕按本传。安定俗鄙庶孽，而符无外家，为乡人所贱。

²符著潜夫论三十六篇，以讥当时得失，不欲章显其名，故号曰潜夫论。

³“甚”，或作“患”。王符述赦篇曰：“今日贼良民之甚者，莫大于数赦。”公全具此语。〔补注〕何焯曰：潜夫论本传著其五篇：曰浮侈、曰实贡、曰贵忠、曰爱日、曰述赦。述赦尤善，可以革古今之通弊，故公独取之。

⁴皇甫规解官归安定，乡人有以货得雁门守者，谒规，规卧不起，既入而问：“卿前在郡食雁美乎？”有顷，王符在门，规素闻符名，衣不及带，屣履出迎，时人为之语曰：“徒见二千石，不如一逢掖。”

仲长统 公理¹，山阳 高平。谓高幹有雄志而无雄才²，其后果败³，以此有声。俶傥敢言⁴，语默无常，人以为狂生。州郡会召，称疾不就，著论见情。初举尚书郎⁵，后参丞相军事，卒不至于荣。论说古今，发愤著书，昌言是名⁶。友人缪袭，称其文章，足继西京⁷。四十一终⁸，何其短邪，呜呼先生⁹！

¹仲长统字公理。或无“仲”字。

²“谓”上，或有“自”字。

³并州刺史高幹素贵有名，士多归附，时统过幹，幹访以当时之事，统谓幹曰：“君有雄志而无雄才。”未几，幹以并州叛，卒至于败。

⁴“俶”，或作“倜”，或云“俶”与传合。

⁵“举”下，或有“高第”字。今按，本传无“高第”字。

⁶长统著论名曰 昌言 ，凡三十四篇。

⁷“文章”，或云考本传当作“才章”，公 三赞 未尝私立一语。〔补注〕按，本传注袭字熙伯，辟御史府，后至尚书光禄勋。

⁸“一”下，或有“而”字。

⁹〔补注〕曾国藩曰：三句用韵，略仿秦碑。





讳辩





旧史公传云：“李贺父名晋肃，不应进士，而愈为贺作讳辩，令举进士。”盖以是罪公。而新史则书其事于贺传，云：以父名晋肃不肯举进士，愈为作讳辩，然亦卒不就举。

愈与李贺书¹，劝贺举进士。贺举进士有名，与贺争名者毁之²，曰：“贺父名晋肃，贺不举进士为是，劝之举者为非。”听者不察也³，和而唱之，同然一辞。皇甫湜曰：“若不明白，子与贺且得罪！”⁴

¹“李”上，或有“进士”二字，非是。

²此公自言尝劝李贺举进士，而贺从己说，举进士有名称，故与之争名者毁之也。今方氏乃从诸本删去“名”字，而以“有”字属下句，遂使复出四字为剩语，而“争名”二字无所承。故诸本亦有觉其误者，而并删四字以从省，虽若小胜方本，然要为失韩公本指，而不究毁者之情也。方本又无“之”字，亦非是。方又云康骈剧谈录谓公此文因元稹而发，董彦远谓贺死元和中，使稹为礼部亦不相及争名。盖当时同试者。〔补注〕陈景云曰：元稹为礼部在长庆初，贺前卒久矣。

³或无“也”字。

⁴或无“若”字。

愈曰：“然。”律曰：“二名不偏讳。”释之者曰：谓若言“征”不称“在”，言“在”不称“征”是也。曰：“不讳嫌名。”释之者曰：谓若“禹”与“雨”、“丘”与“”之类是也¹。今贺父名晋肃，贺举进士，为犯“二名律”乎？为犯“嫌名律”乎？父名晋肃，子不得举进士；若父名“仁”，子不得为人乎²？

¹“”，与“丘”同音乌。“”，草名。或无此注字。

²“嫌名律乎”下，诸本皆有此二十字，或从杭本去之，非是。

夫讳始于何时？作法制以教天下者，非周公 孔子欤？周公作诗不讳¹；孔子不偏讳二名²； 春秋 不讥不讳嫌名³；康王 钊之孙实为昭王⁴；曾参之父名晳，曾子不讳“昔”⁵。周之时有骐期，汉之时有杜度⁶，此其子宜如何讳？将讳其嫌，遂讳其姓乎？将不讳其嫌者乎？汉讳武帝名彻为“通”⁷，不闻又讳“车辙”之“辙”为某字也；讳吕后名雉为“野鸡”，不闻又讳“治天下”之“治”为某字也⁸。今上章及诏不闻讳“浒”、“势”、“秉”、“饥”也⁹，惟宦官宫妾乃不敢言“谕”及“机”，以为触犯¹⁰。士君子言语行事，宜何所法守也¹¹？今考之于经，质之于律，稽之以国家之典，贺举进士为可邪，为不可邪¹²？

¹若曰“克昌厥后”，又曰“骏发尔私”，谓文王名昌，武王名发也。“若”字或作“周公”。

²若曰“宋不足征”，又曰“某在斯”。“若”字或作“孔子”。

³若卫 桓公名“完”。本或无“若”字。

⁴康王名钊。“钊”，音昭。

⁵若曰“昔者吾友”，又曰“裼裘而吊”。“若”字，或作“曾子”。

⁶“期”字、“度”字下，或并有“者”字。董彦远曰：骐期以姓苑考之为“期”。又李涪谓杜操字伯度，魏人。以武帝讳，谓杜度，公误用也。然张仲景方自有杜度，公所用，或出此。〔补注〕沈钦韩曰：晋书 卫恒传云：章帝时齐相杜度善草书。韩公所指，即其人也。

⁷谓“彻侯”为“通侯”、“蒯彻”为“蒯通”之类。

⁸或无下“又讳”二字。颜氏家训曰：“桓公名白，传有‘五皓’之称；厉王名长，琴有‘修短’之目。不闻谓‘布帛’为‘布皓’，呼‘肾肠’为‘肾修’。”公言盖有自也。今按：公言或与颜氏偶同，未必用其语也。

⁹以“浒”、“势”、“秉”、“饥”为近太祖、太宗、世祖、玄宗庙讳。盖太祖名虎、太宗名世民、世祖名昞、玄宗名隆基。“浒”，呼古切。

¹⁰以“谕”为近代宗庙讳，以“机”为近玄宗庙讳。代宗讳豫，玄宗讳见上。

¹¹“言语”，或作“立言”。

¹²或无“举”字。“为可”下，或无“邪”字；或无“邪为”二字。

凡事父母得如曾参，可以无讥矣；作人得如周公 孔子，亦可以止矣¹。今世之士，不务行曾参 周公 孔子之行，而讳亲之名则务胜于曾参 周公 孔子，亦见其惑也²！夫周公 孔子 曾参卒不可胜；胜周公 孔子 曾参，乃比于宦者宫妾；则是宦者宫妾之孝于其亲，贤于周公 孔子 曾参者耶³？

¹“矣”，或并作“也”，或并作“邪”。〔补注〕李光地曰：此处承上“事父母”，故先曾参；以下泛论，故先周公、孔子：韩文之不苟如此。

²〔补注〕张裕钊曰：理足词胜，足以厌乎人人之心。

³“宦者”，或并作“宦官”。〔补注〕刘大櫆曰：结处反复辨难，曲盘瘦硬，已开半山门户；但韩公力大、气较浑融，半山便稍露筋节。张裕钊曰：收处极文章之能事，介甫所谓飘风急雨之骤至，轻马骏马之奔驰，最得其妙。





讼风伯





“讼”，或作“谗”，非是。德宗 贞元十九年正月不雨，至七月甲戌。公时为四门博士，作此专以刺权臣裴延龄、李齐运、京兆尹李实之徒，壅蔽聪明，不顾旱饥，专于诛求，使人君恩泽不得下流，如风吹云而雨泽不得坠也。是年冬，公拜御史，竟以言旱饥谪阳山云。〔补注〕沈钦韩曰：延龄死久矣，与李齐运皆死于贞元十二年。旧注误。何焯曰：厚齐云：曹子建诘咎文，假天帝之命，以诘风伯雨师；公讼风伯，盖本于此。方苞曰：朴厚近西汉人，颇不类楚辞。

维兹之旱兮，其谁之由¹？我知其端兮，风伯是尤。山升云兮泽上气，雷鞭车兮电摇帜²，雨寖寖兮将坠³，风伯怒兮云不得止。旸乌之仁兮，念此下民；其光兮，不斗其神。

¹“旱”上，或无“之”字。

²“帜”，尺志切。

³“寖寖”，或作“侵侵”。“将”下，或有“欲”字。

嗟风伯兮，其独谓何¹！我于尔兮，岂有其他？求其时兮修祀事，羊甚肥兮酒甚旨，食足饱兮饮足醉，风伯之怒兮谁使？云屏屏兮吹使醨之，气将交兮吹使离之；铄之使气不得化，寒之使云不得施²：嗟尔风伯兮，欲逃其罪又何辞³！

¹“独”，或作“将”。

²“气不”，或作“云不”；“云不”，或作“气不”。

³或无“兮”字，又上或有“其”字。

上天孔明兮，有纪有纲；我今上讼兮，其罪谁当¹？天诛加兮不可悔，风伯虽死兮人谁汝伤²！

¹“我今”，或作“今我”。

²“虽”，或作“之”，非是。“汝”，或作“尔”。





伯夷颂





王荆公伯夷论谓韩子之颂为不然。曰：伯夷尝与太公闻西伯善养老而往归焉，当是之时，欲夷纣者，二人之心岂有异邪？及武王一奋，太公相之，遂出元元于涂炭之中，伯夷乃不与，岂伯夷欲归西伯而志不遂，乃死于北海邪？抑来而死于道路耶？抑其至文王之都而不足以及武王之世而死耶？呜呼！使伯夷之不死，以及武王之时，其烈岂下太公哉！荆公之论，与此颂相反，学者其审之。伊川曰：伯夷颂只说得伯夷介处，要说得伯夷心，须是圣人语：不念旧恶，怨是用希。〔补注〕姚鼐曰：用意反侧荡漾，颇似太史公论赞。曾国藩曰：举世非之而不惑，此乃退之生平制行作文之宗旨。此自况之文也。又曰：读原毁、伯夷颂、获麟解、龙说诸首，岸然想见古人独立千古，碻乎不拔之概。张裕钊曰：介甫书李文公集后从此出，而气太劲，神太迫，韵度迥不及此。按：用笔全在空际取势，如水之一气奔注，中间却有无数回波，盘旋而后下。后幅换意换笔，语语令人不测，此最是古人行文秘密处也。

士之特立独行，适于义而已，不顾人之是非、皆豪杰之士，信道笃而自知明者也¹。一家非之，力行而不惑者，寡矣；至于一国一州非之，力行而不惑者，盖天下一人而已矣；若至于举世非之，力行而不惑者，则千百年乃一人而已耳。若伯夷者，穷天地亘万世而不顾者也²。昭乎日月不足为明，崪乎泰山不足为高³，巍乎天地不足为容也！

¹〔补注〕姚鼐曰：“皆”字冒下宾主四层。

²“举世非之”下，方从杭、粹及范文正公写本无“力行”二字；“千”下，有“五”字，云：自周初至唐 贞元末，几二千年，公言千五百年，举其成也。今按：此篇自“一家一国”以至“举世非之而不惑者”，泛说有此三等人，而伯夷之穷天地亘万世而不顾，又别是上一等人，不可以此三者论也。前三等人，皆非有所指名，故举世非之而不顾者，亦难以年数之实论其有无，而且以千百年言之，盖其大约如此耳。今方氏以伯夷当之，已失全篇之大指；至于计其年数，则又舍其几二千年全数之多，而反促就千五百年奇数之少，其误益甚矣。方说不通文理，大率类此，不可不辨。〔补注〕张裕钊曰：上面累势甚重，故著此极力语压之。

³“崪”，音“捽”。

当殷之亡、周之兴，微子贤也，抱祭器而去之¹；武王 周公圣也²，从天下之贤士与天下之诸侯而往攻之³：未尝闻有非之者也。彼伯夷 叔齐者⁴，乃独以为不可。殷既灭矣，天下宗周，彼二子乃独耻食其粟，饿死而不顾⁵。繇是而言，夫岂有求而为哉？信道笃而自知明也⁶。

¹事见史记 宋世家。“去”下，或无“之”字。

²“圣”下，一有“人”字。

³“从”，或作“率”。“与”，或作“从”。

⁴伯夷姓墨，名允，字公信；叔齐名智，字公达：孤竹君之二子。伯，长也；叔，少也；夷、齐，谥也。见春秋少阳篇。

⁵〔补注〕张裕钊曰：作两层顿挫。

⁶“明”下，或有“者”字。〔补注〕张裕钊曰：断制截。

今世之所谓士者¹：一凡人誉之，则自以为有余；一凡人沮之，则自以为不足²。彼独非圣人，而自是如此³。夫圣人乃万世之标準也；余故曰：若伯夷者，特立独行，穷天地亘万世而不顾者也⁴。虽然，微二子，乱臣贼子接迹于后世矣。

¹或无“所”字。

²“一凡人”，诸本两句皆作“凡一人”，唯范本并作“一凡人”，乃与下文“非圣人”者相发明。诸本非是。

³〔补注〕张裕钊曰：止一语，含蓄深妙，下即随手转换，运掉自如。

⁴“準”，方作“准”。今按：“準”字从水隼声，俗作“准”。方本误也。又按此篇之意，所谓圣人，正指武王、周公而言也。既曰圣人，则是固为万世之标准矣，而伯夷者，乃独非之而自是如此。是乃所以为穷天地亘万世而不顾者也。与世之以一凡人之毁誉而遽为喜愠者，有间矣。近世读者，多误以伯夷为万世标准，故因附见其说云。





第二卷 杂著 书 启





子产不毁乡校颂





左传：郑人游于乡校以论执政，然明谓子产曰：“毁乡校何如？”子产曰：“何为？夫其所善者，吾则行之；其所恶者，吾则改之：是吾师也，若何毁之？”然明曰：“若果行此，郑国实赖之。”仲尼闻之，曰：“以是观之，人谓子产不仁，吾不信也。”〔补注〕吴汝纶曰：纵横跌宕，使人忘其为有韵之文。

我思古人，伊郑之侨¹；以礼相国²，人未安其教³；游于乡之校，众口嚣嚣⁴。或谓子产，毁乡校则止。曰：“何患焉，可以成美。夫岂多言，亦各其志。善也吾行，不善吾避，维善维否⁵，我于此视。川不可防，言不可弭⁶，下塞上聋⁷，邦其倾矣！”既乡校不毁，而郑国以理。

¹国侨，字子产，郑大夫，穆公之孙，子国之子。“侨”，音乔。

²“相”，去声，下同。

³“安”，或作“知”云。此以“教”叶“侨”与“嚣”，车舝诗用韵如此。

⁴“嚣”，许尧反。

⁵易：否臧凶。“否”，音鄙。

⁶左传：襄公三十一年，子产不毁乡校，曰：“我闻忠善以损怨，不闻作威以防怨。岂不遽止？然犹防川，大决所犯，伤人必多，吾不克救也；不如小决使道，不如吾闻而药之也。”

⁷文六年，穀梁云：上塞则下暗，下暗则上聋。

在周之兴，养老乞言；及其已衰，谤者使监¹：成败之迹，昭哉可观²。

¹国语：厉王虐，国人谤，王怒，得卫巫，使监谤者。“监”，古衫反。

²“哉”，或作“然”。

维是子产，执政之式，维其不遇，化止一国。诚率是道，相天下君，交畅旁达，施及无垠¹。

¹“君”，或作“者”，“交畅旁达”，或作“旁畅交达”，非是。“达”，或作“通”。

於虖！四海所以不理，有君无臣，谁其嗣之，我思古人¹。

¹“理”下，或有“者”字。





释言





此元和二年春作。宰相，郑；翰林学士，李吉甫；中书舍人，裴垍也。国语云：“骊姬使奄楚以环释言。”注云：“以言自解释也。”退之作释言取此。〔补注〕曾国藩曰：才高被谤，为文自解，仍不减其崚嶒之气。

元和元年六月十日¹，愈自江陵法曹诏拜国子博士，始进见今相国郑公。公赐之坐²，且曰：“吾见子某诗，吾时在翰林，职亲而地禁，不敢相闻。今为我写子诗书为一通以来。”³愈再拜谢，退录诗书若干篇，择日时以献⁴。

¹或无“十日”字。

²或无下“公”字。

³“我”下，或有“尽”字，而无“为一通以”字，或无“为我”字，而有“尽”字。“”一，或作“二”。

⁴“若干”，或作“著干”。“献”下，或有“之”字。今按：“著干篇”虽古语，然施之于此，似不相入。且公亦未必特用此语以为奇也。〔补注〕陈景云曰：史言公举进士，投文公卿间，故相郑余庆颇为延誉，由是知名。盖郑知公在早岁，非自江陵召还始受知也。公登第之岁，郑入翰林，其后郑自以职亲地近，遂与公久不相闻。及贞元之际，公始登朝，而郑已远谪。再秉国钧，特擢公幕掾，因悉征其历年诗文也。

于后之数月¹，有来谓愈者曰：“子献相国诗书乎？”曰：“然。”曰：“有为谗于相国之座者曰²：‘韩愈曰：相国征余文，余不敢匿，相国岂知我哉！’子其慎之！”³愈应之曰：“愈为御史，得罪德宗朝，同迁于南者凡三人⁴，独愈为先收用，相国之赐大矣；百官之进见相国者，或立语以退，而愈辱赐坐语，相国之礼过矣⁵；四海九州之人，自百官已下，欲以其业彻相国左右者多矣，皆惮而莫之敢，独愈辱先索，相国之知至矣：赐之大，礼之过，知之至，是三者于敌以下受之宜以何报？况在天子之宰乎⁶！人莫不自知，凡适于用之谓才，堪其事之谓力，愈于二者，虽日勉焉而不逮；束带执笏立士大夫之行，不见斥以不肖，幸矣，其何敢敖于言乎⁷？夫敖虽凶德，必有恃而敢行。愈之族亲鲜少，无扳联之势于今⁸；不善交人，无相先相死之友于朝⁹；无宿资蓄货以钓声势¹⁰，弱于才而腐于力，不能奔走乘机抵巇以要权利¹¹：夫何恃而敖？若夫狂惑丧心之人，蹈河而入火，妄言而骂詈者，则有之矣；而愈人知其无是疾也，虽有谗者百人，相国将不信之矣，愈何惧而慎欤？”¹²

¹〔补注〕陈景云曰：南宋本作“日”为是，洪谱同。公始见郑相，在元和元年六月，而李翰林以次年正月入相，相去仅七月。以下文再云累月语推之，则前当作数日明矣。

²或无“为”字。

³或无“之”字。

⁴“三人”，谓公及张署、李方叔也。

⁵“以”，或作“已”。

⁶“敌以”，或作“敌已”。国语：“自敌以下则有仇。”注：“敌，体也。”今人多用“敌已”字者，非。“宰”下，或有“相”字。

⁷或无“乎”字。

⁸“扳”，音攀。

⁹礼记：“儒有爵位相先，患难相死。”

¹⁰“宿资蓄货”，或作“宿货蓄资”。

¹¹“巇”，许宜反。“要”平声。

¹²“相国”，或作“宰相”。或无“欤”字。

既累月，又有来谓愈曰：“有谗子于翰林舍人李公与裴公者，子其慎欤！”愈曰：“二公者，吾君朝夕访焉，以为政于天下而阶太平之治¹：居则与天子为心膂，出则与天子为股肱。四海九州之人，自百官已下，其孰不愿忠而望赐²？愈也不狂不愚，不蹈河而入火，病风而妄骂，不当有如谗者之说也。虽有谗者百人，二公将不信之矣。愈何惧而慎？”

¹“治”，或作“理”。

²“不”下，或有“能”字，非是。

既以语应客，夜归，私自尤曰：咄¹！市有虎，而曾参杀人，谗者之效也²！诗曰：“取彼谗人，投畀豺虎。豺虎不食，投畀有北。有北不受，投畀有昊。”³伤于谗，疾而甚之之辞也。又曰：“乱之初生，僭始既涵。乱之又生，君子信谗。”⁴始疑而终信之之谓也。孔子曰：“远佞人。”夫佞人不能远，则有时而信之矣。今我恃直而不戒，祸其至哉！徐又自解之曰：市有虎，听者庸也；曾参杀人，以爱惑聪也；巷伯之伤，乱世是逢也⁵。今三贤方与天子谋所以施政于天下而阶太平之治，听聪而视明，公正而敦大；夫聪明则听视不惑⁶，公正则不迩谗邪，敦大则有以容而思；彼谗人者，孰敢进而为谗哉⁷？虽进而为之，亦莫之听矣！我何惧而慎⁸？

¹“咄”，当没切。〔补注〕沈钦韩曰：见史记 滑稽列传，骂之辞也。

²“市有虎”，见战国策庞蔥语；“曾参杀人”，见史记甘茂语。

³小雅 巷伯诗。

⁴小雅 巧言 诗注云云。

⁵“聪”，或作“听”，非是。“乱世”，一作“世乱”。

⁶“听视”，或作“视听”。

⁷“进而”，或作“而进”。

⁸或无“而慎”字。

既累月，上命李公相，客谓愈曰：“子前被言于一相，今李公又相，子其危哉！”¹愈曰：前之谤我于宰相者，翰林不知也；后之谤我于翰林者，宰相不知也。今二公合处而会言²，若及愈，必曰：“韩愈亦人耳，彼敖宰相，又敖翰林，其将何求？必不然！”吾乃今知免矣，既而谗言果不行³。

¹或无“哉”字。

²〔补注〕沈钦韩曰：“言”字亦可属上读。

³“宰相”，或皆作“相国”。“乃今”，或作“今乃”。又无“矣”字。“既”下，或无“而”字。





爱直赠李君房别





南阳公，张建封也。时为徐帅，公佐其幕。李君房，张婿也，贞元六年进士。公此文，十五年在徐作。

左右前后皆正人也，欲其身之不正，乌可得邪¹？吾观李生在南阳公之侧，有所不知，知之未尝不为之思；有所不疑，疑之未尝不为之言；勇不动于气，义不陈乎色²。南阳公举措施为不失其宜³，天下之所窥观称道洋洋者，抑亦左右前后有其人乎⁴！

¹“乌”，或作“焉”。

²“乎”，或作“于”。

³“公”下，或有“之”字。

⁴“有其”，或作“其有”。

凡在此趋公之庭¹，议公之事者，吾既从而游矣。言而公信之者，谋而公从之者，四方之人则既闻而知之矣。李生，南阳公之甥也。人不知者将曰：“李生之托婚于贵富之家，将以充其所求而止耳。”故吾乐为天下道其为人焉。今之从事于彼也²，吾为南阳公爱之³；又未知人之举李生于彼者何辞⁴，彼之所以待李生者何道。举不失辞，待不失道，虽失之此足爱惜，而得之彼为欢忻，于李生道犹若也；举之不以吾所称，待之不以吾所期，李生之言不可出诸其口矣，吾重为天下惜之⁵。

¹或无“此”字。今按：“此”下，疑当有“而”字。

²〔补注〕孙葆田曰：从事于彼，谓为他帅所辟。

³“为南”上，或有“能”字。

⁴“又”，或作“且”。

⁵“惜”，或作“爱”。





张中丞传后叙





欧阳文忠跋张中丞传后云：“张巡、许远之事壮矣！秉笔之士，皆喜称述，然以翰所纪，考唐书 列传及退之所书，互有得失，而列传最为疏略。虽云史家当记大节，然其大小数百战，智谋材力，亦有过人可以示后者。史家皆灭而不著，甚可惜也。翰之所书，诚为太繁，然广纪备言，以俟史官之采也。”文忠所云“唐书 列传”者，谓旧传，若新传则采翰及公所书并旧传为之矣。〔补注〕方苞曰：截然五段，不用钩连，而神气流注，章法浑成，惟退之有此。前三段乃议论，不得曰记张中丞逸事；后二段乃叙事，不得曰读张中丞传：故标以张中丞传后叙。又曰：退之序事文不学史记，而生气奋动处，不觉与之相近。刘大櫆曰：通篇议论，盘屈排奡，锋铓透露，皆韩公本色。鹿门以为太史公，误矣！张裕钊曰：其屈盘遒劲，雄岸自喜处，仍系退之本色。

元和二年四月十三日夜，愈与吴郡 张籍阅家中旧书¹，得李翰所为张巡传²。翰以文章自名，为此传颇详密，然尚恨有阙者：不为许远立传³，又不载雷万春事首尾⁴。

¹张籍，字文昌，公举荐进士。

²“巡”上，或无“张”字。巡，邓州 南阳人。

³远，杭州 盐官人。敬宗曾孙。

⁴〔补注〕储欣曰：不载首尾者，如唐书云：“雷万春者不详所从来。”前人不载，后人自不详也。睢阳战阀，南 雷略同，张公任雷与南无二，又偕公同日死节，而首尾不载，所以恨其阙。春秋之法，传著传疑，阙者已矣。惟往来汴 徐间，得南将军事而具书之，著以传著，史法固然。又案：唐书“南霁云者，魏州 顿邱人，少微贱，为人操舟”，末云“子承嗣，历涪州刺史”。则南将军事，固首尾历碌也。

远虽材若不及巡者，开门纳巡¹，位本在巡上，授之柄而处其下²，无所疑忌，竟与巡俱守死、成功名；城陷而虏，与巡死先后异耳³。两家子弟材智下，不能通知二父志，以为巡死而远就虏，疑畏死而辞服于贼。远诚畏死，何苦守尺寸之地，食其所爱之肉⁴，以与贼抗而不降乎？当其围守时，外无蚍蜉蚁子之援⁵，所欲忠者，国与主耳；而贼语以国亡主灭⁶，远见救援不至，而贼来益众，必以其言为信。外无待而犹死守，人相食且尽，虽愚人亦能数日而知死处矣，远之不畏死亦明矣⁷！乌有城坏其徒俱死，独蒙愧耻求活，虽至愚者不忍为；呜呼！而谓远之贤而为之邪⁸？

¹“开”上，或疑当有“然”字。

²〔补注〕孙葆田曰：至德二年正月，安庆绪将尹子奇以兵十三万趣睢阳。远为睢阳守，告急于巡。巡时保宁陵，引兵入睢阳，与远合。远谓巡曰：“远懦不知兵，公智勇兼济，远请为公守，公为远战！”自是战斗皆出于巡。

³〔补注〕樊汝霖曰：是岁十月城陷，巡、远俱被执。巡与南霁云、雷万春卅六人皆遇害；生致远于洛阳 偃师，后死。

⁴睢阳食尽，巡出爱妾，远亦杀其奴以食士。

⁵“蚍蜉”，音毗浮。

⁶贼将令狐潮闻玄宗已幸蜀，以书招巡，有大将六人白巡：“上存亡不可知，不如降贼。”巡责以大义，斩之，士心益劝。“语”，或校作“悟”。“灭”下，或有“悟之”字。今按：“悟”字无理，且从诸本作“语”。

⁷〔补注〕张裕钊曰：此数语最担力，如兵家并力疾战也。又曰：听之有声，扪之有棱。

⁸“其徒”上，或有“而”字，或又疑“而”字当在“死”字之下。“邪”上，或无“之”字。〔补注〕张裕钊曰：此种拗折，极见笔力。

说者又谓远与巡分城而守，城之陷，自远所分始¹。以此诟远²，此又与儿童之见无异。人之将死，其藏腑必有先受其病者；引绳而绝之，其绝必有处：观者见其然，从而尤之，其亦不达于理矣。小人之好议论，不乐成人之美，如是哉！如巡 远之所成就，如此卓卓，犹不得免，其他则又何说³！当二公之初守也，宁能知人之卒不救⁴，弃城而逆遁？苟此不能守，虽避之他处何益；及其无救而且穷也，将其创残饿羸之余⁵，虽欲去必不达。二公之贤，其讲之精矣。守一城捍天下⁶，以千百就尽之卒，战百万日滋之师，蔽遮江淮⁷，沮遏其势，天下之不亡，其谁之功也⁸！当是时，弃城而图存者，不可一二数⁹；擅强兵坐而观者，相环也¹⁰：不追议此，而责二公以死守，亦见其自比于逆乱¹¹，设淫辞而助之攻也¹²！

¹〔补注〕姚范曰：大历中，巡子去疾上书言“城陷，贼所入自远分”，则当时有妄为是语者，去疾不详而苟同之也。

²“诟”，或作“语”，非是。

³〔补注〕姚鼐曰：新唐书云：“议者谓巡守睢阳，众六万，既粮尽，不持满按队出再生之路，与其食人，宁若全人。于是张澹、李纡、董南史、张建封、樊晃、朱巨川、李翰咸谓：巡蔽遮江淮，沮贼势，天下不亡，其功也。翰等名士，由是天下无异言。”鼐按：此文上两段皆为远辨当时之诬，下一段申翰等之论，兼为张、许辨谤，而以“小人之好议论”五句，为上下作纽。张裕钊曰：此段止数语，明直简净，与前后二段疏密相间，末作感愤，为上下关键。

⁴“之卒”，或无“之”字。

⁵“创”，平声。

⁶〔补注〕张裕钊曰：突接。

⁷温公曰：唐人皆以全江淮为巡、远之功，按：睢阳虽当江淮之路，城既被围，若取江淮绕出其外，睢阳岂能障之哉？盖巡善用兵，贼畏巡为后患，不灭巡，则不敢越过其南耳。

⁸“之不”，或无“之”字。

⁹“数”，所拒切。

¹⁰〔补注〕沈钦韩曰：通鉴：至德二载，山南东道节度使鲁炅弃南阳，奔襄阳；灵昌太守许叔冀奔彭城。二载八月，睢阳士卒死伤之余才六百人。是时，许叔冀在谯郡，尚衡在彭城，贺兰进明在临淮。张镐闻睢阳围急，倍道兼进，檄浙东、浙西、淮南、北海诸节度及谯郡太守闾丘晓，使共救之。晓不受命。比镐至睢阳，城已陷三日。镐召晓，杖杀之。

¹¹〔补注〕沈钦韩曰：“比”，读如“比之匪人”之“比”。

¹²“攻”，或作“功”，非是。

愈尝从事于汴 徐二府¹，屡道于两府间²，亲祭于其所谓双庙者³；其老人往往说巡 远时事，云：南霁云之乞救于贺兰也⁴，贺兰嫉巡 远之声威功绩出己上，不肯出师救。爱霁云之勇且壮，不听其语，强留之，具食与乐，延霁云坐。霁云慷慨语曰⁵：“云来时，睢阳之人不食月余日矣⁶！云虽欲独食，义不忍，虽食，且不下咽。”因拔所佩刀，断一指，血淋漓，以示贺兰。一座大惊，皆感激为云泣下。云知贺兰终无为云出师意，即驰去，将出城，抽矢射佛寺浮图，矢著其上砖半箭⁷，曰：“吾归破贼⁸，必灭贺兰，此矢所以志也！”⁹愈 贞元中过泗州¹⁰，船上人犹指以相语。城陷¹¹，贼以刃胁降巡，巡不屈，即牵去，将斩之；又降霁云，云未应¹²，巡呼云曰：“南八，男儿死耳，不可为不义屈！”云笑曰：“欲将以有为也¹³。公有言，云敢不死。”即不屈。

¹〔补注〕陈景云曰：双庙在宋州，汴府支郡也。又：泗州亦徐府支郡。此贯下“祭庙”、“过泗州”两事而言之。

²“府”，或作“州”。

³时诏赠巡 扬州大都督，远 荆州大都督。皆立庙睢阳。岁时致祭，号双庙。

⁴或无“之”字。

⁵“慷”上，或无“霁云”字，非是。

⁶〔补注〕沈钦韩曰：远于城中积粟至六万石，虢王 巨以其半给濮阳、济阴二郡，远固争，不能得。既而济阴得粮，遂以城叛；而睢阳食尽，将士人廪米日一合，杂以茶纸树皮，士卒消耗至一千六百人，皆饥病不堪斗，遂为贼所围。

⁷“箭”，或作“笴”。

⁸“归”，或作“师”，非是。

⁹〔补注〕沈钦韩曰：云遂去，至宁陵，与城使廉坦同将步骑三千夜冒围，且战且行，至城下，大战坏贼营，死伤之外，仅得千人。入城，城中将吏知无救，皆痛哭。贼知援绝，围益急。

¹⁰〔补注〕沈钦韩曰：时进明在临淮。临淮，泗州也。

¹¹〔补注〕沈钦韩曰：柳碑：至德二年十月，城陷。

¹²或无“霁”字。

¹³“欲将”，衍一字。

张籍曰：有于嵩者，少依于巡。及巡起事，嵩常在围中¹。籍大历中于和州 乌江县见嵩，嵩时年六十余矣²。以巡初尝得临涣县尉³，好学无所不读。籍时尚小，粗问巡 远事，不能细也。云：巡长七尺余，须髯若神。尝见嵩读汉书，谓嵩曰：“何为久读此？”⁴嵩曰：“未熟也。”巡曰：“吾于书读不过三遍，终身不忘也。”因诵嵩所读书，尽卷不错一字。嵩惊，以为巡偶熟此卷，因乱抽他帙以试，无不尽然。嵩又取架上诸书试以问巡，巡应口诵无疑。嵩从巡久，亦不见巡常读书也。为文章，操纸笔立书，未尝起草⁵。初守睢阳时，士卒仅万人⁶，城中居人户亦且数万⁷，巡因一见问姓名，其后无不识者。巡怒，须髯辄张。及城陷，贼缚巡等数十人坐，且将戮，巡起旋，其众见巡起，或起或泣⁸，巡曰：“汝勿怖！死，命也。”众泣不能仰视。巡就戮时，颜色不乱，阳阳如平常。远宽厚长者，貌如其心，与巡同年生，月日后于巡，呼巡为兄，死时年四十九⁹。嵩 贞元初死于亳 宋间。或传嵩有田在亳 宋间，武人夺而有之，嵩将诣州讼理，为所杀。嵩无子。张籍云¹⁰。

¹“及巡”，或作“及其”。“常”，或作“尝”。

²或无下“嵩”字。

³或无“尝”字。〔补注〕沈钦韩曰：以巡死难，故推恩及其亲故也。宋时宰执侍从，亦得推恩及门客医生。

⁴“久”，或作“又”。

⁵巡 开元二十四年进士，刘梦得嘉话载其谢加金吾表，有云：“主辱臣死，当臣致命之时；恶稔罪盈，是贼灭亡之日。”激励将士赋诗，有云：“裹疮犹出阵，饮血更登陴。”又夜闻笛声诗云：“营开边月近，战苦阵云深。”观此，则巡之文见矣。“起”，或作“有”。

⁶〔补注〕姚范曰：唐人用“仅”字，每以多为义。晋书 刘颂传：“三代延祚久长，近者五六百岁，远者仅将千载。”则以“仅”为多，亦不始于唐矣。

⁷或无“户”字。

⁸“或起”，或作“犹起”。

⁹“呼巡”，或作“呼之”。

¹⁰“嵩将”上，或有“而”字。“为”下，或有“其”字，皆非是。





河中府连理木颂





开元九年正月丙辰，改蒲州为河中府。孝经援神契曰：“王者德至草木，则木连理。”公作此颂，时年二十四，犹未第也。〔补注〕吴汝纶曰：古雅遒奥之词，谲诡恢危之趣。

司空咸宁王¹尹蒲之七年²，木连理生于河之东邑。野夫来告，且曰：吾不知古，殆气之交畅也³。维吾王之德，交畅者有五，是其应乎⁴：训戎奋威，荡戮凶回；举政宣和，人则宁嘉；入践台阶⁵，庶尹克司；来帅熊罢，四方作仪；闵仁鳏寡，不宁燕息⁶。人乐王德，祝年万亿，府有群吏，王有从事，异体同心⁷，归民于理。天子是嘉，俾锡劳王⁸，王拜稽首：“天子之光，庶德昭融，神斯降祥。”殊本连理之柯，同荣异垄之禾⁹，吾傒之产兹土也久矣¹⁰。今欲明于大君¹¹，纪于策书，王抑余也¹²；冶金伐石，垂耀无极，王余抑也¹³。奋肆姁媮¹⁴，不知所如，愿托颂词，长言之于康衢。颂曰：

¹浑瑊也。

²〔补注〕按德宗 兴元元年，以瑊为河中尹，河中节度使，封咸宁郡王。

³“殆”，或作“始”，非是。

⁴或无“五”字，非是。〔补注〕按：“五德”谓训威、宣和、克司、作仪及闵仁也。

⁵〔补注〕孙葆田曰：瑊以功加侍中司空，故曰台阶。

⁶“仁”，或作“人”，非是。

⁷“异体”，或作“上下”，非是。“体”，或作“事”。

⁸“劳”，去声。

⁹方云：三馆本、潮本“之柯”皆作“枝柯”，仍与下文“同荣”为一句，今本“木”作“禾”，由“枝”字讹也。今按：“殊本连理之柯”，即今所颂之木也；“同荣异垄之禾”，即书所谓异亩同颖之嘉禾也。盖追为前日之预言，而泛举其类耳。司马相如所谓“双觡共抵之兽”，其句法亦类此。如方所定，则理乖语赘，句分而韵不协，失之远矣。〔补注〕按：书序有归禾篇，引古证今，以晓野人。

¹⁰或无“之”字。今按：“之”字，疑当作“其”。〔补注〕李国松曰：正韵：江右“人”曰“傒”，“吾傒”犹“吾人”也。

¹¹“欲”，或作“将”。

¹²〔补注〕按：“抑”，谓王不见许。

¹³“王余抑也”，或作“余抑王也”，或依上文作“王抑余也”。方从三本定此。今按：“抑余”、“余抑”，盖互文以叶韵耳。作“余抑王”固无理，作“王抑余”亦重复无他奇，当从方本为是。

¹⁴“姁媮”，上音“句”，下音“俞”。

木何为兮此祥，洵厥美兮在吾王¹。愿封植兮永固，俾斯人兮不忘²。

¹“洵”，或作“询”，非是。

²“斯”，或作“其”。“人”，或作“民”。





汴州东西水门记

并序





公时佐董晋，在汴州作。陈后山云：“退之作记，记其事耳；今之记，乃论也。”以后山语观公诸记，信然。〔补注〕吴汝纶曰：词但用东汉金石体，而骏迈完固，乃古今无类。又曰学韩公不从此入，不能得其雄骏。

贞元十四年正月戊子，陇西公命作东西水门¹，越三月辛巳朔，水门成。三日癸未，大合乐，设水嬉，会监军军司马宾佐僚属将校熊罴之士，肃四方之宾客以落之。士女和会，阗郭溢郛。既卒事，其从事昌黎 韩愈请纪成绩。其词曰：

¹或无“陇西”二字，非是。董晋本仲舒之裔，自广川徙陇西，故云。

维汴州 河水自中注，厥初距河为城¹，其不合者，诞寘联锁于河²，宵浮昼湛，舟不潜通³；然其襟抱亏疏，风气宣泄⁴，邑居弗宁，讹言屡腾；历载已来，孰究孰思。皇帝御天下十有八载，此邦之人，遭逢疾威，嚚童噭嘑⁵，劫众阻兵⁶，懔懔栗栗，若坠若覆。时维陇西公受命作藩，爰自洛京，单车来临⁷。遂拯其危⁸，遂去其疵；弗肃弗厉，薰为大和；神应祥福，五谷穰熟。既庶而丰，人力有余；监军是咨，司马是谋⁹；乃作水门，为邦之郛；以固风气，以闬寇偷¹⁰。黄流浑浑¹¹，飞阁渠渠¹²，因而饰之，匪为观游。天子之武，维陇西公是布；天子之文，维陇西公是宣¹³。河之沄沄，源于昆仑；天子万祀，公多受祉。乃伐山石，刻之日月，尚俾来者，知作之所始。

¹“距”，或作“拒”。

²“不合”，或作“弗合”。〔补注〕李松寿曰：河水流贯城中。“不合”，谓城垣阙处。

³“湛”，或作“沈”。“舟不”，方作“舟用”，方并从石本。今按上下文意，盖言置锁虽足以禁舟之潜通，然未免亏疏宣泄之患；故须作水门耳。诸本作“舟不潜通”者是也。今上文既言“置锁”，而下文乃云“舟用潜通”，则是“锁”为虚设，而其下句亦不应著“然”字矣。若以为误，则石本乃当时所刻，不应有误；然亦安知非其书者之误，刻者之误？况或非所亲见，则又安知非传者之误耶？其说之未尽者，又见于溪堂、盘谷等篇，览者详之。〔补注〕按：城垣不合处，自设联锁，则寇偷之舟不敢驶行无忌，只用潜通。从石本作“用”字为是。

⁴〔补注〕曾国藩曰：汴州之有河水，犹襟带然，无门以阑之，故亏疏宣泄。

⁵“噭”，音叫。〔补注〕陈景云曰：“嚚童”，谓李迺。

⁶〔补注〕孙葆田曰：贞元十二年，宣武军节度使李万荣卒，子迺自为兵马使。左传“阻兵无众”，“阻”，恃也。

⁷〔补注〕孙葆田曰：晋自东都留守移镇宣武。

⁸“拯”，或作“持”。

⁹诸本及石本皆有此二句，方从阁本删去，云：阁本盖公晚年所定，当从之。今详此二语，疑后人恶“监军”二字而删之耳。方氏直谓阁本为公晚年所定，不知何据而云然。以今观之，其舛误为最多，疑为初出未校之本，前已辨之详矣。大抵馆阁藏书，不过取之民间，而诸儒略以官课校之耳，岂能一一精善过于私本？世俗但见其为官本，便尊信之，而不复问其文理之如何，已为可笑；今此乃复造为改定之说以钳众口，则又可笑之甚也。

¹⁰“闬”，或作“扞”。

¹¹“浑”，胡本切。

¹²〔补注〕旧注：“黄流”，黄河也。“渠渠”，大也。

¹³“文”，方从石、阁、蜀本作“醇”。今按：此记方氏多从石本，石本固当据信，但上条用字大误，而此“醇”字亦未安耳。





燕喜亭记





“燕”或作“宴”，此记多从石本，王弘中，名仲舒，自吏部员外郎贬连州司户参军。亭在连州。公为阳山令时作，阳山，连之属邑云。〔补注〕沈钦韩曰：文苑英华 ：会昌五年，连州刺史武兴宗寻故址重建，公之外孙李贶作燕亭后记。茅坤曰：淋漓指画之态，欧文大略有得于此。张裕钊曰：马、班作史，于数十层排比之后，必作大波以震荡之。公此记叙山水多用排比，后借贬秩翻出意义，摩空取势，使人不一览而尽，仍与上文神回气合。吴汝纶曰：主客皆贬所，而文特温厚和雅。

太原 王弘中在连州，与学佛人景常 元慧游¹，异日从二人者行于其居之后，丘荒之间，上高而望，得异处焉。斩茅而嘉树列，发石而清泉激，辇粪壤，燔椔翳²；却立而视之：出者突然成丘，陷者呀然成谷³，洼者为池⁴，而缺者为洞；若有鬼神异物阴来相之。自是弘中与二人者晨往而夕忘归焉，乃立屋以避风雨寒暑⁵。

¹“佛”下，或有“之”字。“慧”下，或有“者”字。

²“燔”，或作“焚”。诗：“其椔其翳。”注曰：“木立死曰椔，自毙曰翳。”“椔”，侧师反；“翳”，于计反。

³“呀”，音。

⁴“洼”，音蛙。

⁵“避”，或作“御”；“寒”上，或有“御”字。或作“立屋以游，风雨既除，寒暑既去”；或作“以御风雨，以除寒暑”。今从石本云。左传：“吾侪小人，皆有阖庐，以避燥湿寒暑。”

既成，愈请名之，其丘曰“俟德之丘”，蔽于古而显于今，有俟之道也¹；其石谷曰“谦受之谷”，瀑曰“振鹭之瀑”，谷言德，瀑言容也；其土谷曰“黄金之谷”，瀑曰“秩秩之瀑”，谷言容，瀑言德也；洞曰“寒居之洞”，志其入时也；池曰“君子之池”，虚以钟其美，盈以出其恶也；泉之源曰“天泽之泉”，出高而施下也；合而名之以屋曰“燕喜之亭”，取诗所谓“鲁侯燕喜”者颂也²。

¹“其丘”上，或有“名”字。“有俟”下，或有“德”字。

²“名”，或作“言”。“者颂”，从石、阁、杭、蜀本如此。或作“颂者”。今按：“颂”字疑衍文。

于是州民之老，闻而相与观焉¹，曰：吾州之山水名天下，然而无与“燕喜”者比。经营于其侧者相接也，而莫直其地。凡天作而地藏之以遗其人乎²？弘中自吏部郎贬秩而来³，次其道途所经，自蓝田入商洛⁴，涉淅 湍⁵，临汉水，升岘首以望方城；出荆门，下岷江，过洞庭，上湘水，行衡山之下；繇郴逾岭，蝯狖所家⁶，鱼龙所宫，极幽遐瑰诡之观⁷，宜其于山水饫闻而厌见也⁸。今其意乃若不足，传曰：“智者乐水，仁者乐山。”弘中之德，与其所好，可谓协矣。智以谋之，仁以居之，吾知其去是而羽仪于天朝也不远矣。遂刻石以记⁹。

¹石、阁、杭本如此，或无“老”字。“而”，或作“者”；“州民之老”，或作“州之老民”，非是。

²“名”下，或有“于”字。“其侧”，石本无“其”字。“直”，或作“多”，或作“宜”，皆非是。“直”，音值，当也。史记：“樗里子墓正直其北。”匈奴传：“诸将居东方直上谷。”或读如字。“地藏”，石本无“地”字。“其人”，石本无“其”字。

³“部”下，或有“侍”字，或无“郎”字，皆非是。

⁴“田”下，或有“山”字。

⁵今邓州有淅水县，以淅水得名。今按：“淅”，音锡，其县本楚之析邑，汉书所谓析郦者也。湍，亦水名，在邓州 穰县。

⁶“蝯”，或作“猿”。“狖”，音柚。

⁷“瑰”，或作“瓌”。

⁸“也”，或作“之”，石本无“也”字。

⁹石本无“而”字。





徐泗豪三州节度掌书记厅石记





“豪”，诸本作“濠”，“石”，或作“壁”。地理志：“濠，初作豪，元和三年改为濠。”据此，退之作记时尚为“豪”，作“濠”误矣。通典以为州名，字本作“濠”。今按：颜鲁公干禄字样及唐韵亦皆作“豪”。而元和郡县志云：“濠字中间误去水，元和三年，字又加水。”皆与地理志合，但通典偶脱中间去水一节耳，此“濠”字当作“豪”。此记当在贞元十五年作。〔补注〕何焯曰：掌书记无封疆之责，三州之故，非所宜书；从使节之文发意，自不可移别处。淡写必切，要无陈言。

书记之任亦难矣！元戎整齐三军之士¹，统理所部之甿，以镇守邦国²，赞天子施教化，而又外与宾客四邻交；其朝觐聘问慰荐祭祀祈祝之文³，与所部之政，三军之号令升黜：凡文辞之事，皆出书记。非闳辨通敏兼人之才⁴，莫宜居之。然皆元戎自辟，然後命于天子⁵；苟其帅之不文，则其所辟或不当，亦其理宜也。

¹“整”，或作“总”。“士”，或作“事”。

²“守”，或作“定”。

³“祈”，或作“所”。

⁴“闳”，或作“宏”。

⁵“後”，或作“后”。

南阳公自御史大夫、豪 寿 庐三州观察使，授节移镇徐州¹，历十一年，而掌书记者三人²：其一人曰高阳 许孟容，入仕于王朝，今为尚书礼部郎中；其一人曰京兆 杜兼，今为尚书礼部员外郎、观察判官；其一人陇西 李博³，自前乡贡进士授秘书省校书郎，方为之⁴。南阳公文章称天下，其所辟实所谓闳辨通敏兼人之才者也。后之人苟未知南阳公之文章⁵，吾请观于三君子；苟未知三君子之文章，吾请观于南阳公可知矣：蔚乎其相章⁶，炳乎其相辉；志同而气合，鱼川泳而鸟云飞也⁷！

¹贞元四年十一月，置徐、泗、豪三州节度使，徙建封为之。

²“者”下，或有“凡”字。

³“陇”上，或有“曰”字。〔补注〕樊汝霖曰：许、杜见唐书；李博，唐书无传，其后为宣州客，又见公送杨仪之序。

⁴孟容以文词知名，兼 建中初进士，家聚书至万卷；博，公同年进士，赠李君房别云：“李生在南阳公之侧。”或云恐是博。

⁵“人苟”下，或有“有”字。

⁶“章”，或作“扶”，或作“华”。

⁷“泳”，或作“伏”；或无“也”字。

愈乐是宾主之相得也，故请刻石以记之，而陷置于壁间，俾来者得以览观焉¹。

¹“记”下，或无“之”字。“来”上，或无“俾”字。





画记





苏内翰尝曰：世有妄庸者作欧阳永叔语云：“吾不能为退之画记。”此大妄也。〔补注〕方苞曰：周人以后无此种格力，欧公自谓不能为，所谓晓其深处；而东坡以所传为妄，于此见知言之难。张裕钊曰：读此文固须求其参错之妙，尤当玩其精整。

杂古今人物小画共一卷。

骑而立者五人，骑而被甲载兵立者十人¹，一人骑执大旗前立²，骑而被甲载兵行且下牵者十人，骑且负者二人，骑执器者二人，骑拥田犬者一人，骑而牵者二人，骑而驱者三人，执羁靮立者二人³，骑而下倚马臂隼而立者一人，骑而驱涉者二人，徒而驱牧者二人⁴，坐而指使者一人，甲胄手弓矢钺植者七人，甲胄执帜植者十人，负者七人，偃寝休者二人，甲胄坐睡者一人，方涉者一人⁵，坐而脱足者一人⁶，寒附火者一人，杂执器物役者八人，奉壶矢者一人，舍而具食者十有一人⁷，挹且注者四人，牛牵者二人⁸，驴驱者四人，一人杖而负者⁹，妇人以孺子载而可见者六人¹⁰，载而上下者三人，孺子戏者九人：凡人之事三十有二，为人大小百二十有三，而莫有同者焉¹¹。

¹“兵”下，或无“立”字。

²“骑”下，或有“而”字。

³“靮”，音的。

⁴“徒”下，或无“而”字。“驱牧”，或作“骑牧”。今按：徒则非骑矣。

⁵或无“方”字。

⁶“坐”上，或有“方涉”二字。

⁷“具”，或作“且”。“十”上，或有“二”字。

⁸“二”，或作“三”。

⁹“负”下，或无“者”字。今按：“一人”字疑在“负者”之下。

¹⁰“妇人”，或作“妇女”，而无“以”字。

¹¹“事”下，或有“主”字。“为”，或作“焉”，属上句，非是。

马大者九匹；于马之中又有上者，下者¹，行者，牵者²，涉者，陆者³，翘者，顾者，鸣者，寝者，讹者，立者，人立者⁴，龁者⁵，饮者，溲者，陟者，降者，痒磨树者，嘘者，嗅者，喜相戏者⁶，怒相踶啮者⁷，秣者，骑者：骤者，走者，载服物者，载狐兔者：凡马之事二十有七，为马大小八十有三，而莫有同者焉⁸

¹“又有上者下者”，杭本作“亦有马之下者焉”。蜀本同，但“又”作“亦”。阁本作“亦有马焉”。今按：此句三本皆无理，唯别本作“又有上者下者”而无“焉”字，乃与上下文意相属，今从之。

²“牵”，或作“奔”。或并无四字。今按：“牵”谓牵而行也；后有“走者”，则“奔者”为重复，当存“牵”而去“奔”。

³或无“陆者”二字。今按：此承“涉者”，则“陆”为方出水也，不当无。

⁴或无“人立者”三字，非是。

⁵“龁”，音“缬”。又，下没切。

⁶“喜”下，或有“而”字。

⁷“啮”，音臬。

⁸“为”，或作“焉”，属上句，非是。

牛大小十一头¹。橐驼三头²。驴如橐驼之数，而加其一焉。隼一。犬羊狐兔麋鹿共三十。旃车三两。杂兵器弓矢旌旗刀剑矛楯弓服矢房甲胄之属³，缾盂簦笠筐筥锜釜饮食服用之器，壶矢博奕之具，二百五十有一。皆曲极其妙⁴。

¹“十”下，或有“有”字。

²“橐”，或作“骆”，下同。汉书 子虚赋注：橐驼者，首其可负橐囊而驼物，故以名。

³“楯”，音盾。

⁴阁、杭本“用”下有“投壶”二字，而无“器”字，非是。

贞元甲戌年，余在京师，甚无事，同居有独孤生 申叔者¹，始得此画而与余弹棋²，余幸胜而获焉。意甚惜之，以为非一工人之所能运思，盖藂集众工人之所长耳，虽百金不愿易也³。明年，出京师，至河阳，与二三客论画品格，因出而观之。座有赵侍御者，君子人也，见之戚然，若有感然⁴；少而进曰：“噫！余之手摸也⁵，亡之且二十年矣。余少时常有志乎兹事，得国本⁶，绝人事而摸得之，游闽中而丧焉。居闲处独，时往来余怀也，以其始为之劳而夙好之笃也⁷。今虽遇之，力不能为已，且命工人存其大都焉。”余既甚爱之，又感赵君之事，因以赠之，而记其人物之形状与数，而时观之，以自释焉。

¹或无“有”字。

²沈存中云：弹棋有谱一卷，其局方二尺，中心高如覆盂，其巅为小壶，四角微隐起。李商隐诗“玉作弹棋局，中心亦不平”，谓其中高也。白乐天诗“弹棋局上事，最妙是长斜”，谓抹角斜弹，一发过半局，今谱中有此法。

³“工”下，或皆无“人”字，“藂”或作“丛”。

⁴“感”上，或有“所”字。或无“若有感然”四字。

⁵“摸”上，或有“所”字。或作“手之所摹”也。

⁶“国”，一作“故”。

⁷“来”上，或有“日”字。“为”上，方无“始”字。今以下文“夙好”之语推之，当有。





蓝田县丞厅壁记





崔立之，贞元四年进士。六年，中博学宏词科。公尝寄其诗曰：“连年收科第，如摘颔下髭。” 记谓再进再屈于人。“屈”当作“出”字，乃与诗意合。〔补注〕曾国藩曰：崔斯立之为人，必有奇崛之才，而天趣横溢；公与相处，必彼此善谑，而又相敦以古义者。如“西丞员外”一诗，前路谑且为虐矣，而后半绝沉痛；“刖足献玉”一书绝沉痛，亦带谑声；“蓝田十月雪塞关”一诗亦然。此文则纯用戏谑，而怜才共命之意，沉痛处自在言外。张裕钊曰：此文纯以诙诡出之，当从傲睨一切中玩其神味。

丞之职所以贰令，于一邑无所不当问。其下主簿、尉，主簿、尉乃有分职。丞位高而逼，例以嫌不可否事。文书行，吏抱成案诣丞，卷其前，钳以左手，右手摘纸尾，雁鹜行以进，平立睨丞曰：“当署！”¹丞涉笔占位署，惟谨²，目吏，问“可不可”³，吏曰“得”，则退，不敢略省，漫不知何事。官虽尊，力势反出主簿、尉下。谚数慢，必曰“丞”，至以相訾謷。丞之设，岂端使然哉⁴！

¹“雁”，或作“凫”。“曰”下，或有“丞”字。

²“涉”，或作“濡”。

³〔补注〕沈钦韩曰：“可”，犹今之判行也。

⁴“谚”，或作“劾”，或作“该”。方从文苑云：谓谚语之所举计者以丞为慢之最，且至以相訾謷也。“数”，所矩切。“訾”，将此切。“謷”，牛刀切。〔补注〕陈景云曰：公酬崔少府诗“但闻赤县尉，不比博士慢”，与此“慢”字同义。即论盐法状中所谓“散慢官”也。

博陵 崔斯立种学绩文，以蓄其有，泓涵演迤，日大以肆¹。贞元初，挟其能，战艺于京师，再进再屈□人²；元和初，以前大理评事言得失黜官，再转而为丞兹邑。始至，喟曰：“官无卑，顾材不足塞职。”既噤不得施用，又喟曰：“丞哉，丞哉！余不负丞，而丞负余。”则尽枿去牙角³，一蹑故迹，破崖岸而为之⁴。

¹“涵”，或作“澄”。“大以”，或作“以大”。

²杭本无“再进”二字，文苑无下“再”字，而“屈”下一字皆作“千”字，又多作“于”字。方云：斯立 贞元四年进士，六年中博学宏词，再进而屈千人也。今按：杭、苑皆脱字，方从苑为误，但唐人试宏词者甚少，如贞元九年仅三十二人而已，作“千人”恐非是。或疑“千”当作“其”，如云“屈其坐人”也，然无所据，姑放穆天子传，阙其处以俟知者。

³“枿”，音蘖。

⁴“喟”下，或皆有“然”字。“负余”上，方有“喜”字，云：“喜”，音许吏切。黄霸传：“少学律令，喜为吏。”“岸”下，方无“而”字。“为之”，方作“为文”，而读连下句，曰“为文丞”，言犹文具也。今按：“文丞”不成文理，方说之僻类如此。

丞厅故有记，坏漏污不可读¹，斯立易桷与瓦，墁治壁，悉书前任人名氏。庭有老槐四行，南墙钜竹千梃，俨立若相持²，水循除鸣，斯立痛扫溉，对树二松，日哦其间³。有问者，辄对曰：“余方有公事，子姑去！”⁴

¹按：“丞”字或疑为衍文。

²“梃”，从木。说文：梃，一枚也。

³“日”下，或有“吟”字。

⁴〔补注〕方苞曰：屹然而止，通篇意义皆结聚于此。法本乐书、平准书 。何焯曰：以不问一事反结，跌宕有简兮诗人之意。

考功郎中知制诰韩愈记。





新修滕王阁记





滕王阁在洪州。公自袁州作此记，凡五百五字，首尾叙其不一到为叹，而终之曰：“其江山之好，登望之乐，虽老矣，如获从公游，尚能为公赋之。”盖叙事之外，所以寄吾不尽之意。欧阳永叔为襄守史中辉记岘山亭，尹师鲁为襄守燕公记岘山亭，苏子美为处守李然明记照水堂，苏子瞻为眉守黎希声记远景楼：四者其辞虽异，而大意略同；岂作文之法当如是耶？抑亦祖公此意而为之也。〔补注〕方苞曰：回环作态，欧公记所本，近人言地名官号不得从古，观此文于“潮阳”曰“揭阳”，女挐志曰“少秋官”，可征其妄。盖制诰、奏章、史传、志状自应从时，记序、杂文则惟便耳。姚范曰：风格峻朗，公文之老境如此。曾国藩曰：反复以不得至彼为恨，此等蹊径自公辟之，亦无害；后人踵之以千万，乃遂可厌矣。故知造意之无关义理者，皆不足复陈也。

愈少时则闻江南多临观之美¹，而滕王阁独为第一²，有瑰伟绝特之称³；及得三王所为序赋记等⁴，壮其文辞，益欲往一观而读之，以忘吾忧；系官于朝，愿莫之遂。十四年，以言事斥守揭阳⁵，便道取疾以至海上，又不得过南昌而观所谓滕王阁者。其冬，以天子进大号，加恩区内，移刺袁州。袁于南昌为属邑⁶，私喜幸自语，以为当得躬诣大府，受约束于下执事，及其无事且还，傥得一至其处，窃寄目偿所愿焉⁷。至州之七月，诏以中书舍人太原王公为御史中丞，观察江南西道⁸；洪 江 饶 虔 吉 信 抚 袁悉属治所。八州之人，前所不便及所愿欲而不得者，公至之日，皆罢行之⁹。大者驿闻，小者立变，春生秋杀¹⁰，阳开阴闭，令修于庭户数日之间¹¹，而人自得于湖山千里之外。吾虽欲出意见，论利害，听命于幕下；而吾州乃无一事可假而行者，又安得舍己所事以勤馆人？则滕王阁又无因而至焉矣¹²！

¹“则”，或作“尝”。“临观”，或作“登临”。

²滕王名元婴，高祖之子，永徽中为洪州都督，作此阁。

³“特”，阁本作“时”，非是。

⁴注或云：王勃作游阁序，王绪作赋，今中丞王公为从事日作修阁记。或并无。

⁵或无“事”字。“揭”，或作“潮”。

⁶“于”上，或无“袁”字。

⁷诸本皆同，方独从文苑无“及其无事且还，傥得一至其处”十二字，而“偿”作“赏”，下又增“适”字。今按：叙事当如诸本，乃有曲折，而其先公后私，不以游览杂乎受命之重，尤得事大府之体，与“聘礼既受饔饩，然后请观，乃从下门而入”意亦相似。如方所定，则皆失之。而“窃寄目赏”，语意生涩，“适所愿”，亦不若“偿”字之稳也。

⁸太原 王公，即仲舒也。旧史，元和十五年六月戊寅，以中书舍人王仲舒为洪州刺史、御史中丞，充江西观察使。

⁹“行”上，文苑有“而”字，非是。

¹⁰“生”，方从文苑作“施”。今按：下字对偶，文苑亦非是。

¹¹“日”，或作“月”。

¹²或无“矣”字。〔补注〕姚鼐曰：王公观察江南西道一节，本是题后议论，却移作题前叙事，此公文较宋贤善变化处。张裕钊曰：寻常颂扬文字，经退之之手，便觉瑰玮钜丽，简老深括，夐绝于人。

其岁九月，人吏浃和¹，公与监军使燕于此阁，文武宾士皆与在席²。酒半，合辞言曰：“此屋不修，且坏。前公为从事此邦，适理新之，公所为文，实书在壁³；今三十年而公来为邦伯，适及期月，公又来燕于此，公乌得无情哉？”⁴公应曰：“诺。”于是栋楹梁桷板槛之腐黑挠折者，盖瓦级砖之破缺者，赤白之漫漶不鲜者，治之则已⁵；无侈前人，无废后观。

¹“浃”，音接。

²“与”，去声。

³“理”，或作“治”。“所”上，或无“公”字。

⁴“乌”，或作“胡”。杭、苑作“乎”。今按：作“乎”语意轻脱，不类公文，亦非寮属所得施于其长者。盖本作“乌”，自“乌”而“胡”，又自“胡”而讹耳。大抵此篇文苑多误。

⁵前汉：“为其泰漫漶而不可知。”注：“漫漶，不分别貌。”“漫”，莫幹切。“漶”，胡馆反，又乎贯反。“破”，或作“故”。“鲜”，或作“圭”。说见祭湘君夫人文。今按：瓦砖坚物，破缺乃不可用，而故则无甚害也。且修屋而尽易其故，则是新作，而非修之谓矣。作“故”非是。

工既讫功，公以众饮，而以书命愈曰：“子其为我记之！”¹愈既以未得造观为叹，窃喜载名其上，词列三王之次，有荣耀焉；乃不辞而承公命。其江山之好，登望之乐，虽老矣，如获从公游，尚能为公赋之。

¹“而”下，或有“赏焉”字。“子”下，或无“其”字。

元和十五年十月某日袁州刺史韩愈记¹。

¹“某”，或作“五”。





科斗书后记





元和十一年六月四日作。〔补注〕曾国藩曰：叙述无一闲字。

愈叔父¹当大历世，文辞独行中朝，天下之欲铭述其先人功行取信来世者，咸归韩氏²。于时李监 阳冰独能篆书，而同姓叔父择木善八分³，不问可知其人，不如是者不称三服，故三家传子弟往来。

¹名云卿，仕终礼部侍郎。

²上元辛丑，特进试鸿胪卿兼御史中丞田神功平刘展于淮南，云卿为平淮碑，又为丞相赠太子太师崔圆庙碑铭，二碑并载姚铉文粹。李太白武昌宰韩君去思碑云：“云卿文章冠世。”皇甫持正公神道碑云：“先叔父云卿，当肃 代朝独为文章官。”李习之志其妻母墓曰：“礼部君好立义节，有大功于昭陵。其文章出于时，而官不甚高。”习之妻，云卿孙女也。观此则公所云盖可见矣。

³择木，代宗时官礼部尚书，杜子美李潮八分歌云：“尚书韩择木，骑曹蔡有邻，开元以来数八分。”“同姓”，阁、蜀本如此，或只作“配”。“善”，或作“盖”，或作“盖能”，非是。今按礼云：“五世袒免，杀同姓也。”公于择木已无服矣，故以同姓言之。

贞元中，愈事董丞相幕府于汴州¹，识开封令服之者，阳冰子²。授余以其家科斗孝经，汉 卫宏官书³，两部合一卷，愈宝蓄之而不暇学。后来京师，为四门博士，识归公⁴。归公好古书，能通之，愈曰：“古书得其据依，盖可讲。”⁵因进其所有书属归氏。

¹董丞相，晋，贞元中镇汴州。

²“服之”，或作“复之”。

³“官书”，新唐 志作“字书”。考之杜林传及陈蕃传注，非也。卫宏字子敬，光武时为议郎。

⁴归登，字冲之。

⁵或无“其”字。“据依”，或作“依据”。左氏：“无所据依。”

元和来，愈亟不获让，嗣为铭文，荐道功德；思凡为文辞宜略识字¹；因从归公乞观二部书，得之，留月余。张籍令进士贺拔恕写以留愈²，盖得其十四五，而归其书归氏。

¹或无“道”字。“识”下，或有“古”字。

²或无“愈”字。

十一年六月四日右庶子韩愈记。





郓州溪堂诗

并序





“郓”，音运，秦为薛郡；汉为东平国；春秋：齐人来归郓。此篇多从石本。退之文有石本者：郓州溪堂诗，孟州 济源送李愿序 ，京兆 万年薛公达铭、司马村柳子厚铭、县北刘村路应碑、州廨田氏先庙碑，郑州 荥阳 索河上郑儋碑，衢州徐偃王碑，华州 蒲城胡珦碑，西京 北邙权德舆碑，广州南海神庙碑、柳州罗池碑，潭州 湘阴黄陵碑，徐州节度掌书记厅石记。其间异同，皆以石本为正。长安 薛氏有皇甫湜手帖云：“郓塘特高古风，敢树降旗，而作者之下，何人能及矣！崔侍御前日称叹终席，满座不觉继烛。我唐有国，退之文宗一人，不任钦慰之极。湜上侍郎宗伯。”郓塘，正谓此郓州 溪堂也，公时为兵部侍郎，曰宗伯者，文章宗伯也。〔补注〕陈后山曰：退之作记，记其事耳；今之记乃论也。退之此篇未尝不论，然止是记事，尤神而明之矣。

宪宗之十四年，始定东平，三分其地¹，以华州刺史礼部尚书兼御史大夫扶风 马公²。为郓 曹 濮节度、观察等使镇其地³。既一年，褒其军号曰“天平军”⁴。上即位之二年，召公入，且将用之⁵；以其人之安公也，复归之镇⁶。上之三年⁷，公为政于郓 曹 濮也适四年矣，治成制定，众志大固，恶绝于心，仁形于色，心一力，以供国家之职⁸。於时沂 密始分而残其帅⁹，其后幽、镇、魏不悦於政，相扇继变，复归於旧¹⁰，徐亦乘势逐帅自置¹¹，同于三方；惟郓也截然中居，四邻望之¹²，若防之制水，恃以无恐¹³。

¹元和十四年二月，平卢都知兵马使刘悟杀其节度使李师道以降，青、淄十二州皆平。命户部侍郎杨于陵为淄青宣慰使。分其地为三道：以郓、曹、濮为一道；淄、青、齐、登、莱为一道；兖、海、沂、密为一道。东平郡即平卢军所治。

²“马公”，下或有“总”字。

³三月，以薛平为平卢节度使，青、齐、登、莱等州观察使；以王遂为沂州刺史、沂 海 兖 密等州都团练观察使。三分其地者，谓总及此二人也。“濮”，音卜。

⁴旧史穆宗纪云：十五年六月，郓、曹、濮等州节度赐号“天平军”。从马总奏也。

⁵长庆元年三月，卢龙军节度使刘总上幽、镇地，诏总徙天平，而召总还，将大用。

⁶“安”下，或有“于”字，此句或作“以彼之人安于公也”。

⁷穆宗以元和十五年正月即位，其曰“上即位之二年”，则长庆元年；“上之三年”则长庆二年也。

⁸“心一力”，或作“竭心力”；“”，或作“竭”，“一”或作“勠”。“”，旨兖切，专也。国语“本肇末”。〔补注〕曾国藩曰：以上镇 郓大固。又曰：以下忽起波澜。

⁹元和十四年沂 海将王弁杀其观察使王遂，自称留后。

¹⁰“於”，或作“于”。幽，谓长庆元年幽州 卢龙军都知兵马使朱克融囚其节度使张弘靖以反；镇，谓其月成德军大将王廷凑杀其节度使田弘正以反；魏，谓二年魏博节度使田布自杀，兵马使史宪诚自称留后。

¹¹谓二年武宁军节度副使王智兴逐其节度使崔群也。“置”，或作“署”，或“置”上有“署”字。

¹²阁、杭、蜀及诸本皆有“四邻望之”一句。方从石本删去。今按文势及当时事实，皆当有此句；若其无之，则下文所谓“恃以无恐”者为谁恃之邪？大凡为人作文，而身或在远，无由亲视摹刻，既有脱误，又以毁之重劳，遂不能改。若此者，盖亲见之，亦非独古为然也。方氏最信阁、杭、蜀本，虽有谬误，往往曲从。今此二本幸皆不误，而反为石本脱句所夺，甚可笑也。

¹³〔补注〕曾国藩曰：以上三方继变而郓常安。

然而皆曰：郓为虏巢，且六十年¹，将强卒武。曹 濮于郓，州大而近²，军所根柢，皆骄以易怨。而公承死亡之后，掇拾之余，剥肤椎髓，公私扫地赤立，新旧不相保持，万目睽睽³。公于此时能安以治之，其功为大；若幽 镇 魏 徐之乱不扇而变，此功反小；何也？公之始至，众未孰化，以武则忿以憾⁴，以恩则横而肆，一以为赤子，一以为龙蛇，惫心罢精⁵，磨以岁月，然后致之，难也；及教之行，众皆戴公为亲父母，夫叛父母从仇雠，非人之情，故曰易⁶。

¹永泰元年七月，以平卢兵马使李正己为本军节度使，传子纳，纳传子师古，师古传弟师道，师道至元和十四年败，凡五十五年。

²“曹 濮于郓”自为一句，或作“于曹 濮州”，非是。

³“持”，或作“恃”。〔补注〕曾国藩曰：能造难状之语。

⁴或无“以憾”二字，或作“而憾”。

⁵“惫”音。“罢”，蒲糜切。

⁶“易”下，或有“也”字。〔补注〕曾国藩曰：著此一段议论，便尔壮阔，蹊径独辟；若先陈新立之难，又陈不扇而变之难，便无此奇警。曾国藩曰：以上论前后之难易。

于是天子以公为尚书右仆射，封扶风县开国伯以褒嘉之¹。公亦乐众之和，知人之悦，而侈上之赐也。于是为堂于其居之西北隅，号曰“溪堂”，以飨士大夫，通上下之志。既飨，其从事陈曾谓其众言：“公之畜此邦，其勤不亦至乎？此邦之人，累公之化²，惟所令之，不亦顺乎？上勤下顺，遂济登兹，不亦休乎？昔者人谓斯何，今者人谓斯何³！虽然，斯堂之作，意其有谓，而喑无诗歌，是不考引公德，而接邦人于道也。”⁴乃使来请，其诗曰：

¹或无“公”及“封”字。“县”，或作“郡”。〔补注〕姚范曰：扶风县 贞观元年省矣。总之封，亦因郡望以为号耳。曾国藩曰：接法本史公。

²“累”，平声，一本作“繄”。

³〔补注〕案：“斯”，斥郓也。昔为叛土，今流义声，举郓以风示他州。

⁴“德”下，或无“而”字。

帝奠九¹，有叶有年，有荒不条²，河 岱之间。及我宪考，一收正之³，视邦选侯，以公来尸。公来尸之，人始未信，公不饮食，以训以徇：孰饥无食，孰呻孰叹；孰冤不问，不得分愿。孰为邦蟊⁴，节根之螟，羊很狼贪，以口覆城⁵。吹之煦之⁶，摩手拊之；箴之石之⁷，膊而磔之⁸。凡公四封，既富以强，谓公吾父，孰违公令？可以师征⁹，不宁守邦。公作溪堂，播播流水，浅有蒲莲，深有蒹苇，公以宾燕，其鼓骇骇¹⁰。公燕溪堂，宾校醉饱，流有跳鱼，岸有集鸟，既歌以舞，其鼓考考。公在溪堂，公御琴瑟，公暨宾赞，稽经诹律¹¹，施用不差¹²，人用不屈。溪有苽¹³，有龟有鱼，公在中流，右 诗左书，无我遗¹⁴，此邦是庥¹⁵。

¹“九”，九州也，“”与“廛”同。

²“不”，或作“有”。

³“收”，或作“牧”。

⁴或作“蛑”，音义同。

⁵〔补注〕沈钦韩曰：太玄 干首次八：“赤舌烧城。”

⁶“煦”，音诩。

⁷“箴”，或作“针”。

⁸“膊”，音粕；“磔”，陟格切。〔补注〕沈钦韩曰：左传成二年：“杀而膊诸城上。”

⁹“师”，石本作“帅”。今按：平淮西碑云“屡兴师征”，作“师”为是。石本或误，未可知也。

¹⁰此诗十一章，以“令”叶“强”，以“骇”叶“水”，皆古音也。“令”有平声一读，公独孤郁墓志亦见，淮南子：“勿惊勿骇，万物将自理；勿挠勿撄，万物将自清。”骇，古音“自”，与“理”叶也。周官 大司马注：“疾雷击鼓曰骇。”西京赋所谓“骇雷鼓”是也。今按：古音之说甚善。吴才老补音、补韵二书，其说甚详。“骇”“水”叶韵，如管子“宫如牛鸣盎中，征如负豕觉而骇”，亦一证也。沙随 程可久曰：吴说虽多其例，不过四声互用，切响通用二条而已。此说得之。如通其说，则古书虽不尽见，今可以例推也。〔补注〕沈钦韩曰：韵会“骇，纸韵，叶己切”。吴子：“戢其耳目，无令惊骇。习其驰逐，闲其进止。”

¹¹“诹”，音娵。

¹²“施”，音试。

¹³“”，毗宾切，萍也，根浮水而生者。“苽”与“菰”同，音孤。

¹⁴“”，音亦。

¹⁵〔补注〕方苞曰：诗凡十一章，六章章四句，五章章六句。





猫相乳





蜀本“乳”下有“说”字。司徒北平王，马燧也。燧字洵美，是说先儒或以为几乎谄，然反复终篇，则言北平王之德感应召致，不为谄矣。

司徒北平王家猫有生子同日者，其一死焉¹。有二子饮于死母，母且死，其鸣咿咿²。其一方乳其子，若闻之，起而若听之，走而若救之³，衔其一置于其栖，又往如之，反而乳之若其子然。噫，亦异之大者也⁴！

¹或作“其一母死”，或作“其母一死”。

²“咿”，音伊。

³“走”下，或无“而”字。

⁴或无“也”字。

夫猫，人畜也¹，非性于仁义者也²；其感于所畜者乎哉！北平王牧人以康，伐罪以平³，理阴阳以得其宜；国事既毕，家道乃行，父父子子，兄兄弟弟，雍雍如也，愉愉如也，视外犹视中，一家犹一人：夫如是，其所感应召致，其亦可知矣。易曰“信及豚鱼”，非此类也夫⁴！

¹〔补注〕曾国藩曰：谓畜于人。

²阁、杭无“仁”字，非是。

³“伐”，或作“罚”非是。

⁴“非此”，或作“亦其”，非是。

愈时获幸于北平王，客有问王之德者，愈以是对。客曰：“夫禄位，贵富人之所大欲也。得之之难，未若持之之难也。得之于功，或失于德；得之于身，或失于子孙¹：今夫功德如是，祥祉如是，其善持之也可知已。”既已²，因叙之为猫相乳说云³。

¹二“失”字下或并有“之”字。

²“既已”，或无此二字。

³下或有“尔”字，非是。





进士策问

十三首





非一岁所作，编者集之耳。





其一


问：书称“汝则有大疑，谋及乃心，谋及卿士，以至于庶人龟筮，考其从违，以审吉凶”¹，则是圣人之举事兴为，无不与人共之者也；于易则又曰：“君不密则失臣，臣不密则失身，几事不密则害成。”而春秋亦有讥“漏言”之词²，如是，则又似不与人共之而独运者³：书与易 春秋，经也。圣人于是乎尽其心焉耳矣。今其文相戾悖如此，欲人之无疑，不可得已。是二说者，其信有是非乎？抑所指各殊，而学者不之能察也⁴？谅非深考古训，读圣人之书者，其何能辨之⁵？此固吾子之所宜无让者，愿承教焉⁶！

¹蜀本作“凶吉”。今按：经传凡言吉凶者，多先吉而后凶，惟协韵谐声则或倒用，而近世好奇之士，不问可否，一例倒用，则失之矣。此类当徐读而从其声之谐者，不能悉论也。

²春秋文公六年：“晋杀其大夫阳处父。”公羊传：“其称国以杀何？君漏言也。”何休注：“此引易‘几事不密’为证。”

³下或有“也”字。

⁴老苏曰：圣人之道，有经、有权、有机。曰经者，天下之民举知之可也；曰权者，民不得而知之矣，群臣知之可也；曰机者，虽群臣亦不得而知之矣，腹心之臣知之可也。此书与易、春秋所指各殊也。

⁵“之”，或作“此”。

⁶“让”下，或无“者”字。“者”下，或有“也”字。





其二


问：古之人有云：夏之政尚忠，殷之政尚敬，而周之政尚文：是三者相循环终始¹，若五行之与四时焉。原其所以为心，皆非故立殊而求异也，各适于时，救其弊而已矣。夏 殷之书存者可见矣²，至周之典籍咸在。考其文章，其所尚若不相远然，焉所谓三者之异云乎³？抑其道深微不可究欤？将其词隐而难知也？不然，则是说为谬矣。周之后秦 汉 蜀 吴 魏 晋之兴与霸，亦有尚乎无也⁴？观其所为，其亦有意云尔。循环之说安在？吾子其无所隐焉！

¹高祖纪曰：夏之政忠，忠之敝，小人以野，故殷人承之以敬；敬之敝，小人以鬼，故周人承之以文。三王之道若循环，终而复始。〔补注〕姚范曰：此盖本春秋元命苞云：三王有失，故立三教以相变。夏人之立教以忠，其失野，故救野莫若敬；殷人之立教以敬，其失鬼，救鬼莫若文；周人之立教以文，其失荡，故救荡莫若忠：如此循环，周则复始，穷则相承也。啖助言，春秋“救僿莫若忠”，亦本此。

²“夏殷”下，或无“之”字，非是。

³“远”下，或无“然”字。“焉”，或作“乌”。今按：当有“然”字，而“焉”字属下句，但其下疑当有一“有”字。作“乌”亦通，其下疑或有一“睹”字。〔补注〕沈钦韩曰：“然”字可属下读，此古法。

⁴或无“兴与”字。〔补注〕方苞曰：先蜀于吴 魏，自公始。





其三


问：夫子之序帝王之书，而系以秦 鲁；及次列国之风，而宋 鲁独称颂焉¹。秦穆之德，不逾于二霸²；宋 鲁之君，不贤乎齐晋；其位等，其德同：升黜取舍，如是之相远，亦将有由乎？愿闻所以辨之之说。

¹孔安国曰：诸侯之事而连帝王，孔子序书以鲁有治戎征讨之备，秦有悔过自誓之戒，足以为后世法，故录之，以备王事；犹诗录商 鲁之颂，而郑康成以为鲁得用天子之礼乐，故有颂；而商颂至孔子之时，存者五篇，而夏颂已亡，故录鲁以备三颂，著为后王之法：此夫子取予之意也。

²“穆”，或作“鲁”，非是。





其四


问：夫子既没，圣人之道不明，盖有杨 墨者¹，始侵而乱之，其时天下咸化而从焉²；孟子辞而辟之，则既廓如也³；今其书尚有存者，其道可推而知不可乎⁴？其所守者何事？其不合于道者几何？孟子之所以辞而辟之者何说⁵？今之学者有学于彼者乎？有近于彼者乎？其已无传乎？其无乃化而不自知乎？其无传也，则善矣；如其尚在，将何以救之乎⁶？诸生学圣人之道，必有能言是者，其无所为让。

¹杨朱字子居，后与墨子、与禽滑釐辨论，其说在爱己，不拔一毛以利天下；与墨子相反。墨子名翟，为宋大夫，在孔子后，有书七十一篇。

²或无“其时”字。

³或无“则”字。

⁴或无“知”字。非是。

⁵“之者”，或作“之也”。

⁶“尚在”，方从阁、杭、苑作“在尚”，无“将”字。今按：若从方本，则“尚何以救之乎”，乃是恐不及救之意，与此上下文不相入，其说非是。





其五


问：所贵乎道者，不以其便于人而得于己乎？当周之衰，管夷吾以其君霸，九合诸侯¹，一匡天下，戎狄以微，京师以尊，四海之内无不受其赐者。天下诸侯奔走其政令之不暇，而谁与为敌！此岂非便于人而得于己乎²？秦用商君之法，人以富，国以强，诸侯不敢抗，及七君而天下为秦。使天下为秦者，商君也。而后代之称道者，咸羞言管 商氏，何哉？庸非求其名而不责其实欤³？愿与诸生论之，无惑于旧说⁴。

¹孔子曰：“桓公九合诸侯。”九合者，谓兵车之会三，乘车之会六。

²“人”下，或无“而”字，“己”作“身”。

³“名”下，或无“而”字。“其实”，或作“于实”。

⁴“旧”，或作“记”，非是。句下或有“焉”字。





其六


问：夫子之言“盍各言尔志”¹，又曰“居则曰：不吾知也。如或知尔，则何以哉”？今之举者，不本于乡，不序于庠，一朝而群至乎有司；有司之不之知也宜矣²。今将自州县始，请各诵所怀，聊以观诸生之志³。死者可作，其谁与归⁴？事其大夫之贤者？友其士之仁者？敢问诸生之所事而友者为谁乎⁵？所谓贤而仁者，其事如何哉？言及之而不言，亦君子之所不为也⁶。

¹“盍”上，或有“曰”字。

²“不之”，或无“之”字。

³〔补注〕案：汴州举进士，公为考官，赠张籍诗云“驰辞对我策”是也。后世取士，非由庠序，径自州县贡举，知之无素，故请各诵所怀。此当即汴州策问。

⁴此下或有“又曰，居是邦也”六字。

⁵“而”，或作“所”。“为”，或作“其”。

⁶或无“之所”二字。





其七


问：春秋之时，百有余国，皆有大夫士，详于传者，无国无贤人焉，其余皆足以充其位，不闻有无其人而阙其官者¹；春秋之后，其书尤详，以至于吴 蜀 魏，下及晋氏之乱，国分如锱铢，读其书，亦皆有人焉²。今天下九州四海，其为土地大矣；国家之举士，内有明经、进士，外有方维大臣之荐，其余以门地勋力进者又有倍于是，其为门户多矣³；而自御史台、尚书省以至于中书门下省咸不足其官，岂今之人不及于古之人邪？何求而不得也？夫子之言曰：“十室之邑，必有忠信如丘者焉。”诚得忠信如圣人者，而委之以大臣宰相之事，有不可乎⁴？况于百执事之微者哉！古之十室必有任宰相大臣者，今之天下而不足士、大夫于朝，其亦有说乎？

¹“闻”下，或无“有”字。

²“魏”字，或在“晋”下，谓元魏尔，盖不然也，三国之魏，岂应略而不言乎？〔补注〕方苞曰：先吴于蜀，义无所处，盖传写之误。

³“有倍”，或作“加倍”。

⁴“委之以”，或作“以委之”，非是。





其八


问：夫子曰：“洁净精微，易教也。”今习其书，不识四者之所谓，盍举其义而陈其数焉？





其九


问：易之说曰¹：“乾，健也。”今考乾之爻在初者曰“潜龙勿用”，在三者曰“夕惕若厉无咎”，在四者亦曰“无咎”，在上曰“有悔”。卦六位：一“勿用”，二苟得“无咎”有一“悔”，安在其为健乎²？又曰：“乾以易知，坤以简能。”乾之四位既不为易矣，坤之爻又曰“龙战于野”³，战之于事，其足为简乎？易六经也⁴。学者之所宜用心，愿施其词陈其义焉⁵。

¹“易”上，或有“周”字。“说”下，或有“者”字。

²“二”，或作“一”，非是。

³此下或有“其血玄黄”四字。

⁴〔补注〕沈钦韩曰：言易为六经之总。

⁵或无“所”字，非是。





其十


问：人之仰而生者谷帛，谷帛丰，无饥寒之患¹，然后可以行之于仁义之途，措之于安平之地；此愚智所同识也。今天下谷愈多而帛愈贱人愈困者何也²？耕者不多而谷有余，蚕者不多而帛有余；有余宜足，而反不足：此其故又何也？将以救之，其说如何？

¹“者”下，或有“在”字。“丰”上，或有“既”字。

²“愈贱”，或作“益贱”。“而”字，疑当在“贱”字下，但此正与张中丞传后“城坏而其徒俱死”云云者相类，恐公自有此一种句法也。





其十一


问：夫子言“尧 舜垂衣裳而天下理”，又曰“无为而理者，其舜也欤”。书之说尧曰“亲九族”，又曰“平章百姓”，又曰“协和万邦”，又曰“历象日月星辰，敬授人时”，又曰洪水“怀山襄陵，下人其咨”¹；夫亲九族、平百姓、和万邦，则天道。授人时、愁水祸，非无事也；而其言曰“垂衣裳而天下理”者何也？于舜则曰“慎五典”，又曰“叙百揆”，又曰“宾四门”，又曰“齐七政”，又曰“类上帝，禋六宗，望山川，遍群神”，又曰“协时月正日，同律度量衡，五载一巡狩”，又曰“分十二州，封山浚川²，恤五刑，典三礼，彰施五色，出纳五言”；呜呼其何勤且烦如是！而其言曰“无为而理”者何也？将亦有深辞隐义不可晓邪？抑其年代已远失其传邪³？二三子其辨焉！

¹“人”，或作“民”。此试进士，当避讳，作“民”字非是。

²“封”，诸本作“随”，非是。

³“抑其”下，或有“所”字，非是。“已远”，或作“远矣”，或无“已”字。





其十二


问：古之学者必有师，所以通其业，成就其道德者也¹。由汉氏已来²，师道日微³，然犹时有授经传业者；及于今，则无闻矣。德行若颜回，言语若子贡，政事若子路，文学若子游，犹且有师；非独如此，虽孔子亦有师⁴，问礼于老聃，问乐于苌弘是也。今之人不及孔子 颜回远矣，而且无师⁵；然其不闻有业不通而道德不成者，何也⁶？

¹“德”下，或无“者”字。

²“氏”，或作“代”。或无“已”字。

³〔补注〕沈钦韩曰：汉师道最盛，然称为师者少耳。

⁴或无“虽”字。

⁵“无”下，或有“所”字。

⁶或无“而”字。





其十三


问：食粟、衣帛、服行仁义以俟死者，二帝三王之所守，圣人未之有改焉者也。今之说者，有神仙不死之道，不食粟，不衣帛，薄仁义以为不足为，是诚何道邪？圣人之於人，犹父母之於子¹。有其道而不以教之，不仁；其道虽有而未之知，不智：仁与智且不能，又乌足为圣人乎²？不然，则说神仙者妄矣！

¹二“於”字，或皆作“于”。

²“乌”，或作“焉”。





争臣论





阳城拜谏议大夫，闻得失熟，犹未肯言，公作此论讥切之，城亦不屑意。及裴延龄诬逐陆贽等，城乃守延英阁上疏，极论延龄罪，慷慨引谊，申直贽等。帝欲相延龄，城显语曰：“延龄为相，吾当取白麻坏之哭于庭。”帝不相延龄，城之力也。公作此论时，城居位五年矣。后三年而能排击延龄，或谓城盖有待，抑公有以激之欤？“争”或作“谏”。欧公与范司谏书、温公通鉴皆作“争”。〔补注〕茅坤曰：截然四问四答，而首尾关键如一线。姚鼐曰：此文风格，盖出于左国。曾国藩曰：逐节根据经义，故尽言而无客气。

或问谏议大夫阳城于愈¹：可以为有道之士乎哉？学广而闻多²，不求闻于人也；行古人之道，居于晋之鄙，晋之鄙人薰其德而善良者几千人³；大臣闻而荐之，天子以为谏议大夫⁴，人皆以为华，阳子不色喜⁵；居于位五年矣，视其德如在野：彼岂以富贵移易其心哉⁶？愈应之曰：是易所谓“恒其德贞而夫子凶”者也，恶得为有道之士乎哉？在易 蛊之上九云：“不事王侯，高尚其事”；蹇之六二则曰：“王臣蹇蹇，匪躬之故”：夫不以所居之时不一，而所蹈之德不同也⁷？若蛊之上九，居无用之地，而致匪躬之节；以蹇之六二，在王臣之位，而高不事之心：则冒进之患生，旷官之刺兴，志不可则，而尤不终无也⁸。今阳子在位不为不久矣⁹，闻天下之得失不为不熟矣，天子待之不为不加矣；而未尝一言及于政¹⁰。视政之得失，若越人视秦人之肥瘠，忽焉不加喜戚于其心。问其官，则曰谏议也；问其禄，则曰下大夫之秩也¹¹；问其政，则曰我不知也：有道之士，固如是乎哉？且吾闻之，有官守者，不得其职则去；有言责者，不得其言则去；今阳子以为得其言，言乎哉¹²？得其言而不言，与不得其言而不去，无一可者也。阳子将为禄仕乎？古之人有云：仕不为贫，而有时乎为贫，谓禄仕者也¹³；宜乎辞尊而居卑，辞富而居贫，若抱关击柝者可也。盖孔子尝为委吏矣，尝为乘田矣，亦不敢旷其职：必曰“会计当而已矣”，必曰“牛羊遂而已矣”。若阳子之秩禄¹⁴不为卑且贫，章章明矣，而如此，其可乎哉？

¹城字亢宗，定州 北平人。

²城好学，贫不能得书，乃求为集贤写书吏，窃官书读之，昼夜不出，六年乃无所不通。

³城及进士第，乃去隐中条山，远近慕其德行，多从之学。

⁴“子”下，或无“以”字。城徙居陕州 夏县，李泌为陕虢观察使，闻城名；泌入相，荐为著作郎。后德宗令长安尉杨宁赍束帛召为谏议大夫。

⁵或无“人”字及“色”字，皆非是。

⁶“在”下，或有“草”字。“移易”，或作“易移”。初城未至京，人皆想望风采，曰“阳城，山人，今为谏官，必能以死奉职”；而城与二弟日夜痛饮，人莫能窥其际，皆以虚名讥之。

⁷“之时”、“之德”，或并无“之”字。〔补注〕姚范曰：“也”同“耶”。后“阳子可以为有道之士也”，“也”亦同“耶”。

⁸“蹇”上，或无“以”字。“事”下，或有“上”字。“尤”下，或有“之”字。“终”，或作“绝”，或作“如”。皆非是。

⁹“今阳子”下，或有“实一匹夫”四字，或作“实一介之夫”，下再出“阳子”二字；或作“实匹夫”，“阳子”亦再见。

¹⁰或无“于”字。

¹¹“夫”下，或无“之”字。

¹²“乎”上，或无复出“言”字。按：此语正谓阳子若自谓得其言，则何不言乎哉？或本非是。〔补注〕姚范曰：言阳子以为得其言，而己有所言乎？

¹³〔补注〕陈景云曰：诗 君子阳阳，序：“君子遭乱，相招为禄仕。”郑笺：“禄仕者，苟得禄而已，不求道行。”

¹⁴或作“禄秩”。

或曰：否，非若此也。夫阳子恶讪上者，恶为人臣招其君之过而以为名者¹；故虽谏且议，使人不得而知焉。书曰“尔有嘉谟嘉猷，则入告尔后于内，尔乃顺之于外”，曰“斯谟斯猷，惟我后之德”。夫阳子之用心，亦若此者！愈应之曰：若阳子之用心如此，滋所谓惑者矣²！入则谏其君，出不使人知者，大臣宰相者之事，非阳子之所宜行也³。夫阳子本以布衣隐于蓬蒿之下⁴，主上嘉其行谊，擢在此位，官以谏为名，诚宜有以奉其职，使四方后代知朝廷有直言骨鲠之臣，天子有不僭赏从谏如流之美；庶岩穴之士闻而慕之，束带结发，愿进于阙下，而伸其辞说，致吾君于尧 舜，熙鸿号于无穷也。若书所谓，则大臣宰相之事，非阳子之所宜行也。且阳子之心将使君人者恶闻其过乎？是启之也⁵！

¹旧本“招”下注“音翘”二字。“武子好尽言以招人过”，见国语、汉书 五行志。苏林读“招”为“翘”。“招”，举也。宋元宪曰：考他书未获为“翘”之意，注音者当有所据。今按：吕氏春秋“孔子之劲，能招国门之关”，注“招，举也”；又过秦论“招八州而朝同列”，苏林亦音翘。〔补注〕沈钦韩曰：“招”、“翘”通用。唐六典“兵部员外郎试武举，有举重”，注云“谓翘关，即招关”。淮南 主术训，注云：“以一手招门关端举之。”盖“招”字本训同“召”。王逸楚辞注：“以手曰招，以言曰召。”诗传：“招招，号召之貌。”故轩举用力之“招”，当读为“翘”也。

²“滋”，或作“兹”，非是。

³〔补注〕张裕钊曰：以下申论其义，文气雄直伟岸。

⁴或无“本以”字。

⁵“是启”，或作“其咎”，非是。〔补注〕沈钦韩曰：正意已毕，下二段所谓推波助澜。

或曰：阳子之不求闻而人闻之，不求用而君用之，不得已而起，守其道而不变，何子过之深也？愈曰：自古圣人贤士皆非有求于闻用也¹，闵其时之不平，人之不乂，得其道，不敢独善其身，而必以兼济天下也²，孜孜矻矻³，死而后已。故禹过家门不入⁴，孔席不暇暖，而墨突不得黔：彼二圣一贤者，岂不知自安佚之为乐哉？诚畏天命而悲人穷也。夫天授人以贤圣才能，岂使自有余而已？诚欲以补其不足者也⁵。耳目之于身也，耳司闻而目司见，听其是非，视其险易，然后身得安焉。圣贤者，时人之耳目也⁶；时人者，圣贤之身也。且阳子之不贤，则将役于贤，以奉其上矣⁷；若果贤，则固畏天命而闵人穷也：恶得以自暇逸乎哉⁸？

¹“有”下，或有“心”字。

²“必”，或作“不”。

³“矻”，音“窟”。

⁴“门”下，或有“而”字。

⁵“补”上，方本有“自”字；“者”下，无“也”字，云“自”者，指言天之所授也。义为长。今按：韩公之意，乃言天生圣贤，非但使之自有余也，乃欲以补众人之不足耳；故下文云云。方说非是。

⁶“目”下，或无“而”字。

⁷“则将”，或作“且将”。“于贤”，或作“于身”。皆非是。

⁸〔补注〕曾国藩曰：此段陈义甚高。

或曰：吾闻君子不欲加诸人¹，而恶讦以为直者。若吾子之论，直则直矣，无乃伤于德而费于辞乎？好尽言以招人过，国武子之所以见杀于齐也²。吾子其亦闻乎！愈曰：君子居其位，则思死其官；未得位，则思修其辞以明其道：我将以明道也，非以为直而加人也。且国武子不能得善人而好尽言于乱国，是以见杀³。传曰：“惟善人，能受尽言。”谓其闻而能改之也。子告我曰：阳子可以为有道之士也；今虽不能及己，阳子将不得为善人乎哉⁴？

¹或无“欲”字。

²国语：柯陵之会，单襄公见国武子，其言尽，襄公曰：“立于淫乱之间，而好尽言以招人过，怨之本也。”鲁成公十八年，齐人杀武子。“招”，音翘。

³“而好尽言于乱国”，方本作“而言尽言尽言于乱国”。今按方本殊无文理。

⁴或无“哉”字，林少颖曰：退之讥阳城固善矣，及退之为史官，不敢褒贬，而柳子厚作书以责之。子厚之责退之，亦犹退之之责阳城也。目见泰山，不见眉睫，其是之谓乎！





改葬服议





〔补注〕李光地曰：叙述断制，简洁明晓，韩公独步。刘大櫆曰：退之每以雄怪奇伟惊人，独于议礼，则醇雅粹然，而为儒者之言。

经曰：“改葬缌。”¹春秋穀梁传亦曰：“改葬之礼缌，举下缅也。”²此皆谓子之于父母，其他则皆无服。何以识其必然？经次五等之服，小功之下然后著改葬之制，更无轻重之差；以此知惟记其最亲者，其他无服则不记也。若主人当服斩衰，其余亲各服其服，则经亦言之，不当惟云“缌”也³。传称“举下缅者”，“缅”犹“远”也；“下”谓服之最轻者也：以其远，故其服轻也⁴。江熙曰：“礼，天子诸侯易服而葬，以为交于神明者不可以纯凶，况其缅者乎⁵？是故改葬之礼，其服惟轻。”⁶以此而言，则亦明矣⁷。

¹见仪礼 丧服篇。〔补注〕沈钦韩曰：此在丧服记，非经。

²鲁庄公三年五月，葬桓王。穀梁传曰：“改葬也，改葬之礼缌。举下缅也。”“缅”，谓远也。〔补注〕沈钦韩曰：谓莅亲之事而服以下服，以免丧已久，岁月远故也。

³“云”，一作“言”。〔补注〕沈钦韩曰：此条谓亲丧有故未葬，主人不除；至葬，其余亲当事各服其服，先期已释服故也。

⁴“最轻”下，或无“者也”字。“故”下，或无“其”字。

⁵或无“其”字。〔补注〕沈钦韩曰：檀弓“弁绖葛而葬，与神交之道也”注云：“接神，不可以纯凶，天子诸侯变服而葬，冠素弁，以葛为环绖。”正义曰：“既服弁绖，其衰亦改。”

⁶自江熙以下，皆庄公三年穀梁传 注。

⁷〔补注〕方苞曰：以上就经传本文正释其义，以下引他书以证。

卫司徒文子改葬其叔父，问服于子思，子思曰：“礼，父母改葬缌，既葬而除之，不忍无服送至亲也¹；非父母无服，无服则吊服而加麻。”²此又其著者也³。文子又曰：“丧服既除，然后乃葬，则其服何服？”⁴子思曰：“三年之丧未葬，服不变，除何有焉？”⁵

¹旧唐 礼仪志云：田再思议曰：改葬之服。郑玄服缌三月。

²自“卫司徒文子”已下，皆孔丛子 抗志篇之文。“吊而加麻”，无“服”字。

³〔补注〕沈钦韩曰：通典马融云：“惟三年者服缌，周以下无服。”戴德云：“余亲皆吊服。”郑丧服注云：“服缌者，臣为君也，子为父也，妻为夫也。”

⁴“葬”下，或有“者”字，或有“也”字。

⁵亦孔丛子之文。“未”下，或有“除”字，非是。〔补注〕陈景云曰：子思之说出孔丛子，而自来未有行之者。惟南史张种值侯景乱，母卒，又迫凶荒，未葬，服虽毕，居家饮食，恒若在丧。王僧辩奏起为中从事，并为具葬礼，葬讫，种方即吉。方苞曰：以下辨改葬与未葬异，不宜重服。

然则改葬与未葬者有异矣。古者诸侯五月而葬，大夫三月而葬，士逾月¹；无故，未有过时而不葬者也。“过时而不葬²，谓之不能葬”，春秋讥之³。若有故而未葬，虽出三年，子之服不变，此孝子之所以著其情，先王之所以必其时之道也。虽有其文，未有著其人者，以是知其至少也⁴。改葬者，为山崩水涌毁其墓，及葬而礼不备者。若文王之葬王季，以水啮其墓⁵；鲁隐公之葬惠公，以有宋师，太子少，葬故有阙之类是也⁶。丧事有进而无退⁷。有易以轻服，无加以重服，殡于堂，则谓之殡；瘗于野，则谓之葬。近代已来，事与古异，或游或仕在千里之外，或子幼妻稚而不能自还⁸，甚者拘以阴阳畏忌，遂葬于其土；及其反葬也，远者或至数十年，近者亦出三年，其吉服而从于事也久矣，又安可取未葬不变服之例而反为之重服欤？在丧当葬，犹宜易以轻服，况既远而反纯凶以葬乎？若果重服，是所谓未可除而除，不当重而更重也⁹。或曰：丧与其易也宁戚，虽重服不亦可乎？曰：不然，易之与戚，则易固不如戚矣；虽然，未若合礼之为懿也。俭之与奢，则俭固愈于奢矣；虽然，未若合礼之为懿也。过犹不及，其此类之谓乎¹⁰？

¹隐元年左氏：“天子七月而葬；同轨毕至，诸侯五月，同盟至；大夫三月，同位至；士逾月，外姻至。”

²或无下“而”字。

³春秋隐公三年八月癸未“葬宋穆公”，公羊传曰：“过时而不日，谓之不能葬也。”

⁴或无“是”字。

⁵吕氏春秋：惠公说魏太子曰：昔王季历葬于涡山之尾，水啮其墓，于是更葬。〔补注〕沈钦韩曰：说文：“，水漏流也。”

⁶隐元年 左传 ：“十月改葬惠公。惠公之薨也，有宋师，太子少，葬故有阙，是以改葬。”诸本无“故”字，考之左氏，当有。

⁷礼 檀弓文。

⁸“稚”下，或无“而”字。

⁹“而除”下，或有“之”字；“更”下，或无“重”字，非是。

¹⁰〔补注〕方苞曰：以下辩既葬服除与否。

或曰经称“改葬缌”，而不著其月数，则似三月而后除也¹。子思之对文子则曰“既葬而除之”，今宜如何？曰：自启至于既葬而三月，则除之²；未三月，则服以终三月也³。曰：妻为夫何如？曰：如子⁴。无吊服而加麻则何如？曰：今之吊服，犹古之吊服也。

¹“似”，或作“以”，非是。

²“启”下，或有“殡”字。“至”下，或无“既”字。今按：礼有“自启至于反哭”之语。

³〔补注〕沈钦韩曰：郑仪礼注：“服缌三月而除之。”通典引马融曰：“事已而除，不必三月。”袁准曰：“丧无再服，然哀痛甚，不可无服；若终月数，是再服也，道远则过之可也。”范宣申郑义曰：“改葬缌服讫葬为断，若改葬不过一旬，安可便脱乎？礼云：一时，时逾思变，故取节焉。”钦韩按：缌之服，既因见尸柩而服；尸柩在外，无有延至三月之久，若往来道里不当仍服，既云葬讫而除，则未有至三月者矣。韩从郑义者，未葬从缌，亡于礼之礼也。

⁴或无“曰如”二字，非是。





省试学生代斋郎议





诸本此下有“贞元十年应博学宏词”九字。〔补注〕沈钦韩曰：贞元十二年，朝廷欲以太学生令于郊庙摄事，将去斋郎以从省便。太常博士裴堪议曰：“罢斋郎则失重祭之义，用学生则挠敬业之道。”方苞曰：退之此议，盖溺于习，而未达先王之礼意。

斋郎职奉宗庙社稷之小事，盖士之贱者也。执豆笾，骏奔走¹，以役于其官之长；不以德进，不以言扬，盖取其人力以备其事而已矣。奉宗庙社稷之小事，执豆笾、骏奔走，亦不可以不敬也；于是选大夫士之子弟未爵命者²以塞员填阙，而教之行事。其勤虽小，其使之不可以不报也，必书其岁；岁既久矣，于是乎命之以官而授之以事，其亦微矣哉。学生或以通经举，或以能文称，其微者，至于习法律、知字书，皆有以赞于教化，可以使令于上者也。自非天姿茂异，旷日经久，以所进业发闻于乡闾³，称道于朋友，荐于州府，而升之司业，则不可得而齿乎国学矣。然则奉宗庙社稷之小事⁴，任力之小者也；赞于教化，可以使令于上者，德艺之大者也：其亦不可移易明矣。

¹书：“祀于周庙，邦甸侯卫，骏奔走，执豆笾。”“骏”，大也。

²“子”上，或无“之”字。

³“所进”，或作“进所”，或作“进以”。“进”，或作“道”。

⁴或无“然”字。“稷”下，或无“之”字。

今议者谓学生之无所事，谓斋郎之幸而进，不本其意；因谓可以代任其事而罢之，盖亦不得其理矣¹。今夫斋郎之所事者力也，学生之所事者德与艺也；以德艺举之，而以力役之，是使君子而服小人之事，且非国家崇儒劝学诱人为善之道也。此一说不可者也。

¹“亦”，或作“以”。

抑又有大不可者焉。宗庙社稷之事虽小，不可以不专；敬之至也，古之道也。今若以学生兼其事，及其岁时日月，然后授其宗彝罍洗，其周旋必不合度，其进退必不得宜，其思虑必不固，其容貌必不庄；此其无他，其事不习，而其志不专故也；非近于不敬者欤¹？又有大不可者，其是之谓欤！若知此不可²，将令学生恒掌其事，而隳坏其本业，则是学生之教加少³，学生之道益贬；而斋郎之实犹在，斋郎之名苟无也。大凡制度之改，政令之变，利于其旧不什，则不可为已，又况不如其旧哉⁴？

¹“非”上，或有“此”字。

²“此”，或作“其”。

³“教”，或作“数”。

⁴“什”，或作“然”，此商君传所谓“利不百，不变法；工不十，不易器”是也。“如”下，或有“于”字。

考之于古则非训；稽之于今则非利；寻其名而求其实，则失其宜¹：故曰，议罢斋郎而以学生荐享，亦不得其理矣²。

¹“失”，或作“去”，非是。

²文苑此篇前后有“议曰”、“谨议”四字。





禘祫议





或作“祫禘”。今按篇内皆作“禘祫”。礼：“三年一祫，五年一禘。”“祫”者，合也，谓以昭穆合食于太祖之庙。“禘”者，谛也，谓审谛其尊卑而祀之。禘祫之议，考之新史 陈京传及礼乐志，前后议者不一。陈京始建议，继有礼仪使颜真卿议，左庶子李嵘等七人议，吏部侍郎柳冕等十二人议，司勋员外郎裴枢、同官县尉仲子陵、京兆少尹韦武等议，左司陆淳议，左仆射姚南仲等献议五十七封，尚书王绍等五十五人议，鸿胪卿王权又申衍之。公所排五说，即此诸人议也。其间惟颜鲁公议与公合，后卒诏从王绍等议，正景皇帝东向之位，已下列序昭穆，附献 懿二主于兴圣庙，禘祫就本室飨之，凡二十年乃决。〔补注〕姚范曰：唐之献祖，乃金门镇将李熙也。既非有开国之鸿构，而其上世则有弘农太守重耳，又其上则有歆，又其上则凉武昭王 李暠也。则献非始祖，何云百世不迁乎？又懿祖者，太祖之父；献祖者，太祖之祖：祖当四时之享而父不与，此何礼也？且韩子前云：献 懿二祖，即毁庙主也。又云：禘祫之时，当与合食之列耳，非云必当居初室也。又云：常祭众，合祭寡，太祖所屈之祭少，所伸之祭多，亦非谓居初室也。盖平时仍藏之夹室，至禘祫则于太庙东向进耳。朱子尝论宋世当以僖祖为太祖，亦姑取韩公之说而附之欤？又曰：公谓献 懿宜藏于祧庙，至祫祭乃以献祖正东向之位，故云：“事异殷 周，礼从而变。”然从王绍等议，何尝非事异殷 周，礼从而变也？沈钦韩曰：公所排五说外，又有工部郎中张荐等议，欲虚东向之位，献 懿二祖与太祖并序昭穆。京兆少尹韦武议，当祫之岁，以献祖居东向，而懿祖以下序昭穆；若行禘礼，则太祖东向以众主列左右。按：张议最无稽，公与颜公同，亦妇人之见，唐于礼制，尚能博稽广谋，择善而从，故太祖终定东向之位，非若北宋徇王安石一人之私说，终汴京之世，太祖东向者，不得属诸受天命之主也。又曰权德舆迁庙议云：前后异同，有七家五家不安之说，曰藏夹室，虚东向，园寝，禘祫分飨，埋瘗；其二家，别庙，及祔兴圣庙；可从。而德舆从祔兴圣庙之说。方苞曰：反复周密，理正词质，说经之文，当用为程式。刘大櫆曰：笔力坚挺，如铁铸成，永为议礼之法式。

右今月十六日勑旨¹，宜令百僚议，限五日内闻奏者，将仕郎守国子监四门博士臣韩愈谨献议曰：

¹时贞元十九年。

伏以陛下追孝祖宗¹，肃敬祀事，凡在拟议²，不敢自专，聿求厥中，延访群下；然而礼文繁漫，所执各殊，自建中之初，迄至今岁，屡经禘祫，未合适从。臣生遭圣明，涵泳恩泽，虽贱不及议，而志切效忠³。今辄先举众议之非，然后申明其说。

¹“宗”下，方有“庙”字。今按：此等公家文字，或施于君上，或布之吏民，只用当时体式，直述事意，乃易晓而通行。非如诗篇，等于戏剧，铭记期于久远，可以时出奇怪，而无所拘也。故韩公之文，虽曰高古，然于此等处，亦未尝敢故为新巧，以失庄敬平易之体；但其间反复曲折，说尽事理，便是真文章，他人自不能及耳。方本非是，后皆仿此。

²“在”，或作“有”。“拟”，或作“疑”。

³“切”，或作“在”。今按：官不及议而自言，则作切为是。〔补注〕陈景云曰：唐代都省集议，惟朝官得与。国子博士非朝官，故不及议。朝官亦名常参官，文官五品以上及两供奉官、监察御史、员外郎、太常博士。

一曰“献 懿庙主¹，宜永藏之夹室”²。臣以为不可。夫祫者，合也。毁庙之主，皆当合食于太祖，献 懿二祖，即毁庙主也。今虽藏于夹室，至禘祫之时，岂得不食于太庙乎？名曰“合祭”，而二祖不得祭焉³，不可谓之合矣。

¹“庙”，或作“之”。

²见贞元七年、八年裴郁、李嵘等议。

³“祭焉”，或作“登焉”，详上下文，作“登”非是。

二曰“献 懿庙主，宜毁之瘗之”¹。臣又以为不可。谨按礼记，天子立七庙，一坛一²，其毁庙之主，皆藏于祧庙³，虽百代不毁，祫则陈于太庙而飨焉。自魏 晋已降，始有毁瘗之议⁴，事非经据，竟不可施行。今国家德厚流光，创立九庙⁵，以周制推之，献 懿二祖犹在坛之位；况于毁瘗而不禘祫乎？

¹见李嵘等议。诸本“毁”下或无“之”字，或“毁之”下再有“宜”字。今按上“之”字，疑当作“而”。

²礼记注：土封为坛，除地为。“”，时战切。

³礼记“远庙为祧。”注云：“迁庙之主，皆以昭穆合藏于祧庙之中。”

⁴〔补注〕何焯曰：毁瘗之议，乃自汉始。

⁵开元十年六月，增太庙为九室。〔补注〕沈钦韩曰：通典：“开元十年，追尊宣皇帝为献祖，复列于正室；光皇帝为懿祖，以备九室。”

三曰“献 懿庙主，宜各迁于其陵所”¹。臣又以为不可。二祖之祭于京师，列于太庙也，二百年矣。今一朝迁之，岂惟人听疑惑，抑恐二祖之灵眷顾依迟²，不即飨于下国也！

¹员外郎裴枢曰：建石室于寝园，以藏神主，至禘祫之时则祭之。

²“迟”，诸本作“违”，今从阁、杭、蜀、苑云。新史与文粹作“依违”，以意改也。甘泉赋：“徕祗郊禋，神所依兮。徘徊招摇，灵屖迡兮。”“屖”，音栖；“迡”，与“迟”同：皆徐行也。颜曰：“言神久留安处，不即去也。”

四曰“献 懿庙主，宜附于兴圣庙而不禘祫”¹。臣又以为不可。传曰“祭如在”。景皇帝虽太祖，其于属，乃献 懿之子孙也²。今欲正其子东向之位，废其父之大祭³，固不可为典矣。

¹考功员外郎陈京、同官县尉仲子陵皆曰：迁神主于德明、兴圣庙。

²“虽”下，或有“为”字。“其于”，或作“于其”。“之”下，一无“子”字。

³“父之”，或作“父子”；“父”下，或并有“子之”字，皆非是。

五曰“献 懿二祖，宜别立庙于京师”¹。臣又以为不可。夫礼有所降，情有所杀；是故去庙为祧，去祧为坛，去坛为，去为鬼；渐而之远，其祭益稀²。昔者鲁立炀宫，春秋非之³，以为不当取已毁之庙，既藏之主，而复筑宫以祭。今之所议，与此正同⁴。又虽违礼立庙，至于禘祫也；合食则禘无其所，废祭则于义不通⁵。

¹吏部郎中柳冕等十二人又曰：献 懿二祖，犹周先公也。请筑别庙以居之。

²方本无“去坛”、“去”四字，“之远”作“远之”。今详四字，祭法本文。“之”犹“适”也，言渐而适远也。方本皆误。

³春秋公羊传：定公元年九月，立炀宫，非礼也。

⁴〔补注〕沈钦韩曰：通典，宝应三年，祔玄宗 肃宗于庙，迁献 懿二祖于西夹室，始以太祖当东向位，则献 懿亦为已毁之庙，既藏之主，而复正东向之位，可乎。

⁵“其所”，方作“所主”。“义”，或作“经”，或作“礼”。今按：此言若作别庙，则不当禘于太庙，又不当禘于别庙；故云：禘无其所。若以无可禘祫之所而遂直废其祭，则于义又有不可通者，故其说如此。方本误也。

此五说者皆所不可，故臣博采前闻，求其折中。以为殷祖玄王¹、周祖后稷，太祖之上，皆自为帝；又其代数已远，不复祭之，故太祖得正东向之位，子孙从昭穆之列。礼所称者盖以纪一时之宜，非传于后代之法也²。传曰：“子虽齐圣，不先父食。”³盖言子为父屈也。景皇帝虽太祖也，其于献 懿则子孙也。当禘祫之时，献祖宜居东向之位，景皇帝宜从昭穆之列；祖以孙尊，孙以祖屈，求之神道⁴，岂远人情？又常祭甚众⁵，合祭甚寡，则是太祖所屈之祭至少，所伸之祭至多；比于伸孙之尊，废祖之祭，不亦顺乎⁶？事异殷周，礼从而变，非所失礼也⁷。

¹玄王 禼也。诗 长发“玄王桓拨”是也。

²“盖以”，或作“盖曰”或无“于”字。

³春秋文公二年左氏语。

⁴“之神”，或作“神之”，非是。

⁵“众”，或作“频”。新书 陈京传亦作“众”。

⁶今按：韩公本意，献祖为始祖，其主当居初室，百世不迁；懿祖之主则当迁于太庙之西夹室；而太祖以下以次列于诸室。四时之享，则唯懿祖不与，而献祖、太祖以下各祭于其室，室自为尊，不相降厌，所谓“所伸之祭常多”者也。禘祫则唯献祖居东向之位，而懿祖、太祖以下皆序昭穆，南北相向于前，所谓“祖以孙尊，孙以祖屈，而所屈之祭常少”者也。韩公礼学精深，盖诸儒所不及，故其所议，独深得夫孝子慈孙报本反始，不忘其所由生之本意；真可为万世之通法，不但可施于一时也。程子以为不可漫观者，其谓此类也欤？但其文字简严，读者或未遽晓，故窃推之以尽其意云。〔补注〕沈钦韩曰：此时安石之说，始终欲以宋之僖祖为太祖，而艺祖仅从昭穆之位，马氏通考折其谬矣，乃怀此意以测韩公；然贞元时献 懿主实已迁，不复追崇，诸儒纷纷不决者，但为合食之事耳。韩公岂有创献祖当为始祖之意？

⁷“所”字疑衍。

臣伏以制礼作乐者，天子之职也。陛下以臣议有可采¹，粗合天心，断而行之，是则为礼；如以为犹或可疑，乞召臣对面陈得失，庶有发明。谨议。

¹“议”下，或有“为”字。





省试颜子不贰过论





贞元十年应博学宏词科作。〔补注〕李光地曰：公早年之文，便尔经术纯白如此。

论曰：登孔氏之门者众矣，三千之徒，四科之目¹，孰非由圣人之道²，为君子之儒者乎？其于过行过言，亦云鲜矣；而夫子举不贰过惟颜氏之子，其何故哉？请试论之：

¹“目”，或作“夫”。

²“由”，或作“曰”。

夫圣人抱诚明之正性，根中庸之至德，苟发诸中形诸外者，不由思虑，莫匪规矩；不善之心，无自入焉；可择之行，无自加焉：故惟圣人无过。所谓过者¹，非谓发于行、彰于言，人皆谓之过而后为过也；生于其心则为过矣。故颜子之过此类也。不贰者，盖能止之于始萌，绝之于未形，不贰之于言行也。中庸曰：“自诚明谓之性，自明诚谓之教。”自诚明者，不勉而中，不思而得，从容中道，圣人也，无过者也；自明诚者²，择善而固执之者也，不勉则不中，不思则不得，不贰过者也。故夫子之言曰：“回之为人也，择乎中庸，得一善，则拳拳服膺而不失之矣。”又曰：“颜氏之子，其殆庶几乎！”言犹未至也。而孟子亦云：“颜子具圣人之体而微者。”皆谓不能无生于其心，而亦不暴之于外³。考之于圣人之道，差为过耳⁴。

¹“所”上，或有“故”字，非是。

²或无“自”字。

³“亦不”，或无“亦”字。

⁴伊川曰：颜子所事则曰：“非礼勿视，非礼勿听，非礼勿言，非礼勿动。”仲尼称之则曰：“得一善，则拳拳服膺而弗失之。”又曰：“不迁怒，不贰过。”“有不善未尝不知，知之未尝复行也。”此其好之、笃学之之道也。视听言动皆礼矣，所异于圣人者，盖圣人则不思而得，不勉而中，从容中道；颜子则必思而后得，必勉而后中：故曰颜子之与圣人，相去一息。

颜子自惟其若是也，于是居陋巷以致其诚，饮一瓢以求其志¹，不以富贵妨其道，不以隐约易其心，确乎不拔，浩然自守，知高坚之可尚，忘钻仰之为劳，任重道远，竟莫之致；是以夫子叹其“不幸短命”，“今也则亡”，谓其不能与己并立于至圣之域，观教化之大行也。不然²，夫行发于身加于人，言发乎迩见乎远，苟不慎也，败辱随之；而后思欲不贰过，其于圣人之道不亦远乎？而夫子尚肯谓之“其殆庶几”，孟子尚复谓之“具体而微”者哉？则颜子之不贰过，尽在是矣。谨论³。

¹或无“饮”字。

²或无“不然”字，下或并无“夫”字。

³或无“谨论”二字。





与李秘书论小功不税书





“秘书”，官称也。或无“书”字，而以“秘”为人名及“论”作“问”，又“税”下无“书”字者，皆非是。“税”当作“裞”，其字从衣，博雅云：“过制追服谓之裞，输芮反，亦音吐外反。”既作此书，先儒刘敞 原父尝辨其说而论之曰：曾子曰：“小功不税，则是远兄弟终无服也，而可乎？”韩子尝吊于人，见其貌戚，其意哀，而其服吉者，问之曰：“何也？”曰：“小功不税也。”是以韩子疑之而作小功不税之书。夫韩子之疑之是也，彼人之为非也；然而小功不税，礼也。韩子曰：“君子于其骨肉死则悲哀而为之服者，岂牵于外哉？闻其死则悲哀，岂有间于新故死哉？”甚矣！韩子之达于礼而近之也。虽然，疑之未尽也，求之不得也。夫为服者，至亲之恩以期断，其杀至于大功；兄弟之恩以小功止，其杀至于缌；外亲之服以缌穷，其杀至于袒免。圣人之制礼，岂苟言情哉？亦著于文而已矣！大功税，小功不税，其文至于是也；兄弟之服不过小功，外亲之服不过缌，其情至于是也。因其情而为之文，亲疏之杀见矣。故礼大功以上不谓之兄弟。兄弟有加而大功无加者，亲亲也；有加者，报之也；亲亲者税，下亲亲者不税：是亦其情也。且礼专为情乎？亦为文乎？如专为情也，则至亲不可以期断，小功不可以不税；如为文也，则至亲之期断，小功之不税，一也。夫曾子 韩子隆于情而不及文，失礼之指，而疑其说。虽然，韩子疑之是也，彼人之为非也，何以言之邪？小功虽不税，亦不吉服而已矣。记曰：“闻远兄弟之丧，既除丧而后闻之，则免袒哭之成踊。”夫若是，奚其吉哉？故曰：彼人之为非也，韩子疑之是也。小功不税，礼也；然则免袒成踊则已矣乎？犹有加焉，曰：我未之闻也。虽然，降而无服者，麻，不税，是亦降而无服已；哀之以其麻，哭之以其情，逾月然后已，其亦愈乎吉也。

曾子称“小功不税”，则是远兄弟终无服也，而可乎？郑玄注云：“以情责情。”¹今之士人，遂引此不追服小功²。小功服最多³，亲则叔父之下殇，与適孙之下殇⁴，与昆弟之下殇⁵；尊则外祖父母；常服则从祖祖父母⁶：礼沿人情，其不可不服也明矣。

¹文见礼记 檀弓。“以情”上，诸本有“是”字。郑注无此语，只云：“以已恩怪之。”〔补注〕方苞曰：蒋之翘云：郑注无此语，然韩子博极群书而详于义训，必无讹舛；以此知今之传注，非唐以前之旧也。

²“不”上，或有“而”字。

³“功服”，或作“功之服”。

⁴“適”，音的。

⁵礼：十六至十九为长殇，十二至十五为中殇，八岁至十一为下殇，七岁以下为无服之殇，生未三月不为殇。〔补注〕方苞曰：此正记所云降而在小功者。

⁶或无“常”字。

古之人¹行役不逾时，各相与处一国²，其不追服，虽不可，犹至少；今之人男出仕，女出嫁，或千里之外，家贫讣告不及时，则是不服小功者恒多，而服小功者恒鲜矣。君子之于骨肉，死则悲哀而为之服者，岂牵于外哉³？闻其死则悲哀，岂有间于新故死哉？今特以讣告不及时，闻死出其月数，则不服，其可乎？愈常怪此。近出吊人，见其颜色戚戚类有丧者⁴，而其服则吉，问之，则云“小功不税”者也⁵。礼文残缺，师道不传，不识礼之所谓不税，果不追服乎？无乃别有所指，而传注者失其宗乎⁶？

¹“人”，或作“时”。

²或无“相”字，非是。然“各”字亦疑误。

³“岂”下，或有“有”字。

⁴“戚戚”，或作“戚容”。“类”下，或有“于”字。“丧”，或作“服”。

⁵“税”下，或无“者”字。

⁶〔补注〕方苞曰：传记言税服者凡数条，皆过期闻丧而追服，似无可疑者。

伏惟兄道德纯明，躬行古道，如此之类，必经于心；而有所决定，不惜示及。幸甚，幸甚！泥水马弱不敢出，不果鞠躬亲问而以书¹，悚息尤深²，愈再拜。

¹唐子西云：“泥水马弱”以下，若无“而以书”三字，则上重甚矣。此为文之法也。

²“深”，或作“甚”。





太学生何蕃传





或无“太学生”字，“传”作“书”云。此文总于书类，当从旧本。今按：此当作“传”，而入书类，未详其说；但其词则实传也。况有诸本可从乎？〔补注〕孙葆田曰：此文当依旧本作太学生何蕃书。王元启所谓“古书旧例，书字皆著语末”，震川集有昆山县倭寇书，即其类也。又曰“吾是以言之”，疑亦“书之”之讹。案：此文实非传体，乃纪事之属，孙可之集有书何易于，此篇亦当题曰书太学生何蕃，编集者不审，见题有书字，故总入书类，而后人又或疑其体非书牍，辄以意改为传，则尤误矣。姜坞先生谓此为书后之类，但题有脱字，不知所书者为何耳。似亦未然。方苞曰：淡宕处，绝类史公。曾国藩曰：善用缩笔，纡余顿宕，如将不尽。

太学生何蕃入太学者廿余年矣¹。岁举进士，学成行尊；自太学诸生推颂不敢与蕃齿，相与言于助教、博士，助教、博士以状申于司业、祭酒，司业、祭酒撰次蕃之群行焯焯者数十余事，以之升于礼部而以闻于天子²。京师诸生以荐蕃名文说者不可选纪³，公卿大夫知蕃者比肩立；莫为礼部⁴，为礼部者率蕃所不合者，以是无成功。

¹诸本作“二十余年”，方从杭本作“廿年余”，又云蜀本作“二十”而“余”字亦缀于“年”之下。按：说文“廿，音入，二十并也。，先合切，三十之省便；古文也”。考之国语，有云“行玉廿瑴者”，正作此字。泰山秦碑亦云“皇帝临位，廿有六年”，则又以四字为句，而以“廿”为一字，尤明白矣。故公文多用“廿”、“”字，唯孔左丞碑尚以四言，故可考。如南海碑、薛助教碑石本亦皆然，但世人多不之见耳。今“廿”从方本，“余年”从诸本。〔补注〕沈钦韩曰：春秋左氏传，古文于“二十”、“三十”年等，亦作“廿”、“卅”。

²“之升”，或作“升之”。“闻”下，或无“于”字。

³“名”下，或有“为”字。

⁴“立”下，或有“叹”字，而无“莫为礼部”四字。

蕃，淮南人¹，父母具全²。初入太学，岁率一归，父母止之；其后间一二岁乃一归，又止之；不归者五岁矣。蕃，纯孝人也。闵亲之老，不自克，一日，揖诸生，归养于和州³；诸生不能止，乃闭蕃空舍中。于是太学六馆之士百余人⁴，又以蕃之义行言于司业阳先生 城⁵，请谕留蕃⁶。于是太学阙祭酒，会阳先生出道州⁷，不果留。

¹子厚作阳城遗 爱碣则云蕃 庐江人。〔补注〕沈钦韩曰：按庐江，唐为庐州，亦属淮南道。

²“具”，或作“俱”。

³〔补注〕姚范曰：和州属淮南道 历阳郡。新书：蕃，和州人。

⁴国子、太学、四门、律、书、算，为六馆。

⁵贞元十一年七月，城自谏议大夫罢为国子司业。

⁶或无“谕”字，“谕”或作“论”。

⁷贞元十五年九月以城为道州刺史。〔补注〕沈钦韩曰：旧书 城传：有薛约者，尝学于城，性狂躁，以言事得罪，徙连州，客寄无根蒂，台吏以踪迹求得之于城家，城坐台吏于门，与约酒诀别，涕泣送之郊外。德宗闻之，以城党罪人，出为道州刺史。按通鉴此事在贞元十四年，而注以为十五年，考欧阳詹哀辞，十五年冬，监有狱，疑狱事即薛约也。

欧阳詹生言曰：蕃，仁勇人也¹。或者曰：蕃居太学，诸生不为非义，葬死者之无归²，哀其孤而字焉，惠之大小必以力复，斯其所谓仁欤；蕃之力不任其体，其貌不任其心，吾不知其勇也。欧阳詹生曰：朱泚之乱³，太学诸生举将从之，来请起蕃，蕃正色叱之，六馆之士不从乱，兹非其勇欤？

¹“詹生”，或作“生詹”，方本“阳”下注“詹”字，下同。今按欧阳詹生如史称辕固生、乐瑕公之类，甚多，不当作注。〔补注〕沈钦韩曰：唐文粹有詹上人书，言己方为四门助教，此时正列学官，故韩公称之为“生”。

²杭、蜀本无“葬”字，非是。

³建中四年十月，泾原军乱，推朱泚为主。“泚”，此礼反。

惜乎蕃之居下，其可以施于人者不流也。譬之水，其为泽，不为川乎？川者高，泽者卑；高者流，卑者止：是故蕃之仁义充诸心，行诸太学，积者多，施者不遐也。天将雨，水气上¹，无择于川泽涧溪之高下，然则泽之道其亦有施乎？抑有待于彼者欤？故凡贫贱之士必有待然后能有所立，独何蕃欤！吾是以言之，无亦使其无传焉²。

¹“气”上，或有“之”字。

²“无”下，或无“亦”字。





答张籍书





公与籍相识于汴，观此书意，谓薄晚须到公府，即尚为佐于汴州，时贞元十一年也。新史曰：“籍性狷直，尝责愈喜博塞，及为驳杂之说，论议好胜人，其排佛老，不能著书若扬雄、孟轲以垂世。”即谓此书也。籍遗公书云：“顷承论于执事，尝以为世俗陵靡，不及古昔，盖圣人之道废弛之所为也。宣尼没后，杨、朱、墨翟恢诡异说，干惑人听；孟轲作书而正之，圣人之道复存于世。秦氏灭学，汉重以黄 老之术教人，使人寖惑；扬雄作法言而辨之，圣人之道犹明。及汉衰末，西域浮屠之法入于中国，中国之人世世译而广之，黄 老之术相沿而炽，天下之言善者，惟二者而已矣！昔者圣人以天下生生之道旷，乃物其金木水火土谷药之用以厚之；因人资善，乃明乎仁义之德以教之：俾人有常，故治生相存而不殊。今天下资于生者，咸备圣人之器用；至于人情，则溺乎异学，而不由乎圣人之道：使君臣父子夫妇朋友之义沉于世，而邦家继乱，固仁人之所痛也。自扬子云作法言，至今近千载，莫有言圣人之道者；言之者惟执事焉耳。习俗者闻之，多怪而不信，徒相为訾，终无裨于教也。执事聪明，文章与孟轲、扬雄相若，盍为一书以兴存圣人之道，使时之人、后之人知其去绝异学之所为乎？曷可俯仰于俗，嚣嚣为多言之徒哉？然欲举圣人之道者，其身亦宜由之也。比见执事多尚驳杂无实之说，使人陈之于前以为欢，此有以累于令德。又商论之际，或不容人之短如任私尚胜者，亦有所累也。先王存六艺，自有常矣；有德者不为犹以为损，况为博塞之戏与人竞财乎？君子固不为也。今执事为之，废弃时日，窃实不识其然。且执事言论文章不谬于古人，今所为或有不出于世之守常者，窃未为得也。愿执事绝博塞之好，弃无实之谈，弘广以接天下士，嗣孟轲、扬雄之作，辨杨、墨、老释之说，使圣人之道复见于唐，岂不尚哉！”

愈始者望见吾子于人人之中¹，固有异焉；及聆其音声，接其辞气，则有愿交之志；因缘幸会，遂得所图，岂惟吾子之不遗，抑仆之所遇有时焉耳。近者尝有意吾子之阙焉无言，意仆所以交之之道不至也²；今乃大得所图，脱然若沈痾去体，洒然若执热者之濯清风也。然吾子所论：排释老不若著书，嚣嚣多言³，徒相为訾；若仆之见⁴，则有异乎此也！

¹“人人”字，或作“众”。今按：“人人”乃“众人”之义，此篇下文及后与孟东野书、别本欧阳生哀辞皆有之，然不见于它书，疑当时俗语也。〔补注〕姚范曰：洪景卢曾历引汉书用“人人”之文字。

²“意吾子”下，或再出“吾子”字，非是。“言”下，或无“意”字。

³“嚣”，音枵。

⁴“见”上，或有“所”字。

夫所谓著书者，义止于辞耳。宣之于口，书之于简，何择焉？孟轲之书，非轲自著，轲既殁，其徒万章 公孙丑相与记轲所言焉耳¹。仆自得圣人之道而诵之，排前二家有年矣。不知者以仆为好辩也；然从而化者亦有矣，闻而疑者又有倍焉。顽然不入者，亲以言论之不入，则其观吾书也固将无得矣²。为此而止，吾岂有爱于力乎哉？

¹“焉耳”，或作“者耳”。

²“无”下，或有“所”字。“得”下，或无“矣”字。

然有一说：化当世莫若口，传来世莫若书。又惧吾力之未至也¹。三十而立，四十而不惑，吾于圣人，既过之犹惧不及；矧今未至，固有所未至耳。请待五六十然后为之，冀其少过也。

¹“未至”，或作“不能”，或“至”下更有“至之不能”四字。

吾子又讥吾与人人为无实驳杂之说¹，此吾所以为戏耳；比之酒色，不有间乎？吾子讥之，似同浴而讥裸裎也²。若商论不能下气，或似有之，当更思而悔之耳。博塞之讥，敢不承教；其他俟相见。

¹“与”下，或无复出“人”字。“驳杂之说”，世多指毛颖传，盖因摭言有云“韩公著毛颖传，好博塞之戏，张水部以书劝之”耳，而不知籍此书乃与公酬答于贞元佐汴时，而毛颖传以吕汲公年谱考之，则元和十年所作。又柳子厚书毛颖传后云：“自吾居夷，不与中州人通书，有来南者，时言韩愈为毛颖传。”子厚以永贞元年出为永州司马凡十年，则毛颖传诚元和间作，后此书十有余岁，摭言未可凭也。

²“裎”，或作“体”。

薄晚须到公府，言不能尽¹。愈再拜。

¹或无“言”字。





重答张籍书





籍遗公第二书云：“籍不以其愚，辄进说于执事，执事以导进之分，复赐还答，曲折教之，使昏塞者不失其明；然犹有所见，愿复于执事，以毕其说焉。夫老、释惑乎生人久矣，诚以世相沿化，而莫之知，所以久惑乎尔。执事材识明旷，可以任著书之事，故有告焉。今以为言谕之不入，则观书亦无所得，为此而止，未为至也。夫处一位，在一乡，其不知圣人之道，可以言谕之；谕之不入乃舍之；犹有已化者为证也。天下之广，民事至众，岂可资一人之口而亲谕之者？近而不入则舍之，远而有可谕者，又岂可以家至而说之乎？故曰：莫若为书，为书而知者则可以化乎天下矣，可以传于后世矣。若以不入者而止为书，则于圣人之道奚传焉？士之壮也，或从事于要剧，或旅游而不安宅，或偶时之丧乱，皆不皇有所为；况有疾疚吉凶虞其间哉？是以君子汲汲于所欲为，恐终无所显于后；若皆待五六十，而后有所为，则或有遗恨矣。今执事虽参于戎府，当四海弭兵之际，优游无事，不以此时著书，而曰俟后，或有不及，曷可追乎？天之与人性度已有器也，不必老而后有成立者。昔颜子之‘庶几’，岂待五六十乎？执事目不睹圣人而究圣人之道，材不让于颜子矣，今年已逾之，曷惧于年未至哉？颜子不著书者，以其从圣人之后，圣人已有定制故也；若颜子独立于世，必有所云著也。古之学君臣父子之道必资于师，师之贤者，其徒数千人，或数百人；是以没则纪其师之说以为书，若孟轲者是已；传者犹以孟轲自论集其书，不云没后其徒为之也。后轲之世，发明其学者扬雄之徒咸自作书；今师友道丧，浸不及扬雄之世，不自论著以兴圣人之道，欲待孟轲之门人，必不可冀矣。君子发言举足，不远于理；未尝闻以驳杂无实之说为戏也。执事每见其说，亦拊抃呼笑，是挠气害性不得其正矣。苟正之不得，曷所不至焉！或以为中不失正，将以苟悦于众，是戏人也，是玩人也，非示人以义之道也。”〔补注〕卢轩曰：不肯昌言，而终尽言于佛骨表；不肯作史，而终直笔于顺宗实录：是皆公耻言过行之学，非唐儒所能及也。曾国藩曰：观此书，则韩公之于二氏，亦未敢昌言排之。二氏盛行中土六七百年，公以数篇文字斥之，遂尔炳如日星，识力之大，令千载下肃然起敬。何焯曰：其原出于孟子。张裕钊曰：此文须观其气势，如溪谷之注于川，虽其中有洄洑制束处，而一往奔泻，自不可御。

吾子不以愈无似，意欲推而纳诸圣贤之域¹，拂其邪心，增其所未高；谓愈之质有可以至于道者，浚其源，导其所归，溉其根，将食其实：此盛德者之所辞让²，况于愈者哉？抑其中有宜复者，故不可遂已。

¹“而”，或作“之”。

²“德”下，或无“者”字。

昔者圣人之作春秋也，既深其文辞矣；然犹不敢公传道之，口授弟子，至于后世，然后其书出焉¹。其所以虑患之道微也。今夫二氏之所宗而事之者，下乃公卿辅相²，吾岂敢昌言排之哉？择其可语者诲之，犹时与吾悖，其声哓哓；若遂成其书，则见而怒之者必多矣，必且以我为狂为惑；其身之不能恤，书于吾何有³？夫子，圣人也，且曰：“自吾得子路，而恶声不入于耳。”其余辅而相者周天下，犹且绝粮于陈，畏于匡，毁于叔孙，奔走于齐 鲁 宋 卫之郊；其道虽尊，其穷也亦甚矣⁴！赖其徒相与守之，卒有立于天下；向使独言之而独书之，其存也可冀乎？

¹或无“然后”二字。

²“乃”，或作“及”。今按：此言“其下者犹是公卿辅相”，盖微词，以见上自天子亦宗事二氏之意。

³此句“书于”，方作“于书”，仍无“吾”字。今按：“书于吾何有”，言无补也，方本误。

⁴“穷”，或作“躬”，“甚”作“穷”，皆非是。“甚”，又或作“至”。

今夫二氏行乎中土也，盖六百年有余矣。其植根固，其流波漫，非所以朝令而夕禁也。自文王没，武王 周公 成 康相与守之，礼乐皆在，及乎夫子，未久也；自夫子而及乎孟子，未久也；自孟子而及乎扬雄，亦未久也¹，然犹其勤若此，其困若此，而后能有所立；吾其可易而为之哉！其为也易，则其传也不远，故余所以不敢也。

¹下二“及乎”，或并作“至乎”，句下无“也”字。

然观古人，得其时行其道，则无所为书¹；书者，皆所为不行乎今而行乎后世者也²。今吾之得吾志失吾志未可知，俟五六十为之未失也。天不欲使兹人有知乎，则吾之命不可期；如使兹人有知乎，非我其谁哉？其行道，其为书，其化今，其传后，必有在矣。吾子其何遽戚戚于吾所为哉³！

¹〔补注〕何焯曰：此转，笔力尤曲折驰骤。

²“书者”上，或有“为”字，或无“世”字。

³“其何”，或作“又何”。〔补注〕何焯曰：语气激昂。曾国藩曰：自任处，绝沉着。

前书谓吾与人商论，不能下气，若好胜者然。虽诚有之，抑非好己胜也，好己之道胜也；非好己之道胜也，己之道乃夫子孟轲扬雄所传之道也¹。若不胜，则无以为道²。吾岂敢避是名哉！夫子之言曰：“吾与回言终日，不违如愚。”则其与众人辨也有矣。驳杂之讥，前书尽之，吾子其复之。昔者夫子犹有所戏，诗不云乎：“善戏谑兮，不为虐兮。” 记曰“张而不弛，文武不能也”，恶害于道哉³？吾子其未之思乎！

¹“论”上，或无“商”字，考张籍本书实有；“若好”下，或有“己”字，或无“然”字，或无“非好己之道胜也”一语；“雄”下，或无“所传也”三字，皆非是。

²“若”上，或有“传者”二字；“以”，或作“所”，皆非是。

³“能”字，本皆作“为”，考之记，实曰：“张而不弛，文武不能也；弛而不张，文 武不为也。”则此“为”字当作“能”字乃是。但李本云：论衡尝引此以辟董仲舒不窥园事，正作“为”字。疑公自用论衡非用戴礼也。今按：作“为”无理，必有脱误。不然不应舍前汉有理之礼记，而信后汉无理之论衡也。况公明言“记曰”而无论衡之云；且又安知论衡之不误哉。今据公本语，依礼记定作“能”字。“恶害于道哉”，“恶”或作“岂”，“于”下或有“为”字，一本作“乌害其为道哉”。

孟君将有所适，思与吾子别，庶几一来。愈再拜。





与孟东野书





“东野”或作“郊”。公贞元十五年从董晋丧出汴州，依张建封于徐，因被留以职事，此书当在十六年三月作。〔补注〕曾国藩曰：真气足以动千载下之人。韩公书札，不甚经意者其文尤至。

与足下别久矣，以吾心之思足下¹，知足下悬悬于吾也。各以事牵，不可合并，其于人人²，非足下之为见而日与之处³，足下知吾心乐否也！吾言之而听者谁欤？吾唱之而和者谁欤？言无听也，唱无和也，独行而无徒也，是非无所与同也⁴，足下知吾心乐否也！

¹“以吾”，或作“以余”，今从阁、蜀本云，除下文“江湖予乐也”一语，余并作“吾”。

²“其于人人”，或无下“人”字，说见答张籍书。或作“它人”，非是。

³一本“而”下有“又”字。“之处”或作“人处”。

⁴“无听”、“无和”上，或并有“之而”字；“行”下，或无“而”字；“与”或作“以”。

足下才高气清，行古道，处今世；无田而衣食，事亲左右无违：足下之用心勤矣，足下之处身劳且苦矣！混混与世相浊，独其心追古人而从之¹，足下之道其使吾悲也²！

¹“从之”，或作“从今之人”。谢以贞元本定，今按：上语“与世相浊”，即是“从今之人”，更着二字则赘而不词矣。

²“使”上，或无“其”字。

去年春，脱汴州之乱¹，幸不死，无所于归²，遂来于此。主人与吾有故³，哀其穷，居吾于符离 睢上，及秋将辞去，因被留以职事⁴。默默在此，行一年矣。到今年秋，聊复辞去，江湖余乐也，与足下终幸矣！

¹贞元十五年二月，从董晋丧出汴州，四日而军乱，杀留后陆长源。

²“于”，或作“与”。今按：送杨少尹序亦有此语。

³“主人”，谓张建封也。

⁴是年秋，建封辟公为幕职。

李习之娶吾亡兄之女¹，期在后月，朝夕当来此；张籍在和州居丧，家甚贫；恐足下不知，故具此白，冀足下一来相视也。自彼至此虽远，要皆舟行可至，速图之，吾之望也！春且尽，时气向热²，惟侍奉吉庆。愈眼疾比剧，甚无聊，不复一一。愈再拜。

¹习之，翱也。公亡兄，即礼部郎中云卿之子弇也。

²“尽时”，或作“时尽”。“向”，作“日”。





答窦秀才书





“窦”下或有“存亮”字。公时以言事黜为阳山令，故云“远宰蛮县”。贞元二十年作。〔补注〕刘大櫆曰：雄硬直达之中，自有起伏抑扬之妙。

愈白：愈少驽怯，于他艺能，自度无可努力，又不通时事，而与世多龃龉¹；念终无以树立，遂发愤笃专于文学。学不得其术²，凡所辛苦而仅有之者，皆符于空言而不适于实用，又重以自废；是故学成而道益穷，年老而智愈困³。今又以罪黜于朝廷，远宰蛮县⁴，愁忧无聊，瘴疠侵加，惴惴焉无以冀朝夕。

¹“龃龉”，上“床吕”切，又“壮所”切；下音“语”。

²“不得”上，一有“而”字。

³“智”，或作“身”。

⁴贞元十九年，公以言事出为阳山令。

足下年少才俊，辞雅而气锐¹，当朝廷求贤如不及之时，当道者又皆良有司，操数寸之管，书盈尺之纸²，高可以钓爵位，循次而进，亦不失万一于甲科³；今乃乘不测之舟，入无人之地，以相从问文章为事。身勤而事左⁴，辞重而请约，非计之得也。虽使古之君子，积道藏德遁其光而不曜⁵，胶其口而不传者，遇足下之请恳恳⁶，犹将倒廪倾囷⁷，罗列而进也⁸；若愈之愚不肖，又安敢有爱于左右哉！

¹“雅”，或作“清”。

²“书”，或作“尽”。

³“循”上，或有“若”字。或无“万一”二字。

⁴“左”，或作“尤”，非是。

⁵“其光”二字，或作“世”。“曜”，或作“耀”。

⁶“请”，或作“情”。

⁷“囷”，一作“箘”。

⁸〔补注〕张裕钊曰：此一折最有势。

顾足下之能，足以自奋；愈之所有，如前所陈：是以临事愧耻而不敢答也。钱财不足以贿左右之匮急，文章不足以发足下之事业¹，稛载而往，垂橐而归²，足下亮之而已³。愈白。

¹“章不足”，或作“章不可”。

²管子 小正篇：“诸侯之使垂槖而入，稛载而归。”“稛”，苦陨切。

³〔补注〕张裕钊曰：欧公风趣，以纡余出之；退之风趣，以兀岸出之。





上李尚书书





“李”下，或有“实”字。

月日¹，将仕郎前守四门博士韩愈谨载拜奉书尚书大尹阁下²：

¹贞元十九年。

²“载”，或作“再”，古字通用。或无“尚书”二字。贞元十九年三月乙亥，以检校工部尚书李实为京兆尹。

愈来京师，于今十五年¹，所见公卿大臣不可胜数，皆能守官奉职，无过失而已；未见有赤心事上，忧国如家如阁下者²。

¹此书称“将仕郎前守四门博士”，退之以贞元十八年授国子四门博士，十九年拜监察御史，作此书时，盖已罢博士而未授御史，正十九年也。退之以贞元五年后来京师，至是十五年矣。

²或无“如家”二字。实恃宠强愎，专于聚敛，公于顺宗实录备书之矣；而于此书且复有“赤心”、“忧国”之语，何哉？岂诗所谓“因以箴之”耶？抑屈身行道，圣贤所不免也？

今年已来，不雨者百有余日¹，种不入土，野无青草，而盗贼不敢起，谷价不敢贵；百坊、百二十司、六军、二十四县之人，皆若阁下亲临其家²，老奸宿赃，销缩摧沮，魂亡魄丧，影灭迹绝：非阁下条理镇服，布宣天子威德，其何能及此！

¹贞元十九年，自正月不雨至七月。

²〔补注〕沈钦韩曰：六典两京及州县之郭内分为坊，郊外为村里及村坊，皆有正以司督察。

愈也少从事于文学，见有忠于君孝于亲者，虽在千百年之前，犹敬而慕之；况亲逢阁下，得不候于左右以求效其恳恳？谨献所为文两卷凡十五篇¹，非敢以为文也，以为谒见之资也。进退惟命。愈恐惧再拜。

¹“谨”，或作“谓”。





贺徐州张仆射白兔书





或注“建封”字，或作“状”，公贞元十五年秋，佐张建封于徐，书是时作。

伏闻今月五日，营田巡官陈从政献瑞兔，毛质皦白¹，天驯其心²，其始实得之符离 安阜屯³。屯之役夫⁴，朝行遇之，迫之弗逸⁵，人立而拱。窃惟休咎之兆，天所以启觉于下；依类托喻，事之纤悉不可图验：非睿智博通，孰克究明？愈虽不敏⁶，请试辨之：

¹“皦”，或作“全”，或作“皎”。

²“驯”，音循。

³“安阜”，或云屯名，如唐 孟元阳董作西华屯是也。今按：下云得之军田，则此“屯”字乃屯田之屯也。

⁴“屯”，或作“田”。

⁵“弗”，或作“不”。

⁶或无此一语。

兔，阴类也，又窟居，狡而伏，逆象也。今白其色，绝其群也；驯其心，化我德也；人立而拱，非禽兽之事；革而从人，且服罪也；得之符离，符离实戎国名，又附丽也¹；不在农夫之田，而在军田，武德行也；不战而来之之道也。有安阜之嘉名焉²。

¹“戎”，阁、杭本作“我”。“名”下，注“绝句”二字。“丽”，或作“离”。今按：“实我国名”，不成文理，汉书 卫青传“讨蒲泥，破符离”，晋灼曰：“二王号也。”所谓“戎国”，疑或取此。

²“道”下，或无“也”字。“安阜”，或作“革附”，或作“安附”。“嘉”或作“喜”；又无“名”字，皆非是。〔补注〕吴汝纶曰：殆规模左氏，以为滑稽，因以讽谕。

伏惟阁下股肱帝室，藩垣天下，四方其有逆乱之臣，未血斧锧之属，畏威崩析归我乎哉，其事兆矣¹！是宜具迹表闻，以承答天意。小子不惠，猥以文句微识蒙念²，睹兹盛美，焉敢避不让之责而默默耶³？愈再拜。

¹“锧”，职日切，铁椹也。诸本多如此，嘉祐 杭本亦然。方本“之属”作“其属”，属下句，“析”作“拆”，云：汉终军传“野兽并角，明同本也；众支内附，示无外也：殆将有解编发削左衽而蒙化者”；又王褒讲德论： “今南郡获白虎，偃武兴文之应也。获之者张武，张而猛也。”公言盖祖此。今按嘉祐诸本“之”、“析”二字，文理分明，方氏但据蜀本，而不复著诸本之同异，其所定又皆误。盖其属归我，事小不足言，不若逆乱之臣归我之为大而可愿也。“崩拆”亦不成文，若用论语“分崩离析”之语，则当从“木”；若用史记“折而入于魏”之语，则当从“手”。二义皆通。然既有“崩”字，则似本用论语中字也。

²或无“不惠”二字；“念”，文苑作“合”，全无文理。

³杭、蜀、苑作“默贺”也，亦不成文理。





上兵部李侍郎书





蜀本注“巽”字，或作“异”，非是。永贞元年十二月九日江陵作。李巽是时自江西观察使入为兵部侍郎。〔补注〕刘大櫆曰：盘硬雄迈。张裕钊曰：随笔屈注，而笔力雄奇。唐 宋大家，惟韩公内气尤足。

十二月九日¹，将仕郎守江陵府法曹参军韩愈谨上书侍郎阁下：

¹永贞元年。

愈少鄙钝，于时事都不通晓，家贫不足以自活，应举觅官，凡二十年矣¹。薄命不幸，动遭谗谤，进寸退尺，卒无所成。性本好文学²，因困厄悲愁无所告语，遂得究穷于经传史记百家之说，沉潜乎训义，反复乎句读，砻磨乎事业，而奋发乎文章。凡自唐虞已来，编简所存，大之为河海，高之为山岳³，明之为日月，幽之为鬼神，纤之为珠玑华实，变之为雷霆风雨，奇辞奥旨，靡不通达。惟是鄙钝不通晓于时事，学成而道益穷，年老而智益困⁴，私自怜悼，悔其初心，发秃齿豁，不见知己。

¹书称“守江陵府法曹参军”，盖永贞元年也。退之以贞元二年入京师，至此二十年矣。

²“好”，或作“喜”。

³文苑作“泰山”，与上下句不类，非是。

⁴“智”，或作“身”。

夫牛角之歌，辞鄙而义拙¹；堂下之言，不书于传记²。齐桓举以相国³，叔向携手以上，然则非言之难为，听而识之者难遇也⁴！

¹琴操曰：宁戚饭牛车下，叩牛角而歌曰：“南山，白石烂，生不逢尧与舜禅。短布单衣才至骭，长夜漫漫何时旦。”齐桓公闻之，举以为相。

²左氏昭二十八年，叔向适郑，鬷蔑恶，欲观叔向，从使之收器者而往，立于堂下，一言而善。叔向将饮酒，闻之，曰：“必鬷明也。”下执其手以上，曰：“子若无言，吾几失子矣。”

³〔补注〕沈钦韩曰：吕览 举难篇 载宁戚此事，不云相国。

⁴“难为”属上句，“为”或作“其”，则属下句。

伏以阁下内仁而外义，行高而德钜，尚贤而与能，哀穷而悼屈¹，自江而西，既化而行矣。今者入守内职，为朝廷大臣，当天子新即位²，汲汲于理化之日，出言举事，宜必施设³。既有听之之明，又有振之之力，宁戚之歌，鬷明之言，不发于左右，则后而失其时矣。

¹方本“仁”下“贤”下无“而”字。今详此上下四句，本或皆有“而”字者为正。或皆无“之”，或上二句无而下二句有者，亦通。而方本必于其第一、第三句去之，使其参差龃龉而不可读。以为古，则不淳；以为今，则不响：不识其何意也。

²是岁八月，宪宗即位。

³“宜”，或作“计”。

谨献旧文一卷，扶树教道，有所明白；南行诗一卷，舒忧娱悲，杂以瑰怪之言，时俗之好，所以讽于口而听于耳也¹。如赐览观，亦有可采，干黩严尊，伏增惶恐。愈再拜。

¹〔补注〕张裕钊曰：瑰怪处，自云时俗所好，足知离奇之作，非公真际，直游戏以震喝人；亦其才力雄大，恣睢放肆，无所不可。无识者专于此步趋之，岂不可笑。





答尉迟生书





下或注“汾”字。〔补注〕刘大櫆曰：简古。刘熙载曰：昌黎文两种，皆于此发之。一则所谓昭晰者无疑，行峻而言厉是也；一则所谓优游者有余，心醇而气和是也。曾国藩曰：傲兀自喜。

愈白：尉迟生足下¹：夫所谓文者，必有诸其中，是故君子慎其实；实之美恶，其发也不揜：本深而末茂，形大而声宏，行峻而言厉，心醇而气和；昭晰者无疑，优游者有余；体不备不可以为成人，辞不足不可以为成文。愈之所闻者如是，有问于愈者，亦以是对。

¹或无“愈白”二字。“尉”，音郁。

今吾子所为皆善矣，谦谦然若不足而以征于愈，愈又敢有爱于言乎？抑所能言者，皆古之道；古之道不足以取于今¹，吾子何其爱之异也²？

¹或无复出“古之道”三字。

²〔补注〕张裕钊曰：此等顿折处最宜细玩。

贤公卿大夫在上比肩，始进之贤士在下比肩，彼其得之必有以取之也。子欲仕乎？其往问焉，皆可学也。若独有爱于是而非仕之谓，则愈也尝学之矣，请继今以言。





答杨子书





此书答杨敬之，凌之子也。所谓“远其兄甚”者，谓诲之。诲之，凭之子，柳子厚所为说车者也。此书贞元十七年作。〔补注〕陈景云曰：柳与诲之书，元和六年也，时诲之年未二十。当贞元十七年，甫数龄耳，其非敬之之兄，明矣。子厚有凭从子承之哀词，所谓兄，指承之耳。

辱书并示表记述书辞等五篇，比于东都，略见颜色；未得接言语，心固已相奇，但不敢果于貌定¹。知人尧 舜所难²，又尝服宰予之诫，故未敢决然挹，亦不敢忽然忘也。

¹“果于”，或作“果以”。

²“舜”，或作“帝”。

到城已来，不多与人还往。友朋之中，所敬信者，平昌 孟东野¹。东野矻矻说足下不离口；崔大 敦诗不多见²，每每说人物，亦以足下为处子之秀；近又得李七 翱书³，亦云足下之文，远其兄甚⁴。夫以平昌之贤，其言一人固足信矣；况又崔与李继至而交说邪？故不待相见，相信已熟；既相见，不要纣已相亲；审知足下之才充其容也。

¹东野，德州 平昌人。

²敦诗，名群。

³“李”下，或无“七”字。

⁴“甚”下，或有“矣”字。

今辱书乃云云，是所谓以黄金注，重外而内惑也¹。然恐足下少年与仆老者不相类，尚须验以言²，故具白所以³。而今而后，不置疑于其间可也⁴。

¹庄子 达生篇：以瓦注者巧，以钩注者惮，以黄金注者昏，其巧一也；而有所矜，则重外也，凡外重者内拙。

²〔补注〕曾国藩曰：己深知杨子，恐杨不之信也，故须验以言。

³下或有“也”字，非是。

⁴“间”上，或无“其”字。

若曰长育人才，则有天子之大臣在；若仆者，守一官且不足以修理，况如是重任邪？学问有暇，幸时见临。愈白。





上襄阳于相公书





或注“”字，公元和元年自江陵掾召为国子博士，行至邓州北境，作是书以答之。字允元。“”音迪。

伏蒙示文武顺圣乐辞¹、天保乐诗²、读蔡琰胡笳辞诗³、移族从并与京兆书⁴，自幕府至邓之北境凡五百余里，自庚子至甲辰凡五日⁵，手披目视，口咏其言，心惟其义，且恐且惧，忽若有亡，不知鞍马之勤，道途之远也！

¹唐德宗以后，方镇多制乐舞以献，献顺圣乐曲，其曲将半，行缀皆伏，一人舞于中，又令女妓为佾舞，雄健壮妙，号为文武顺圣乐。

²“保”，或作“宝”。

³后汉：蔡琰字文姬，中郎将邕之女，兴平中没于南匈奴十二年。“笳”，音茄。胡人卷芦叶吹之也。

⁴“移族从”以下八字，阁、杭本如此云。世雄朔 易，时移群从占数为京兆人，以书修敬于京兆尹李实，刘梦得集有代李尹答书可考。诸本或以“从并”为“徙并”，非也。今按刘集代实答第二书也。其曰“移族从”者，与京兆书外，别有移群从书。“移”非“移居”之移，乃“移文”之移。盖始去其旧乡，故移书以晓其宗族群从也。

⁵“庚”上，或无“自”字。

夫涧谷之水，深不过咫尺，丘垤之山，高不能逾寻丈，人则狎而玩之¹；及至临泰山之悬崖，窥巨海之惊澜，莫不战掉悼栗，眩惑而自失²：所观变于前，所守易于内，亦其理宜也。阁下负超卓之奇材，蓄雄刚之俊德，浑然天成，无有畔岸，而又贵穷乎公相，威动乎区极³，天子之毗，诸侯之师；故其文章言语与事相侔，惮赫若雷霆⁴，浩汗若河汉，正声谐韶 濩，劲气沮金石，丰而不余一言，约而不失一辞，其事信，其理切：孔子之言曰⁵：“有德者必有言。”信乎其有德⁶且有言也！扬子云曰⁷“商书灏灏尔，周书噩噩尔”，信乎其能灏灏而且噩噩也⁸！

¹“人则”，或作“则人”。

²“悼”，或作“悸”，或作“惶”，或作“惮”。说文：“悼，惧也。陈 楚谓惧曰悼。”陆士衡表：“五情震悼。”

³“区”，或作“枢”。

⁴“惮赫”，或作“变化”，阁、蜀、录、粹皆作“赫”，字小讹也。“惮”，丹末切，与“怛”同。庄子：“声侔鬼神，惮赫千里。”

⁵或无“之言”字。

⁶一有“而”字。

⁷“云”下，或有“言”字。

⁸“灏”，胡老切。

昔者齐君行而失道，管子请释老马而随之¹；樊迟请学稼，孔子使问之老农²。夫马之智不贤于夷吾，农之能不圣于尼父，然且云尔者³，圣贤之能多，农马之知专故也。今愈虽愚且贱，其从事于文，实专且久；则其赞王公之能，而称大君子之美，不为僭越也。伏惟详察。愈恐惧再拜。

¹“随”上，或无“而”字。管仲、隰朋从威公伐孤竹，迷惑失道。管仲曰：“老马之智可用也。”乃放老马而随之，遂得道。见韩非子。

²论语樊迟请学稼，孔子曰：吾不如老农。

³“然”下，或有“则”字，非是。





上郑尚书相公启





郑余庆，字居业，元和三年以检校兵部尚书兼东都留守，公时为都官员外郎，分司东都。

愈启：伏蒙仁恩，猥赐示问¹，感戴战悚²，若无所容措；然尚有厥诚须尽露于左右者，敢避其烦黩，怀不满之意于受恩之地哉³！

¹“猥”，或作“俯”。方无。今按：言“猥”，若“俯”者；事上之礼，无者非是。

²“悚”，或作“栗”。

³或无“厥诚”字。“黩”，或作“渎”，字通用；或作“默”，则讹矣。又连下句读之，其误益甚。

愈幸甚，三得为属吏¹，朝夕不离门下，出入五年²。窃自计较³，受与报不宜在门下诸从事后；故事有当言，未尝敢不言，有不便于己⁴，辄吐私情，阁下所宜怜也。

¹元和元年九月，余庆为国子祭酒，公为博士。十一月，余庆为河南尹，公分司东都，至是余庆为留守，公为都官员外郎。

²方从杭、蜀本无“入”字。今按：“出入”，汉人语多有之，公作襄阳卢丞志亦云：“出入十年。”方误矣。

³“较”，或作“校”。

⁴阁无“于”字，非是。

分司郎官职事惟祠部为烦且重。愈独判二年，日与宦者为敌，相伺候罪过，恶言詈辞，狼借公牒，不敢为耻，实虑陷祸。故前者怀状乞与诸郎官更判，意虽甚专，事似率尔，言语精神，不能自明，不蒙察允，遽以惭归，俛日日¹，遂逾累旬，私图其宜，敢以病告。鸤鸠平均，歌于国风²；从事独贤，雅以怨刺³：伏惟俯加怜察⁴。幸甚，幸甚！愈再拜。

¹“”，音泯。

²诗 曹风 鸤鸠序：“刺不壹也。在位无君子，用心之不壹也。”

³诗 小雅 北山序：“刺幽王也。役使不均，己劳于从事，而不得养其父母焉。”

⁴阁无“俯”字，录无“俯”、“察”二字，“俯”或作“特”。今按：得失之意，已论于篇首矣。





上留守郑相公启





元和五年冬，改河南令，以军人事辨于留守郑公，其言剀切，其退甚轻，信乎史所谓笃道君子也。〔补注〕曾国藩曰：凡为文必视乎其行，能弃官如屣，而后气壮，而后文无沮词。

愈启：愈为相公官属五年，辱知辱爱。伏念曾无丝毫事为报答效¹，日夜思虑谋画，以为事大君子当以道，不宜苟且求容悦；故于事未尝敢疑惑，宜行则行，宜止则止²，受容受察³，不复进谢，自以为如此真得事大君子之道⁴。今虽蒙沙汰为县，固犹在相公治下，未同去离门墙为故吏，为形迹嫌疑改前所为以自疏外于大君子⁵，固当不待烦说于左右而后察也。

¹或无“伏”字。

²“止”，方并作“尔”。按：对上句“行”字义，当作“止”。方本无理，不词，今改从众。

³阁、杭本无“受容”字，非是。

⁴或无“之”字。

⁵“外”下，或无“于”字，非是。

人有告人辱骂其妹与妻，为其长者得不追而问之乎？追而不至，为其长者得不怒而杖之乎？坐军营操兵守御、为留守出入前后驱从者，此真为军人矣；坐坊市卖饼又称军人，则谁非军人也！愚以为此必奸人以钱财赂将吏，盗相公文牒，窃注名姓于军籍中，以陵驾府县¹：此固相公所欲去，奉法吏所当嫉，虽捕系杖之未过也²。

¹“陵驾”字，见选沈休文论。

²“嫉”下，或有“矣”字。“未”上，或无“之”字，非是。“未”下，或有“至”字，或作“不至过”。

昨闻相公追捕所告受辱骂者，愚以为大君子为政当有权变；始似小异，要归于正耳。军吏纷纷入见告屈，为其长者¹，安得不小致为之之意乎？未敢以此仰疑大君子。及见诸从事说，则与小人所望信者少似乖戾；虽然，岂敢生疑于万一？必诸从事与诸将吏未能去朋党心，盖覆黤黮²，不以真情状白露左右；小人受私恩良久³，安敢闭蓄以为私恨，不一二陈道！伏惟相公怜察。幸甚，幸甚！

¹“长”下，或无“者”字，非是。

²“黤黮”，甚黑也。刘伶客至诗：黤黮元夜阴。“黤”，乌敢切；“黮”，徒敢切。

³“受私”，或作“私受”。今按：“私受”非是，然此七字为句，语亦太烦，又下语便有“私恨”字，不应重复如此，疑此“私”字是衍文也。

愈无适时才用，渐不喜为吏，得一事为名可自罢去，不啻如弃涕唾，无一分顾借心¹；顾失大君子纤芥意如丘山重；守官去官，惟今日指挥。愈惶惧再拜。

¹阁本“名”字在“罢”字下，而“名”字下更有一“罢”字。杭本无“名”字，“可自”作“自可”，亦无下“罢”字。一本或作“可自罢乃罢去”。今按：此句诸本皆不可读，但别本作“得一事为名，可自罢去”，比阁本只移一“名”字，去一“罢”字；比杭本但增一“名”字，倒一“自”字；而文义通畅，略无凝滞，今从之。又按：此二书误字尤多，而阁、杭、蜀本又为特甚，不知何故如此。大抵公于朝廷或抵上官论时事及职事，则皆如公状之体，不用古文奇语，此二篇亦其类也。窃意读者厌其无奇而辄改之，故其多误至此云。





第三卷 书





上宰相书





李肇国史补云：“进士得第谓之前进士。”公贞元元年登第，后又试博学宏词于礼部，又黜于中书，此贞元十一年，所以上宰相书求仕，凡三上，不报。是年五月东归。〔补注〕黄震曰：答冯宿书言：“在京城不一至贵人之门，人之所趍，仆之所傲。”与卫中行书：“所入比前百倍，吾饮食衣服亦有异乎？其所不忘于仕进者，亦将小行乎其志耳。”由是观之，公之三上宰相书，岂阶权势求富贵哉？宰相人材所进，磊落明白以告之，公之本心如青天白日；后世旁蹊曲径，而阴求阳辞，妄意廉退之名，真墦间乞祭之徒耳。李光地曰：此篇援古陈义，宽然有余。何焯曰：须具绝大心胸读之，此中真有海涵地负之势。沈钦韩曰：容斋随笔 云：咸通中，卢子期著初举子一卷云：“吏部给春关牒，便称前乡贡进士。”按国史补云：“近年及第未过关试，皆称新及第进士。”包世臣曰：虽少作，而精心撰结，气盛言宜，子政无以远过。

正月二十七日，前乡贡进士韩愈谨伏光范门下，再拜献书相公阁下¹：

¹“书”下，或有“于”字，时宰相赵憬、贾耽、卢迈也。〔补注〕沈钦韩曰六典：宣政殿前西廊曰月华门，门西中书省，西南北街。南直昭庆门，出光范门。按光范门在宣政殿西南，通中书省。

诗之序曰：“菁菁者莪，乐育材也。君子能长育人材，则天下喜乐之矣。”¹其诗曰：“菁菁者莪，在彼中阿；既见君子，乐且有仪。”说者曰：“菁菁”者，盛也；“莪”，微草也；“阿”，大陵也！言君子之长育人材，若大陵之长育微草，能使之菁菁然盛也。“既见君子，乐且有仪”云者，天下美之之辞也。其三章曰：“既见君子，锡我百朋。”说者曰，“百朋”，多之之辞也，言君子既长育人材，又当爵命之，赐之厚禄以宠贵之云尔²。其卒章曰：“泛泛杨舟，载沉载浮，既见君子，我心则休。”说者曰，“载”，载也³；“沉浮”者，物也；言君子之于人才，无所不取，若舟之于物，浮沉皆载之云尔⁴。“既见君子，我心则休”云者，言若此则天下之心美之也⁵。君子之于人也，既长育之，又当爵命宠贵之，而于其才无所遗焉⁶。孟子曰：“君子有三乐，王天下不与存焉。”其一曰：“乐得天下之英才而教育之。”此皆圣人贤士之所极言至论。古今之所宜法者也；然则孰能长育天下之人材，将非吾君与吾相乎？孰能教育天下之英材，将非吾君与吾相乎⁷？幸今天下无事，小大之官各守其职⁸，钱谷甲兵之问不至于庙堂；论道经邦之暇，舍此宜无大者焉。

¹“矣”，或作“也”。

²“赐之”：“赐”，或作“锡”；“之”，或作“以”。

³“载”，载也，或作“载者，载也”；或作“载者，舟也”；或作“载，舟也”。

⁴〔补注〕沈钦韩曰：按“载”之训，“则”也。郑于此云：“沉物亦载，浮物亦载。”此用郑义。

⁵“心”上，或无“之”字。

⁶邵氏闻见录云：退之于文，不全用诗书之言，如田弘正先庙碑曰：“鲁僖公能遵其祖伯禽之烈，周天子实命其史臣克作为之诗，使声于庙。”其用诗之法如此。上宰相书解释菁菁者莪二百余字，盖少作也云云。

⁷然则下或无“孰能”至“相乎”十七字，欧本云：存此则与后相应，然亦无“孰”、“长”、“人”三字，则非是。

⁸“职”，或作所。

今有人生二十八年矣¹，名不著于农工商贾之版。其业则读书著文歌颂尧 舜之道，鸡鸣而起，孜孜焉亦不为利；其所读皆圣人之书，杨 墨释老之学无所入于其心；其所著皆约六经之旨而成文，抑邪与正，辨时俗之所惑²。居穷守约³，亦时有感激怨怼奇怪之辞⁴，以求知于天下；亦不悖于教化，妖淫谀佞诪张之说⁵，无所出于其中：四举于礼部乃一得，三选于吏部卒无成；九品之位其可望，一亩之宫其可怀⁶。遑遑乎四海无所归；恤恤乎饥不得食⁷，寒不得衣；滨于死而益固，得其所者争笑之；忽将弃其旧而新是图，求老农老圃而为师。悼本志之变化，中夜涕泗交颐。虽不足当诗人孟子之谓⁸，抑长育之使成材，其亦可矣；教育之使成才，其亦可矣⁹！

¹退之以大历三年戊申生，至贞元十一年乙亥，二十八年也。

²“与”，或作“兴”。

³或无“守”字。

⁴“怼”，音队。

⁵“诪”，音辀。

⁶“宫”，或作“宅”。方云“一亩之宫”，本儒行语，公苗蕃志“无宫以归”，今本亦误。今按：二字无大利害，公用儒行语亦或有之，然谓其专用“宫”字而不得更用“宅”字，则固矣。

⁷“恤恤乎”，左昭十二年之文。“恤恤”，忧貌。

⁸“子之”下，或有“所”字。

⁹〔补注〕方苞曰：散体文用韵，周 秦间诸子时有之。惟退之笔力朴健，不觉其佻，后人不能学，亦不必学。

抑又闻古之君子相其君也¹，一夫不获其所，若己推而内之沟中；今有人生七年而学圣人之道以修其身，积二十年²，不得已一朝而毁之，是亦不获其所矣！伏念今有仁人在上位，若不往告之而遂行，是果于自弃而不以古之君子之道待吾相也，其可乎？宁往告焉，若不得志，则命也³，其亦行矣！

¹“之”字，或在“君子”下，或“子”下别有“之”字。

²“十”下，或有“一”字。

³“志”上，或有“其”字。今疑“志”字衍。

洪范曰：“凡厥庶民，有猷、有为、有守，汝则念之，不协于极，不罹于咎¹，皇则受之，而康而色。曰予攸好德，汝则锡之福。”是皆与善之辞也。抑又闻古之人有自进者，而君子不逆之矣²，曰“予攸好德，汝则锡之福”之谓也；抑又闻上之设官制禄，必求其人而授之者，非苟慕其才而富贵其身也³，盖将用其能理不能，用其明理不明者耳；下之修己立诚必求其位而居之者，非苟没于利而荣于名也⁴，盖将推己之所余以济其不足者耳⁵。然则上之于求人，下之于求位，交相求而一其致焉耳⁶。苟以是而为心，则上之道不必难其下，下之道不必难其上：可举而举焉，不必让其自举也⁷；可进而进焉，不必廉于自进也⁸。

¹二“不”字，或并作“弗”。

²“君”上，或无“而”字。〔补注〕吴汝纶曰：此“抑又闻”字，与他人文所用乃不同。

³或无“贵”字。

⁴“没”，或作“役”。国语：“重耳不没于利。”注：“没，贪也。”

⁵〔补注〕何焯曰：将往告一面义理说得光明俊伟，惟公可以无惭此言。吴汝纶曰：韩公此义，持之终其身不变，屡见于文词，乃其闳识奇志所激发，非苟贪仕进者比。占小儒，务以廉退为名高，乌足与论此道哉！

⁶“一其致”，或作“其致一”。

⁷“让”下，或有“于”字。〔补注〕何焯曰：“让”，责让也。

⁸“于”下，或有“其”字。

抑又闻上之化下¹，得其道，则劝赏不必遍加乎天下而天下从焉²，因人之所欲为而遂推之之谓也³。今天下不由吏部而仕进者几希矣⁴，主上感伤山林之士有逸遗者，屡诏内外之臣旁求于四海⁵。而其至者盖阙焉，岂其无人乎哉？亦见国家不以非常之道礼之而不来耳⁶。彼之处隐就闲者亦人耳，其耳目鼻口之所欲、其心之所乐、其体之所安、岂有异于人乎哉？今所以恶衣食，穷体肤，麋鹿之与处，猨狖之与居⁷，固自以其身不能与时从顺俯仰⁸，故甘心自绝而不悔焉⁹。而方闻国家之仕进者¹⁰，必举于州县，然后升于礼部吏部，试之以绣绘雕琢之文，考之以声势之逆顺、章句之短长，中其程式者，然后得从下士之列¹¹；虽有化俗之方、安边之画，不繇是而稍进，万不有一得焉¹²：彼惟恐入山之不深，入林之不密¹³，其影响昧昧，惟恐闻于人也。今若闻有以书进宰相而求仕者，而宰相不辱焉，而荐之天子，而爵命之，而布其书于四方¹⁴，枯槁沉溺魁闳宽通之士，必且洋洋焉动其心，峨峨焉缨其冠，于于焉而来矣¹⁵。此所谓劝赏不必遍加乎天下而天下从焉者也，因人之所欲为而遂推之之谓者也。

¹或无“之”字。

²“则”，或作“其”。疑当并有“则”、“其”字。

³“也”，或作“矣”。

⁴〔补注〕张裕钊曰：自此至段末，一气驱遣，自不可及。

⁵“求”下，或有“儒雅”字，“雅”亦或作“士”。

⁶“家”下，或有“之”字。

⁷“狖”，音柚。

⁸“从”，方作“俗”。今按：与冯宿书云“委曲从顺，向风承意”，则诸本作“从顺”者，固韩公常用之语也。方本语意拙涩，非是。

⁹〔补注〕吴汝纶曰：横恣奇肆。

¹⁰“闻”下，或有“今”字。

¹¹〔补注〕沈钦韩曰：六典“吏部考功员外郎试杂文两道，时务五条”；然开元以后，进士试移于礼部，吏部所试者，书判耳。

¹²“进”下，或有“者”字。

¹³“惟恐”，或作“之恐”或无此二字。

¹⁴“进”，或作“上”。“而宰”、“而爵”，或并无“而”字，而复出“天子”二字。或无“于”字。

¹⁵〔补注〕沈钦韩曰：文王世子注：“于”读为迂，迂犹广也，大也。

伏惟览诗 书 孟子之所指，念育才锡福之所以；考古之君子相其君之道，而忘自进自举之罪；思设官制禄之故，以诱致山林逸遗之士：庶天下之行道者知所归焉¹。

¹“归”上，或有“依”字。〔补注〕方苞曰：总收始于刘子政，惟退之尚能运掉如意，后人更仿效、便成习套。

小子不敢自幸，其尝所著文，辄采其可者若干首，录在异卷，冀辱赐观焉¹。干黩尊严，伏地待罪。愈再拜。

¹或无“敢”字。或无“冀”字。“冀辱”，或作“伏垂”。





后十九日复上书





张子韶曰：退之平生木强人，而为饥寒所迫，累数千言求官于宰相，亦可怪也。至第二书，乃复自比为盗贼管库，且云“大其声而疾呼矣”，略不知耻。何哉？岂作文者其文当如是，其心未必然邪？〔补注〕何焯曰：文势如奔湍激箭，所谓情隘辞戚也。与前书气貌迥异，故是神奇。

二月十六日前乡贡进士韩愈谨再拜言相公阁下：

向上书及所著文后，待命凡十有九日，不得命，恐惧不敢逃遁，不知所为¹；乃复敢自纳于不测之诛，以求毕其说而请命于左右。

¹或无“逃”字。

愈闻之：蹈水火者之求免于人也，不惟其父兄子弟之慈爱然后呼而望之也；将有介于其侧者，虽其所憎怨、苟不至乎欲其死者，则将大其声疾呼而望其仁之也¹。彼介于其侧者，闻其声而见其事，不惟其父兄子弟之慈爱然后往而全之也；虽有所憎怨，苟不至乎欲其死者，则将狂奔尽气、濡手足、焦毛发救之而不辞也。若是者何哉？其势诚急，而其情诚可悲也。愈之强学力行有年矣，愚不惟道之险夷²，行且不息，以蹈于穷饿之水火，其既危且亟矣，大其声而疾呼矣，阁下其亦闻而见之矣³，其将往而全之欤？抑将安而不救欤⁴？有来言于阁下者曰：有观溺于水而爇于火者，有可救之道而终莫之救也，阁下且以为仁人乎哉？不然，若愈者，亦君子之所宜动心者也。

¹“仁”，或作“人”，而“之”下有“救”字；或作“人”，而下无“之”字。今按：此若作“人之救”，则正与下句“全”字为对，而下文再叠其语，亦以二字相对，但觉其语差凡，故今且从方本。

²“愚”上，或有“其”字；而“愚”下，有“也”字。“也”，又或作“甚”，或有“其”字，而无“也”、“甚”二字。

³“矣”，或作“欤”。

⁴“不”下，或有“之”字。

或谓愈¹：子言则然矣，宰相则知子矣，如时不可何？愈窃谓之不知言者。诚其材能不足当吾贤相之举耳²；若所谓时者，固在上位者之为耳，非天之所为也³。前五六年时，宰相荐闻尚有自布衣蒙抽擢者⁴，与今岂异时哉？且今节度观察使及防御营田诸小使等，尚得自举判官，无间于已仕未仕者⁵，况在宰相，吾君所尊敬者，而曰不可乎？

¹“愈”下，或有“曰”字。

²“材”，或作“才”。“能不”，或作“不能”，而无“足”字。“相”上，或无“贤”字。

³或无“之”字，又无“也”字，或并无“之耳非也”四字。“之”、“为”、“耳”三字，或作“为之耳”。皆非是。

⁴〔补注〕沈钦韩曰：李泌荐阳城是也。

⁵或无“使及”二字，非是。“间”，或作“闻”，或作“问”。〔补注〕沈钦韩曰：会要天宝十四载，诸州置防御使；通鉴云：当贼冲者置之。唐志：唐开军府，以捍要冲，因隙地置营田。姜师度传：神龙初，为河北支度营田使。按自玄宗以后，营田之职多并于当道节度及当州刺史，单居此职者鲜矣。

古之进人者，或取于盗¹，或举于管库²；今布衣虽贱，犹足以方于此。情隘辞戚，不知所裁，亦惟少垂怜焉³。愈再拜。

¹礼记 杂记曰：管仲遇盗取二人焉，上以为公臣。曰：“其所与游辟也，可人也。”

²礼记 檀弓曰：赵文子所举于晋国管库之士，七十有余家。

³“怜”下，或有“察”字。





后廿九日复上书





〔补注〕吴汝纶曰：此篇倔强益甚。

三月十六日，前乡贡进士韩愈谨再拜言相公阁下：

愈闻周公之为辅相，其急于见贤也，方一食三吐其哺，方一沐三捉其发¹。当是时，天下之贤才皆已举用，奸邪谗佞欺负之徒皆已除去²；四海皆已无虞；九夷八蛮之在荒服之外者，皆已宾贡³；天灾时变、昆虫草木之妖，皆已销息；天下之所谓礼乐刑政教化之具，皆已修理；风俗皆已敦厚；动植之物、风雨霜露之所沾被者，皆已得宜；休征嘉瑞、麟凤龟龙之属，皆已备至：而周公以圣人之才，凭叔父之亲，其所辅理承化之功又尽章章如是，其所求进见之士岂复有贤于周公者哉⁴？不惟不贤于周公而已，岂复有贤于时百执事者哉？岂复有所计议能补于周公之化者哉？然而周公求之如此其急，惟恐耳目有所不闻见，思虑有所未及，以负成王托周公之意，不得于天下之心⁵。如周公之心，设使其时辅理承化之功未尽章章如是，而非圣人之才，而无叔父之亲，则将不暇食与沐矣；岂特吐哺捉发为勤而止哉！维其如是，故于今颂成王之德而称周公之功不衰⁶。

¹“其急”，或无“其”字。“捉”，或作“握”。事见史记。“辅相”下，或有“也”字。

²“奸”下，或有“人”字，无“欺”字，非是。

³“之在”，或无“之”字。

⁴〔补注〕何焯曰：自此一路顿跌而下，如怒涛出峡。

⁵“托周公”，疑此“周公”字当是“国”字；“意”下，或有“以”字。

⁶〔补注〕何焯曰：至此气愈足，势愈重，无此一勒，文势便有剽而不留之患。

今阁下为辅相亦近耳¹，天下之贤才岂尽举用？奸邪谗佞欺负之徒岂尽除去²？四海岂尽无虞？九夷八蛮之在荒服之外者，岂尽宾贡？天灾时变，昆虫草木之妖，岂尽销息？天下之所谓礼乐刑政教化之具，岂尽修理？风俗岂尽敦厚？动植之物、风雨霜露之所沾被者，岂尽得宜？休征嘉瑞、麟凤龟龙之属，岂尽备至？其所求进见之士，虽不足以希望盛德，至比于百执事³，岂尽出其下哉？其所称说，岂尽无所补哉？今虽不能如周公吐哺捉发，亦宜引而进之，察其所以而去就之，不宜默默而已也。愈之待命四十余日矣⁴，书再上，而志不得通；足三及门，而阍人辞焉：惟其昏愚不知逃遁，故复有周公之说焉。阁下其亦察之⁵！

¹〔补注〕陈景云曰：霍光传：上曰：“将军之广明，都郎属耳。”师古注：“属耳，近耳也。”赵憬、贾耽、卢迈俱于贞元九年五月入相，距公上书时，已涉三载；而云然者，盖较周公辅相七年，犹为近耳。

²或无“佞欺”字。

³“至比”，或作“如比”。

⁴“余日”，或作“日余”。

⁵或无此六字。

古之士三月不仕则相吊，故出疆必载质，然所以重于自进者：以其于周不可，则去之鲁；于鲁不可，则去之齐；于齐不可，则去之宋之郑之秦之楚也¹。今天下一君，四海一国，舍乎此则夷狄矣，去父母之邦矣；故士之行道者²不得于朝，则山林而已矣³。山林者，士之所独善自养而不忧天下者之所能安也；如有忧天下之心，则不能矣：故愈每自进而不知愧焉；书亟上，足数及门，而不知止焉⁴。宁独如此而已？惴惴焉惟不得出大贤之门下是惧⁵，亦惟少垂察焉。渎冒威尊，惶恐无已⁶。愈再拜。

¹“之鲁”、“之齐”之下，或并有“于”字。“则去之宋”，或无“则”字。〔补注〕曾国藩曰：鲁同姓，礼义之邦，故次周后；齐大国，次之；宋、郑小国，次之；秦、楚戎蛮，又次之：非率尔泛指也。

²“道”下，一有“也”字。

³〔补注〕何焯曰：第二书“恐惧不敢逃遁”与前“昏愚不知逃遁”，皆指山林言之。

⁴“数”，音朔。

⁵“不得”上，或有“恐”字。

⁶“威尊”，或作“尊威”。“无已”，或作“无文”，非是。





答侯继书





继与公同贞元八年进士第。公时以宏词三试于吏部，不售，故云“又为考官所辱”，此贞元十一年上宰相书之前也。〔补注〕茅坤曰：澹宕自奇。

裴子自城来，得足下一书；明日，又于崔大处¹，得足下陕州所留书：玩而复之，不能自休。寻知足下不得留，仆又为考官所辱²，欲致一书开足下³，并自舒其所怀，含意连辞，将发复已⁴，卒不能成就其说。及得足下二书，凡仆之所欲进于左右者，足下皆以自得之⁵，仆虽欲重累其辞，谅无居足下之意外者，故绝意不为⁶。行自念方当远去，潜深伏隩，与时世不相闻⁷，虽足下之思我，无所窥寻其声光：故不得不有书为别，非复有所感发也。

¹“崔大”，名群，字敦诗。

²“官”，一作“功”。

³“开”，或作“闻”。

⁴〔补注〕曾国藩曰：“含意”，辞不能申其意也；“连辞”，欲陈此说，复牵彼义，裁度不能遽当也：凡文家经营为文之时，有此二难。

⁵或无“以”字。今按：“以”、“已”通，晋 宋人书帖多用“以”字。

⁶“虽欲”，或作“虽复”，或无“之意”二字。

⁷“行”，或作“亦”。“当”，或作“将”。“隩”，或作“奥”。或无“世”字。今按：“行”，疑当作“复”。

仆少好学问，自五经之外，百氏之书，未有闻而不求、得而不观者；然其所志惟在其意义所归。至于礼乐之名数，阴阳土地星辰方药之书¹，未尝一得其门户；虽今之仕进者不要此道，然古之人未有不通此而能为大贤君子者²。仆虽庸愚，每读书，辄用自愧。今幸不为时所用，无朝夕役役之劳，将试学焉。力不足而后止，犹将愈于汲汲于时俗之所争³，既不得而怨天尤人者：此吾今之志也⁴。惧足下以吾退归，因谓我不复能自强不息⁵，故因书奉晓；冀足下知吾之退未始不为进，而众人之进未始不为退也⁶。

¹或无“方药”二字。

²“子”下，或有“事”字。“者”下，或有“也”字。〔补注〕曾国藩曰：所陈数事，皆专家之学，卤莽者多弃置不讲。观公此书，然后知儒者须通晓各门，乃可语道，孔氏所谓“博学于文”，亦此义也。

³“争”，一作“事”。

⁴此句或无“今”字。〔补注〕曾国藩曰：凡人于右数事，皆未试而称力不足者，所谓画也。

⁵或无“我”字。

⁶或无两“之”字。

既货马，即求船东下，二事皆不过后月十日；有相问者，为我谢焉¹。

¹“月十日”，或只作“旬”字。或无“我”字。此下或有“愈再拜”字。





答崔立之书





立之字斯立，贞元四年进士。唐进士礼部既登第后，吏部试之，中其程度，然后命之官。公贞元八年第进士，至是三试吏部不售，斯立以书勉之，而公以书答之也。〔补注〕曾国藩曰：韩公命世之英，自位不在文中所称五子下，其试于吏部礼部，盖深用为耻。立之乃以献玉再进相勖，所谓“鹪鹩已翔乎寥廓，而罗犹倚夫薮泽”也。文前半述已隐忍就试之由，中段鸣其悲愤，后幅写其怀抱，视世绝卑，自负绝大，极用意之作。张裕钊曰：此文及与孟尚书 柳中丞诸书，皆是直抒胸臆，信笔写出，自然郁勃雄劲，真气动人。作家所以不磨灭者，实在于此。

斯立足下：仆见险不能止，动不得时，颠顿狼狈，失其所操持，困不知变，以至辱于再三：君子小人之所悯笑¹，天下之所背而驰者也²。足下犹复以为可教，贬损道德，乃至手笔以问之，扳援古昔³，辞义高远，且进且劝，足下之于故旧之道得矣⁴。虽仆亦固望于吾子，不敢望于他人者耳；然尚有似不相晓者。非故欲发余乎？不然，何子之不以丈夫期我也⁵！不能默默，聊复自明⁶。

¹〔补注〕曾国藩曰：此言人人悯笑，无分君子小人也。

²或无“也”字。

³“扳”，音“攀”。“援”，于元切。

⁴“之于”上，或无“之”字。“得”下，或有“之”字。

⁵或无“之”字。

⁶“自明”，或作“明白”。

仆始年十六七时，未知人事，读圣人之书，以为人之仕者皆为人耳，非有利乎己也。及年二十时，苦家贫，衣食不足，谋于所亲，然后知仕之不唯为人耳¹。及来京师，见有举进士者，人多贵之，仆诚乐之，就求其术，或出礼部所试赋诗策等以相示²，仆以为可无学而能，因诣州县求举。有司者好恶出于其心³，四举而后有成，亦未即得仕。闻吏部有以博学宏辞选者，人尤谓之才，且得美仕，就求其术，或出所试文章，亦礼部之类，私怪其故，然犹乐其名，因又诣州府求举，凡二试于吏部，一既得之，而又黜于中书，虽不得仕，人或谓之能焉。退自取所试读之，乃类于俳优者之辞⁴，颜忸怩而心不宁者数月⁵；既已为之，则欲有所成就⁶，书所谓耻过作非者也。因复求举，亦无幸焉，乃复自疑，以为所试与得之者不同其程度；及得观之，余亦无甚愧焉。夫所谓博学者，岂今之所谓者乎？夫所谓宏辞者，岂今之所谓者乎？诚使古之豪杰之士若屈原 孟轲 司马迁 相如 扬雄之徒进于是选，必知其怀惭乃不自进而已耳⁷；设使与夫今之善进取者竞于蒙昧之中⁸，仆必知其辱焉。然彼五子者，且使生于今之世⁹，其道虽不显于天下，其自负何如哉！肯与夫斗筲者决得失于一夫之目而为之忧乐哉¹⁰！故凡仆之汲汲于进者，其小得盖欲以具裘葛、养穷孤¹¹，其大得盖欲以同吾之所乐于人耳；其他可否自计已熟，诚不待人而后知。今足下乃复比之献玉者，以为必俟工人之剖¹²，然后见知于天下，虽两刖足不为病¹³，且无使勍者再克¹⁴；诚足下相勉之意厚也，然仕进者岂舍此而无门哉？足下谓我必待是而后进者，尤非相悉之辞也¹⁵。仆之玉固未尝献，而足固未尝刖，足下无为为我戚戚也¹⁶。

¹〔补注〕何焯曰：“为人”，致君泽民也。

²“赋诗”，或作“诗赋”。

³“司”下，或无“者”字。

⁴“退”下，或有“因”字。“类于”，或作“类乎”。

⁵“忸”，音衄；“怩”，女夷切。

⁶“所成”，或无此二字，或无“所”字。

⁷或无“相如”二字。〔补注〕曾国藩曰：怀惭之极，至于自甘终不进取而后已。

⁸或无“进”、“者”二字。

⁹“五”，或作“数”。“生”，或作“出”。

¹⁰〔补注〕曾国藩曰：博学宏辞，美称也。惟公足以当之，而顾不能中选；甚羞与今世之中选者比伦，而又不能不隐忍与之同试；甚愿与屈、孟五子同志，而又不能效其不与斗筲者决得失；心所耻而行不能从，己所耻而人不能谅，层层感愤，迸露纸上。张裕钊曰：“自负”句已透下一段意，所谓文字脉络。又曰数层顿挫，跌出段末一句，笔力绝劲，与孟简书中段同。

¹¹“具”，或作“完”。“穷孤”，或作“孤穷”。

¹²“工人”，或作“良工”。

¹³卞和献玉刖足事，见韩非子。“刖足”下，或有“而”字。

¹⁴或作“刖”，下同。“勍”，渠京切。

¹⁵“后进”，或作“后振”；“尤非”，或作“非尤”，非是。

¹⁶或无“足下”字；或无复出“为”字；或并无二“为”字：非是。

方今天下风俗尚有未及于古者，边境尚有被甲执兵者¹，主上不得怡而宰相以为忧。仆虽不贤，亦且潜究其得失²，致之乎吾相，荐之乎吾君，上希卿大夫之位，下犹取一障而乘之³；若都不可得，犹将耕于宽闲之野，钓于寂寞之滨，求国家之遗事，考贤人哲士之终始⁴，作唐之一经，垂之于无穷，诛奸谀于既死，发潜德之幽光：二者将必有一可⁵。足下以为仆之玉凡几献，而足凡几刖也；又所谓勍者果谁哉？再克之刑信如何也⁶？士固信于知己，微足下无以发吾之狂言⁷。愈再拜。

¹“境”，或作“地”，或无“境”字。

²或无“其”字。

³见西汉：武帝时，匈奴求和亲，博士狄山语。

⁴“终”上，或有“所”字。

⁵〔补注〕曾国藩曰：极自负语，公盖奴视一世人。张裕钊曰：此段纯以雄直之气行之，而曲折及控勒处要自遒劲。

⁶“刑”，或作“形”。

⁷“信”，或作“伸”。“吾”下，或无“之”字。





答李翊书





“翊”，或作“翱”，非也。贞元十八年，陆 傪佐主司权德舆于礼部，公以李翊荐于傪，用是其年登第。此书其十七年所作欤？吕居仁云：退之此书最见其为文养气妙处。〔补注〕姚鼐曰：此文学庄子。张裕钊曰：学庄子而得其沉着精刻者，惟退之此书而已。又曰：此书自道所得，字字从精心撰出，故自绝伦。

六月二十六日¹愈白：李生足下：生之书辞甚高，而其问何下而恭也²！能如是，谁不欲告生以其道。道德之归也有日矣，况其外之文乎³？抑愈所谓望孔子之门墙而不入于其宫者，焉足以知是且非邪⁴？虽然，不可不为生言之。

¹或无此六字。

²“而恭”，或作“之恭”，非是。

³“外”，或作“余”，非是。

⁴“者”下，或有“也”字。“焉”，或作“乌”。

生所谓立言者是也¹；生所为者与所期者甚似而几矣。抑不知生之志蕲胜于人而取于人邪²？将蕲至于古之立言者邪？蕲胜于人而取于人，则固胜于人而可取于人矣；将蕲至于古之立言者³，则无望其速成，无诱于势利，养其根而俟其实，加其膏而希其光。根之茂者其实遂，膏之沃者其光晔；仁义之人，其言蔼如也⁴。

¹或无“者”字。

²“取于人”，或无“于”字，下一语同。

³“者”下，或有“邪”字，非是。

⁴〔补注〕刘熙载曰：“仁义之人，其言蔼如。”老泉以孟 韩为温醇，意盖隐合。曾国藩曰：以上徐徐引入而教之务实之学。

抑又有难者：愈之所为，不自知其至犹未也，虽然，学之二十余年矣¹。始者非三代两汉之书不敢观²，非圣人之志不敢存，处若忘，行若遗，俨乎其若思，茫乎其若迷。当其取于心而注于手也，惟陈言之务去，戛戛乎其难哉。其观于人³，不知其非笑之为非笑也。如是者亦有年⁴，犹不改，然后识古书之正伪，与虽正而不至焉者，昭昭然白黑分矣⁵，而务去之，乃徐有得也。当其取于心而注于手也，汩汩然来矣⁶。其观于人也，笑之则以为喜，誉之则以为忧，以其犹有人之说者存也⁷。如是者亦有年，然后浩乎其沛然矣。吾又惧其杂也，迎而距之，平心而察之，其皆醇也，然後肆焉⁸。虽然，不可以不养也。行之乎仁义之途，游之乎诗 书之源，无迷其途，无绝其源⁹，终吾身而已矣¹⁰。

¹“余年”，或作“年余”。

²“两”，或作“秦”。

³“人”下，或有“也”字。

⁴〔补注〕张裕钊曰：逐处刻意摹绘。又曰：所谓高足阔步，迈往不屑之概，于此等处可见。

⁵〔补注〕曾国藩曰：以上始事之艰难。

⁶“汩”，音聿。〔补注〕姚范曰：“汩”，唐韵读骨，近之。

⁷二“则”字下，或并有“心”字。

⁸“後”，或作“后”。〔补注〕张裕钊曰：笔阵奇恣，而巧构形似，精妙入微，与庄子 养生主篇绝相似。曾国藩曰：以上始事之充沛。

⁹“绝”，或作“府”；“无绝其源”，亦作“无虚其府”。

¹⁰〔补注〕方苞曰：退之知立言之道在行之乎仁义之途，所以能约六经之旨而成文。张裕钊曰：常语入公手便自精妙，有无穷之味。

气，水也；言，浮物也。水大而物之浮者大小毕浮，气之与言犹是也，气盛则言之短长与声之高下者皆宜¹。虽如是，其敢自谓几于成乎？虽几于成，其用于人也奚取焉？虽然，待用于人者，其肖于器邪？用与舍属诸人²。君子则不然：处心有道，行己有方；用则施诸人³，舍则传诸其徒，垂诸文而为后世法：如是者，其亦足乐乎？其无足乐也⁴？

¹〔补注〕方苞曰：自“抑又有难者”至此，言“无望其速成”；以下言“无诱于势利”。曾国藩曰：以上终事在养气。

²或无“邪”字，而有“则时用焉”四字；或并有“邪”字。

³“施”，或作“垂”。

⁴或作“乎”。〔补注〕张裕钊曰：篇末缀此一段，乃见文字神气有余。公文多如此。

有志乎古者希矣¹！志乎古必遗乎今，吾诚乐而悲之。亟称其人，所以劝之，非敢褒其可褒而贬其可贬也。问于愈者多矣，念生之言不志乎利，聊相为言之。愈白²。

¹“古”下，或有“人”字。

²樊汝霖云：自三代以还，陵夷至于江左，斯文扫地。唐兴，贞观 开元之盛，终莫能起；至贞元末而公出，于是以六经之文为诸儒唱。其观于人也，笑之则心以为喜者，大声不入于里耳，而不笑不足以为道：此公所以喜。若人人皆见而悦之而誉之，斯亦浅矣：此所以为忧。李汉所谓“时人始而惊，中而笑且排，先生益坚，终而翕然随以定”者，其此之谓欤！王荆公乃云，“力去陈言夸末俗，可怜无补费精神”，好诋之过也。汩汩然来矣，浩乎其沛然者：皇甫持正谕业所云“韩吏部之文如长江秋注，千里一道”；老苏上欧阳书亦云“韩子之文如长江 大河，浑浩流转”者是也。





重答翊书





“答”下或有“李”字。〔补注〕曾国藩曰：韩公文如主人坐堂上而与堂下奴子言是非，然不善学之，恐长客气。

愈白：李生：生之自道其志可也，其所疑于我者非也。人之来者，虽其心异于生；其于我也，皆有意焉。君子之于人，无不欲其入于善¹，宁有不可告而告之，孰有可进而不进也？言辞之不酬，礼貌之不答，虽孔子不得行于互乡，宜乎余之不为也²。苟来者，吾斯进之而已矣，乌待其礼逾而情过乎？

¹“入”，杭本作“人”，非是。

²方从三本无“于”字，非是。“余”，或作“愈”。

虽然，生之志求知于我邪，求益于我邪？其思广圣人之道邪，其欲善其身而使人不可及邪¹？其何汲汲于知而求待之殊也！贤不肖固有分矣，生其急乎其所自立，而无患乎人不己知；未尝闻有响大而声微者也，况愈之于生恳恳邪？

¹“其思”上，或有“求”字。“及邪”，或作“及也”。

属有腹疾无聊，不果自书¹。愈白。

¹“属”下，或无“有”字。“不”下，或无“果”字。





代张籍与李浙东书





或作“浙东观察李中丞”，或注“巽”字。元和五年八月，以巽兼御史中丞，充浙东观察使。张籍时为太常寺太祝，病眼京师，公于是为之代书。〔补注〕沈钦韩曰：按巽传，宪宗时为吏部尚书，位望已高，不得复为浙东观察也。又巽于元和四年卒，注云“五年充使”，误。考李翱 贞元十四年登第，授校书郎，三迁，元和初，转国子博士。书中有翱为从事，则其人乃李逊也。逊，元和初出为衢州刺史，以政绩迁浙东观察。

月日，前某官某谨东向再拜寓书浙东观察使中丞李公阁下¹：

¹“寓”，或作“献”。或无“使”字。

籍闻议论者皆云：方今居古方伯连帅之职，坐一方得专制于其境内者¹，惟阁下心事荦荦²，与俗辈不同。籍固以藏之胸中矣！

¹“云”上，或无“皆”字。“云”下，或无“方”字，又无“得”字。

²“荦”，吕角切。

近者阁下从事李协律 翱到京师，籍于李君友也¹，不见六七年，闻其至，驰往省之，问无恙外，不暇出一言，且先贺其得贤主人。李君曰：“子岂尽知之乎？吾将尽言之。”²数日籍益闻所不闻³。籍私独喜；常以为自今已后⁴，不复有如古人者，于今忽有之。退自悲不幸两目不见物，无用于天下⁵，胸中虽有知识，家无钱财，寸步不能自致；今去李中丞五千里，何由致其身于其人之侧，开口一吐出胸中之奇乎？因饮泣不能语⁶。

¹“友”上，或有“朋”字。

²“言”下，或无“之”字。

³“不闻”，或作“未尝”。

⁴“已”，或作“以”。

⁵“退”下，或有“而”字。

⁶或无“能”字。

既数日，复自奋曰：无所能人乃宜以盲废；有所能人虽盲，当废于俗辈，不当废于行古人之道者¹。浙水东七州，户不下数十万²，不盲者何限；李中丞取人固当问其贤不贤，不当计盲与不盲也³。当今盲于心者皆是，若籍自谓独盲于目尔，其心则能别是非⁴。若赐之坐而问之，其口固能言也。幸未死，实欲一吐出心中平生所知见⁵：阁下能信而致之于门邪⁶？籍又善于古诗⁷，使其心不以忧衣食乱，阁下无事时一致之座侧，使跪进其所有，阁下凭几而听之，未必不如听吹竹弹丝敲金击石也⁸。夫盲者业专，于艺必□，故乐工皆盲⁹；籍傥可与此辈比并乎¹⁰！

¹“所能”，或并无“所”字。

²“十”，或作“百”。

³“计”下，或有“其”字。

⁴“别”上，或有“计”字。“是非”，或作“非是”。

⁵或无“心中”字。或无“见”字。

⁶“致”，或作“置”。

⁷“于”，或作“为”。

⁸方云：校本一云“敲”当作“敌”。唐人多使“敌”字，如卢仝诗“敌金玉”；“击”，或作“拊”，或无之。今按：方说“敌”字甚怪，所引卢仝诗，当亦是误本耳。

⁹诸本“专”字在“必”字下，今从文苑。但文苑“必”作“也”而下缺一字，疑是“精”字。更详之。

¹⁰或无“籍”字。或无“比乎”二字。

使籍诚不以蓄妻子忧饥寒乱心，有钱财以济医药，其盲未甚，庶几其复见天地日月¹，因得不废，则自今至死之年，皆阁下之赐²。阁下济之以已绝之年，赐之以既盲之视，其恩轻重大小，籍宜如何报也！阁下裁之度之³。籍惭再拜。

¹“几”下，或无“其”字。

²“赐”下，或有“也”字。

³“裁”下，或无“之”字。





答李秀才书





“李”下，或有“师锡”字，或注“图南”字。李观卒于贞元十年，此书云故友元宾，则当在十年后作。〔补注〕姚范曰：风神得之左氏传。刘大櫆曰：情韵简淡而荡逸。曾国藩曰：义深而文淡永。

愈白：故友李观 元宾十年之前示愈别吴中故人诗六章，其首章则吾子也，盛有所称引。元宾行峻洁清，其中狭隘不能苞容¹，于寻常人不肯苟有论说；因究其所以，于是知吾子非庸众人²。时吾子在吴中，其后愈出在外，无因缘相见。元宾既殁，其文益可贵重；思元宾而不见，见元宾之所与者则如元宾焉³。

¹“苞”，或作“包”。

²或有复出“庸”字，或作“庸庸之众”。

³杭本无“既殁”以下八字，非是。“与”，方作“以”。今按：方以“以”、“与”可通用，故从杭本作“以”，然孰若从诸本之为正邪。〔补注〕吕居仁曰：“元宾既殁”数语，盖出孟子“百里奚自鬵”章，最见抑扬反复处。曾子固答李绍书亦如此，皆宜详读。

今者辱惠书及文章，观其姓名，元宾之声容怳若相接；读其文辞¹，见元宾之知人，交道之不污。甚矣，子之心有似于吾元宾也²！

¹“文辞”，阁、杭本作“命辞”。云：元宾所命意于辞也。今按：此“文辞”指李生所作耳，非谓元宾之辞也；正使实谓元宾之辞，作“命辞”亦无理。

²“矣”，或作“乎”。“于”，或作“乎”。

子之言以愈所为不违孔子，不以琢雕为工，将相从于此；愈敢自爱其道而以辞让为事乎？然愈之所志于古者，不惟其辞之好，好其道焉尔。读吾子之辞而得其所用心，将复有深于是者与吾子乐之，况其外之文乎¹？愈顿首。

¹“与”，或作“欤”，属上句，非是。





答陈生书





“生”下，或有“商”字，或注“师锡”字。陈生以书求速化之术于公，公以待己以信、事亲以诚，而告之以言寡尤、行寡悔之说，无异君子之言。自众人视之，虽若迂阔，而其理实如此。

愈白：陈生足下：今之负名誉享显荣者，在上位几人。足下求速化之术，不于其人，乃以访愈，是所谓借听于聋，求道于盲，虽其请之勤勤，教之云云，未有见其得者也¹。愈之志在古道，又甚好其言辞，观足下之书及十四篇之诗，亦云有志于是矣；而其所问则名，所慕则科，故愈疑于其对焉。虽然，厚意不可虚辱，聊为足下诵其所闻。

¹或无“有”字。今按：“有”字或当在此句“其”字下。

盖君子病乎在己而顺乎在天，待己以信而事亲以诚。所谓病乎在己者，仁义存乎内；彼圣贤者能推而广之，而我蠢焉为众人¹。所谓顺乎在天者，贵贱穷通之来，平吾心而随顺之，不以累于其初。所谓待己以信者，己果能之，人曰不能，勿信也；己果不能，人曰能之，勿信也，孰信哉？信乎己而已矣²。所谓事亲以诚者，尽其心不夸于外，先乎其质后乎其文者也³。尽其心不夸于外者，不以己之得于外者为父母荣也，名与位之谓也。先乎其质者，行也；后乎其文者，饮食旨甘以其外物供养之道也⁴。诚者，不欺之名也。待于外而后为养，薄于质而厚于文，斯其不类于欺欤？果若是，子之汲汲于科名，以不得进为亲之羞者，惑也！

¹“蠢焉”，或作“蠢然”。

²方从阁、杭本无“果不”至“信也”十字。文录并上“己”字亦无。今按：此阁、杭本之谬，全无文理；而方信之，误矣。〔补注〕曾国藩曰：陈生必求俯仰趍时之术，故告之以此，所谓对症下药也；不然专信己则足以长傲。介甫云：“己然而然，君子也”，语弊亦似此。

³“后”上，或有“而”字。

⁴“行”上，或有“文”字。“旨甘”，或作“甘旨”。“道”下，或有“者”字，非是。

速化之术如是而已。古之学者惟义之问，诚将学于太学，愈犹守是说而俟见焉¹。愈曰。

¹“犹”，或作“独”。“见”下，或有“知”字。“见”，胡甸切。公时为博士也。





与李翱书





“与”或作“答”。〔补注〕何焯曰：顿挫往复，兼有李之文态。姚范曰：宋 陈善扪虱新语 云：“覆却顿挫，文理灿然。”刘熙载曰：纡余澹折，便与习之同一意态。欧文若导源于此。

使至，辱足下书¹，欢愧来并，不容于心。嗟乎，子之言意皆是也！仆虽巧说，何能逃其责邪？然皆子之爱我多，重我厚，不酌时人待我之情，而以子之待我之意使我望于时人也。

¹或无“足下”字。

仆之家本穷空，重遇攻劫¹，衣服无所得，养生之具无所有，家累仅三十口，携此将安所归托乎？舍之入京不可也，挈之而行不可也，足下将安以为我谋哉²？此一事耳，足下谓我入京城有所益乎³？仆之有子⁴，犹有不知者，时人能知我哉？持仆所守，驱而使奔走伺候公卿间，开口论议，其安能有以合乎⁵？仆在京城八九年⁶，无所取资，日求于人以度时月，当时行之不觉也，今而思之，如痛定之人思当痛之时，不知何能自处也⁷。今年加长矣⁸，复驱之使就其故地，是亦难矣！

¹贞元十五年，宣武军乱。

²此句或无“将安”二字。

³“谓”上，或有“诚”字。“城”，或作“诚”。

⁴“之”下，或有“所”字。

⁵“驱”，或作“执”。今按：作“驱”即属下句，作“执”即属上句。详下文，亦有“复驱之使就其故地”之文，而“持”、“守”、“执”三字语太繁复，故当以“驱”为正。

⁶谓应进士时。

⁷〔补注〕曾国藩曰：能达难白之情。

⁸“长”下，或有“已”字，非是。

所贵乎京师者，不以明天子在上，贤公卿在下，布衣韦带之士谈道义者多乎¹？以仆遑遑于其中，能上闻而下达乎？其知我者固少²，知而相爱不相忌者又加少；内无所资，外无所从，终安所为乎？嗟乎！子之责我诚是也，爱我诚多也，今天下之人有如子者乎³？自尧 舜已来，士有不遇者乎，无也？子独安能使我洁清不洿而处其所可乐哉⁴？非不愿为子之所云者⁵，力不足，势不便故也。仆于此岂以为大相知乎⁶？累累随行，役役逐队，饥而食，饱而嬉者也⁷。其所以止而不去者，以其心诚有爱于仆也。然所爱于我者少，不知我者犹多，吾岂乐于此乎哉？将亦有所病而求息于此也⁸。

¹“不以”上，或有“得”字。

²或无“我”字。

³或无“今”字。

⁴或无“安”字。

⁵“为”，或作“如”。

⁶此谓张建封幕府，谓在南阳公幕中也。

⁷“饱而嬉”，或作“渴而饮”。杭本“嬉”作“悲”，云：“悲者，悲其不得所从故也。”皆非是。

⁸“所爱”，或作“其爱”。“少”上，或有“尤”字，非是。“知”下，或有“于”字。“犹”，或作“尤”，非是。“吾下”，或无“岂”字。

嗟乎！子诚爱我矣，子之所责于我者诚是矣；然恐子有时不暇责我而悲我，不暇悲我而自责且自悲也：及之而后知，履之而后难耳。孔子称颜回“一箪食、一瓢饮¹，人不堪其忧，回也不改其乐”。彼人者，有圣者为之依归²，而又有箪食瓢饮足以不死³，其不忧而乐也岂不易哉！若仆无所依归，无箪食，无瓢饮，无所取资，则饿而死，其不亦难乎？子之闻我言亦悲矣。嗟乎，子亦慎其所之哉！

¹“孔子”上，或有“昔者”字。“瓢饮”下，一有“在陋巷”字。

²“圣”上，或无“有”字。“依”上，或无“之”字。

³“食”，去声。

离违久，乍还侍左右，当日欢喜，故专使驰此候足下意，并以自解¹。愈再拜。

¹“此候”，杭本作“候此”。今按：此与与孟东野书“春已时尽”相似，说已见于彼矣。





上张仆射书





建封字本立，兖州人。贞元四年为徐州刺史，徐、泗、濠节度使。十二年加检校右仆射，公以十五年二月脱汴州之乱，依建封于徐。秋，建封辟为节度推官，至是供职，书意以晨入夜归为不可。其不谄屈于富贵之人可知矣。

九月一日愈再拜：受牒之明日，在使院中，有小吏持院中故事节目十余事来示愈。其中不可者，有自九月至明年二月之终，皆晨入夜归，非有疾病事故辄不许出。当时以初受命不敢言，古人有言曰：人各有能有不能。若此者，非愈之所能也¹。抑而行之，必发狂疾，上无以承事于公，忘其将所以报德者²；下无以自立，丧失其所以为心³：夫如是，则安得而不言？

¹“愈”下，或无“之”字。

²“忘”，或作“望”，非是。

³“丧”，或作“哀”，或校作“衷”，皆非是。

凡执事之择于愈者，非为其能晨入夜归也，必将有以取之。苟有以取之，虽不晨入而夜归，其所取者犹在也¹。下之事上，不一其事；上之使下，不一其事。量力而任之，度才而处之，其所不能，不强使为是，故为下者不获罪于上，为上者不得怨于下矣²。孟子有云：今之诸侯无大相过者，以其皆“好臣其所教，而不好臣其所受教”³，今之时，与孟子之时又加远矣，皆好其闻命而奔走者，不好其直己而行道者。闻命而奔走者，好利者也；直己而行道者，好义者也：未有好利而爱其君者，未有好义而忘其君者⁴。今之王公大人惟执事可以闻此言，惟愈于执事也可以此言进⁵。

¹或无“将”字与“而”字。“所取”下，亦无“者”字。

²“矣”，或作“也”。

³诸本皆如此。阁本二“教”字并作“命”，方从杭、蜀、苑，“教”作“受命”，“所受教”作“所以受命”，云：考孟子上语当作“受命”。今按：依 孟子 则上语不当有“受”字，下语不当有“以”字，而二“命”字本皆作“教”，童而习者，皆能知之。不知方氏何据，而云考孟子上语当作“受命”也。

⁴文苑，“而爱”作“而能爱”；“而忘”作“而不爱”：二语并无“者”字。

⁵“此言进”，或作“言此言”，或作“言此事”。〔补注〕方苞曰：前半乃“宽假之使不失其性”，后半则“加待之使足以为名”，而暗用四语为枢纽，管子、韩子多用此法。

愈蒙幸于执事，其所从旧矣。若宽假之使不失其性，加待之使足以为名，寅而入，尽辰而退；申而入，终酉而退¹：率以为常，亦不废事。天下之人闻执事之于愈如是也²，必皆曰：执事之好士也如此³，执事之待士以礼如此，执事之使人不枉其性而能有容如此，执事之欲成人之名如此，执事之厚于故旧如此；又将曰：韩愈之识其所依归也如此⁴，韩愈之不谄屈于富贵之人如此，韩愈之贤能使其主待之以礼如此⁵，则死于执事之门无悔也⁶。若使随行而入，逐队而趋，言不敢尽其诚，道有所屈于己⁷；天下之人闻执事之于愈如此，皆曰：执事之用韩愈，哀其穷、收之而已耳；韩愈之事执事，不以道，利之而已耳。苟如是，虽日受千金之赐，一岁九迁其官，感恩则有之矣，将以称于天下曰：知己知己！则未也⁸。

¹“终”，或作“中”。

²“闻”下，或无“执事之”三字。

³“好”，或作“待”。杭、蜀、文苑只此句有“也”字，余并无，今从之。

⁴阁本惟此句有“也”字，余并无，今从之。

⁵“能”上，或无“贤”字。

⁶“则”上，或有“苟如此”三字。

⁷或无“所”字。

⁸或无复出“知己”二字。〔补注〕沈钦韩曰：“知己知己”并读，犹桓温称王敦曰“可儿可儿”。

伏惟哀其所不足¹，矜其愚，不录其罪；察其辞，而垂仁采纳焉。愈恐惧再拜。

¹“哀”下，方有“察”字。按：下方合有“察”字，此不当有。





答胡生书





或作“胡直均”，“均”或作“钧”。李肇国史补云：“文公引致后辈，为求科第，多有投书请益者，人谓‘韩门弟子’云。”直均之求谒于公，望其称荐于公卿为科第计，公答之以不知者，乃用是为谤。信当时韩门弟子之众也。直均其后竟登贞元十九年第，亦公称道所致耶？

愈顿首，胡生秀才足下：雨不止，薪刍价益高，生远客，怀道守义，非其人不交，得无病乎？斯须不展，思想无已¹。愈不善自谋，口多而食寡，然犹月有所入，以愈之不足，知生之穷也。至于是而不悔，非信道笃者其谁能之！所示千百言，略不及此，而以不屡相见为忧，谢相知为急，谋道不谋食，乐以忘忧者，生之谓矣。顾无以当之，如何²？

¹“斯须”，或作“顷渴”，或作“倾渴”，皆非是。

²“当”，或作“答”。

夫别是非，分贤与不肖，公卿贵位者之任也；愈不敢有意于是。如生之徒于我厚者，知其贤，时或道之，于生未有益也¹；不知者，乃用是为谤。不敢自爱²，惧生之无益而有伤也，如之何？若曰：彼有所合，吾不利其求，则庶可矣³；生又离乡邑，去亲爱，甘辛苦而不厌者，本非为是也⁴，如之何？愈之于生既不变矣，戒生无以示愈者语于人⁵，用息不知者之谤，生慎从之！

¹“未有”下，或有“所”字。

²〔补注〕曾国藩曰：言不惜称道揄扬之。爱者，惜也。

³或无“其”字。今按：答陈商书云：“文虽工，不利于求。”则此“其”字亦当作“于”。〔补注〕曾国藩曰：彼辈自有可合之人，吾不因其可以干泽而思与之苟合。若能如此，则可以行而不恤众谤，而生又不能。

⁴〔补注〕曾国藩曰：生离乡远出，本欲求仕，非徒求韩公之知也。“是”者，指上文相知称道云也。

⁵“语”，或作“谓”。

讲礼 释友二篇，比旧尤佳¹，志深而喻切，因事以陈辞，古之作者正如是尔。愈顿首。

¹或作“嘉”，又作“加”。





与于襄阳书





“与”，或作“上”，字允元，贞元十四年九月以工部尚书为山南东道节度使。“”，音迪。

七月三日¹，将仕郎守国子四门博士韩愈谨奉书尚书阁下：

¹书称“守国子四门博士”，当在贞元十八年秋也。

士之能享大名显当世者，莫不有先达之士负天下之望者为之前焉¹；士之能垂休光照后世者，亦莫不有后进之士负天下之望者为之后焉。莫为之前，虽美而不彰；莫为之后，虽盛而不传。是二人者，未始不相须也，然而千百载乃一相遇焉；岂上之人无可援，下之人无可推欤？何其相须之殷而相遇之疏也？其故在下之人负其能不肯谄其上，上之人负其位不肯顾其下；故高材多戚戚之穷，盛位无赫赫之光：是二人者之所为皆过也。未尝干之，不可谓上无其人；未尝求之，不可谓下无其人：愈之诵此言久矣，未尝敢以闻于人²。

¹“士之”上，或有“夫”字。“达”，或作“进”。

²“矣”下，或有“而”字。

侧闻阁下抱不世之才¹，特立而独行，道方而事实²，卷舒不随乎时，文武唯其所用，岂愈所谓其人哉？抑未闻后进之士有遇知于左右，获礼于门下者，岂求之而未得邪³？将志存乎立功，而事专乎报主⁴，虽遇其人，未暇礼邪？何其宜闻而久不闻也！愈虽不材，其自处不敢后于恒人，阁下将求之而未得欤？古人有言：“请自隗始。”⁵

¹“抱”，阁、杭、蜀本作“苞”。文选“包”，多作“苞”，陈寔碑所谓“苞灵曜之纯”是也。蜀“世”下仍有“出”字，文苑有“出人”字。今按：韩公未必因用选语，且从诸本作“抱”。

²“立”下，或无“而”字。

³或无“而”字。

⁴“将”，或作“其”。

⁵郭隗答燕昭王语，事见史记、战国策。“言”下，或有“曰”字，非是。“隗”，五贿切。

愈今者惟朝夕刍米仆赁之资是急，不过费阁下一朝之享而足也¹。如曰：吾志存乎立功，而事专乎报主²，虽遇其人，未暇礼焉³；则非愈之所敢知也。世之龊龊者既不足以语之⁴，磊落奇伟之人又不能听焉⁵，则信乎命之穷也！

¹“享”，或作“宴”。

²“功”下，或无“而”字。

³“焉”，或作“哉”，非是。

⁴“以”，一作“与”，“以”、“与”义通。“龊”，测角切。〔补注〕沈钦韩曰：集韵：“龊，迫也。或作。”

⁵“磊”，鲁猥切。

谨献旧所为文一十八首，如赐览观，亦足知其志之所存。愈恐惧再拜。





与崔群书





群字敦诗，清河人，贞元八年中进士第，时为宣州判官，而公为国子四门博士。〔补注〕刘大櫆曰：公与崔最相知，故有此家常本色之言。中间感贤士之不遇，尤为郁勃淋漓。

自足下离东都¹，凡两度枉问，寻承已达宣州，主人仁贤，同列皆君子²，虽抱羁旅之念，亦且可以度日，无入而不自得。乐天知命者，固前修之所以御外物者也；况足下度越此等百千辈³，岂以出处近远累其灵台邪⁴？宣州虽称清凉高爽，然皆大江之南，风土不并以北⁵，将息之道，当先理其心，心闲无事，然后外患不入⁶，风气所宜，可以审备，小小者亦当自不至矣。足下之贤，虽在穷约犹能不改其乐，况地至近、官荣禄厚、亲爱尽在左右者邪？所以如此云云者，以为足下贤者，宜在上位，托于幕府则不为得其所，是以及之：乃相亲重之道耳，非所以待足下者也⁷。

¹公时在徐州幕。

²贞元十二年八月以崔衍为宣歙观察使，群与李博俱在幕府，公送杨仪之序亦云：当今藩翰之宾客，惟宣州多贤。与之游者二人焉：陇西 李博、清河 崔群。

³或无“百千辈”三字。今按诸本及详文势皆当有此三字，但不知指何人而言耳。

⁴“灵台”字见庄子。〔补注〕沈钦韩曰：司马彪云：心为神灵之台。

⁵〔补注〕曾国藩曰：不与江北比并也。

⁶或无“无事”二字；“患”或作“达”；或无“不入”二字：皆非是。

⁷“也”上，或无“者”字。〔补注〕方苞曰：以上叙与崔情谊。

仆自少至今，从事于往还朋友间一十七年矣！日月不为不久，所与交往相识者千百人，非不多¹；其相与如骨肉兄弟者亦且不少。或以事同；或以艺取；或慕其一善；或以其久故；或初不甚知而与之已密，其后无大恶因不复决舍；或其人虽不皆入于善，而于己已厚，虽欲悔之不可²：凡诸浅者固不足道，深者止如此³。至于心所仰服，考之言行而无瑕尤⁴，窥之阃奥而不见畛域，明白淳粹，辉光日新者，惟吾崔君一人。仆愚陋无所知晓，然圣人之书无所不读，其精粗巨细，出入明晦，虽不尽识，抑不可谓不涉其流者也。以此而推之，以此而度之，诚知足下出群拔萃，无谓仆何从而得之也。与足下情义宁须言而后自明邪⁵？所以言者：惧足下以为吾所与深者多，不置白黑于胸中耳⁶。既谓能粗知足下，而复惧足下之不我知，亦过也⁷。

¹或无“所与”二字。

²“悔之”下，或有“亦”字。“不可”，或作“可乎”。

³“诸”，或作“此”，或无“诸”字。

⁴“服”，或作“伏”；“言”，或作“百”；又无“尤”字：皆非是。

⁵“自明”，或作“明白”，非是。

⁶“为”上，或无“以”字。

⁷〔补注〕方苞曰：以上承前相亲重，而自明所以知之。

比亦有人说足下诚尽善尽美，抑犹有可疑者。仆谓之曰：“何疑？”疑者曰：“君子当有所好恶，好恶不可不明¹。如清河者，人无贤愚无不说其善，伏其为人；以是而疑之耳。”²仆应之曰：“凤皇芝草，贤愚皆以为美瑞；青天白日，奴隶亦知其清明。譬之食物³：至于遐方异味，则有嗜者有不嗜者；至于稻也、粱也、脍也、也⁴，岂闻有不嗜者哉？”疑者乃解。解不解，于吾崔君无所损益也⁵。

¹上“好恶”字，或作“法”，非是，然本字亦未安。

²“伏”，或作“服”。或无“耳”字。

³“食”上，或有“于”字。

⁴“”，音蔗。

⁵“于吾”，或作“吾于”，非是。或无“所”字。〔补注〕方苞曰：以上众人有疑；而己独知之深。

自古贤者少，不肖者多。自省事已来，又见贤者恒不遇，不贤者比肩青紫；贤者恒无以自存，不贤者志满气得；贤者虽得卑位则旋而死¹，不贤者或至眉寿：不知造物者意竟如何²，无乃所好恶与人异心哉？又不知无乃都不省记，任其死生寿夭邪？未可知也³，人固有薄卿相之官、千乘之位，而甘陋巷菜羹者。同是人也，犹有好恶如此之异者，况天之与人当必异其所好恶无疑也⁴。合于天而乖于人，何害？况又时有兼得者邪！崔君，崔君，无怠，无怠⁵！

¹“旋”，或作“旅”，非是。

²或无“意”字，非是。

³〔补注〕曾国藩曰：悲感交集，荆公与段缝书为子固代鸣不平，文气脱胎于此。

⁴〔补注〕曾国藩曰：愤极出奇想。

⁵或作“崔君无怠，崔君无怠”。〔补注〕方苞曰：以上因篇首贤者宜在上位生慨，而正言以勉之。

仆无以自全活者，从一官于此，转困穷甚，思自放于伊 颍之上，当亦终得之¹。近者尤衰惫²：左车第二牙无故动摇脱去³，目视昏花，寻常间便不分人颜色，两鬓半白，头发五分亦白其一，须亦有一茎两茎白者⁴；仆家不幸，诸父诸兄皆康强早世，如仆者又可以图于久长哉⁵？以此忽忽思与足下相见一道其怀。小儿女满前，能不顾念⁶！足下何由得归北来？仆不乐江南，官满便终老嵩下，足下可相就，仆不可去矣。珍重自爱，慎饮食，少思虑！惟此之望。愈再拜。

¹“伊”、“颍”，二水名。“颍之”，或作“颍水”。

²“惫”，蒲拜切。

³左氏僖公五年：“辅车相依，唇亡齿寒。”注云：“车谓车牙。”“车”，尺奢切。

⁴“亦白”，或作“已白”。“其一”，或无“一”字。“须”，或作“鬓”。

⁵〔补注〕曾国藩曰：后路绝深痛。

⁶或无“小”字。或无“女”字。“满”下，或有“眼”字。“能不”，或作“不能”，非是。





与陈给事书





京字庆复，大历元年中进士第。贞元十九年将禘，京奏禘祭必尊太祖，正昭穆，帝嘉之，自考功员外迁给事中。公于十九年冬贬阳山，此书当在京迁给事后作。〔补注〕沈钦韩曰：京，新唐书入儒学传。按：册府元龟：元和九年，帝谓宰臣言德宗兆乱之由，李吉甫对曰：“时讨李希烈，物力已耗。赵赞司国计，纤琐削急，曾无远虑，以为国用不足，宜赋取于下。与谏官陈京等更陈计策：赞请税京师居人室宅，据其间架差等计入；京又请籍列肆商贾资产，以分数借之。宰相同为欺罔，遂行其计。诏出，中外沸腾，人怀怨悱，以致朱泚之乱。”帝嗟叹数四。称陈京、赵赞为贼臣。又曰：柳集有秘书监陈公行状，又先友记云：“为给事中，上方以为相，会惑疾自刃，废锢卒。”按通鉴：贞元元年，上用卢杞为饶州刺史，给事中袁高执之不下，陈京等亦曰：“杞之执政，百官常如兵在其颈；今复用之，则奸党皆唾掌而起。”上大怒，谏者引却，京顾曰：“赵需等勿退，此国大事，当以死争之。”上怒稍解。

愈再拜：愈之获见于阁下有年矣，始者亦尝辱一言之誉。贫贱也¹，衣食于奔走，不得朝夕继见，其后阁下位益尊，伺候于门墙者日益进²。夫位益尊，则贱者日隔³；伺候于门墙者日益进，则爱博而情不专。愈也道不加修而文日益有名。夫道不加修，则贤者不与；文日益有名，则同进者忌。始之以日隔之疏，加之以不专之望，以不与者之心而听忌者之说：由是阁下之庭无愈之迹矣⁴！

¹〔补注〕曾国藩曰：造句奇。

²“候”下，或无“于”字。

³或无“益”字。或无“日”字。

⁴“专”上，杭本有“辱”字；“忌者”，或作“忌始生”；“之迹”上，或有“也”字：皆非是。

去年春，亦尝一进谒于左右矣，温乎其容若加其新也¹，属乎其言若闵其穷也²，退而喜也以告于人。其后如东京取妻子，又不得朝夕继见，及其还也，亦尝一进谒于左右矣，邈乎其容若不察其愚也，悄乎其言若不接其情也³，退而惧也不敢复进。今则释然悟，翻然悔曰：其邈也，乃所以怒其来之不继也；其悄也，乃所以示其意也⁴。不敏之诛无所逃避，不敢遂进，辄自疏其所以，并献近所为复志赋已下十首为一卷，卷有标轴⁵；送孟郊序一首生纸写⁶，不加装饰，皆有揩字注字处⁷，急于自解而谢，不能俟更写，阁下取其意而略其礼可也⁸。愈恐惧再拜。

¹“若”上，或有“其”字；“也”下，或有“矣”字，下句亦然：皆非是。或又疑“加”当作“嘉”，乃与下文“闵”字为对。

²“属”，或作“厉”；或从文苑云：“属”犹“附属”、“连属”之“属”，决非“厉”字也。

³“若”上，或并有“其”字。“愚”，或作“言”。“其情”，或作“于情”。

⁴“示”，或作“不尽”。

⁵“所为”下，或有“文”字。“下”下，或有“赋”字，非是。

⁶邵氏闻见录云：唐人有生纸、有熟纸，所谓妍妙辉光者，其法不一。生纸非有丧故不用。退之云：送孟郊序用生纸。急于自解，不暇择耳。今人少有知者。

⁷“揩”下，或无“字”字。

⁸“意”，或作“言”。





答冯宿书





宿字拱之，婺州 东阳人，公同年进士。分教东都时作。〔补注〕沈钦韩曰：玉堂闲话 ：“冯宿，文宗朝扬历中外，甚有美誉，垂入相者数矣；又能曲事北司权贵，咸得其欢心。”

垂示仆所阙，非情之至，仆安得闻此言¹？朋友道缺绝久²，无有相箴规磨切之道，仆何幸乃得吾子！仆常闵时俗人有耳不自闻其过，懔懔然惟恐己之不自闻也³；而今而后，有望于吾子矣！

¹或无“得”字。

²诸本“久”下有“矣”字，方从阁、杭本云：汉武纪 “夷狄无义，所从来久”，语自此也。今按：“矣”字有无无利害，姑从方本，但未有以见其必用汉纪中语而决无此字耳。〔补注〕姚范曰：“绝久”，如言“绝痛”之“绝”。

³“懔”，音凛。

然足下与仆交久，仆之所守，足下之所熟知。在京城时，嚣嚣之徒¹相訾百倍²，足下时与仆居³，朝夕同出入起居，亦见仆有不善乎？然仆退而思之，虽无以获罪于人，亦有以获罪于人者⁴。仆在京城一年，不一至贵人之门，人之所趋，仆之所傲；与己合者则从之游，不合者虽造吾庐未尝与之坐⁵：此岂徒足致谤而已，不戮于人则幸也！追思之可为战栗寒心。故至此已来⁶，克己自下，虽不肖人至，未尝敢以貌慢之；况时所尚者邪？以此自谓庶几无时患，不知犹复云云也。闻流言不信其行⁷，呜呼，不复有斯人也！君子不为小人之恟恟而易其行⁸，仆何能尔？委曲从顺，向风承意⁹，汲汲恐不得合，犹且不免云云，命也；可如何¹⁰！然子路闻其过则喜，禹闻昌言则下车拜¹¹：古人有言曰：“告我以吾过者，吾之师也。”¹²愿足下不惮烦，苟有所闻，必以相告；吾亦有以报子，不敢虚也，不敢忘也¹³！

¹“嚣”，音枵。

²“訾”，音紫。

³“仆居”，或作“并居”，或无“仆”字，或无“居”字。

⁴“思”下，或无“之”字。下“获”字，或作“服”。今按：二句皆云“获罪于人”，恐有误字，作“服”亦无理，疑上句“人”字或是“天”字，更详之。

⁵“造”，或作“居”。

⁶“已”或作“以”。

⁷礼记 儒行：久不相见，闻流言不信其行。“行”，下孟切。

⁸或无“而”字。“恟”，许勇切。〔补注〕沈钦韩曰：荀子 天论篇语。

⁹“向”，或作“望”。

¹⁰“且”下，或有“惧”字。或无“可”字。

¹¹此本孟子之说。“车”下，或有“而”字。

¹²“过”上，或无“吾”字。

¹³下或有“愈再拜”字，与卫中行书同，或作“顿首”。





与卫中行书





中行字大受御史中丞晏之子，贞元九年进士。公始从董晋 汴州、张建封 徐州，二公甫卒而军皆乱，大受喜公脱祸，以书遗公，公后寓东都，作此书与之，故言其穷居之状云。

大受足下：辱书，为赐甚大；然所称道过盛，岂所谓诱之而欲其至于是欤？不敢当，不敢当！其中择其一二近似者而窃取之¹，则于交友忠而不反于背面者少似近焉。亦其心之所好耳；行之不倦，则未敢自谓能尔也。不敢当，不敢当²！

¹“一”下，或无“二”字。

²或无此六字。

至于汲汲于富贵以救世为事者，皆圣贤之事业，知其智能谋力能任者也¹；如愈者，又焉能之？始相识时，方甚贫，衣食于人；其后相见于汴 徐二州，仆皆为之从事，日月有所入，比之前时丰约百倍，足下视吾饮食衣服亦有异乎？然则仆之心或不为此汲汲也，其所不忘于仕进者，亦将小行乎其志耳。此未易遽言也。

¹“谋”上，或无“能”字；“谋”下，或有“与”字而属下句。

凡祸福吉凶之来，似不在我。惟君子得祸为不幸，而小人得祸为恒；君子得福为恒，而小人得福为幸¹：以其所为似有以取之也。必曰“君子则吉，小人则凶”者，不可也²。贤不肖存乎己，贵与贱、祸与福存乎天³，名声之善恶存乎人。存乎己者，吾将勉之；存乎天、存乎人者，吾将任彼而不用吾力焉：其所守者岂不约而易行哉！足下曰“命之穷通，自我为之”，吾恐未合于道。足下征前世而言之，则知矣；若曰以道德为己任，穷通之来，不接吾心，则可也。

¹“为幸”，或作“为不幸”，非是。

²“吉”下，或有“而”字。

³石大任曰：韩愈谓“贵与贱、祸与福存乎天”；以予观之，贵与贱存乎天可也，祸与福存乎天则不可也：盖祸与福在己而已。孟子曰：“祸福无不自己求之者”，是祸与福皆存乎己欤？

穷居荒凉，草树茂密，出无驴马，因与人绝，一室之内，有以自娱；足下喜吾复脱祸乱，不当安安而居、迟迟而来也¹！

¹“而居”，或作“于居”，非是。





上张仆射第二书





公此书谏张建封击球事，第二书者，或指前论晨入夜归为第一书也。观堂 刘夷叔云：“退之谏张仆射击球书才数百言，使人意动神悚，子厚劝李睦州服气书费千余言，乃反缓而不切：人才相去，不可及哉！”

愈再拜：以击球事谏执事者多矣¹，谏者不休，执事不止，此非为其乐不可舍、其谏不足听故哉²？谏不足听者，辞不足感心也³；乐不可舍者，患不能切身也⁴。今之言球之害者必曰：有危堕之忧⁵，有激射之虞，小者伤面目，大者残形躯。执事闻之若不闻者，其意必曰：进若习熟，则无危堕之忧；避能便捷，则免激射之虞；小何伤于面目，大何累于形躯者哉！愈今所言皆不在此，其指要非以他事外物牵引相比也，特以击球之间之事明之耳⁶：

¹“谏”，或作“陈”。

²阁、杭、蜀本如此，而或从诸本“哉”作“也”，今以下两句推之，作“哉”近是，盖“此非”至“故哉”十五字当作一句读之，乃得其意。或者又云“哉”字恐是“邪”字，声讹为也。今作“邪”字读之，文理尤顺。

³“心”上，或有“人”字。

⁴“身”上，一有“人”字。

⁵“堕”，或作“坠”，下同。

⁶“事”上，或无“之”字。

马之与人，情性殊异；至于筋骸之相束，血气之相持，安佚则适，劳顿则疲者同也。乘之有道，步骤折中，少必无疾，老必后衰。及以之驰球于场，荡摇其心腑，振挠其骨筋¹，气不及出入，走不及回旋；远者三四年，近者一二年，无全马矣。然则球之害于人也决矣²！凡五藏之系络甚微，坐立必悬垂于胸臆之间³，而以之颠顿驰骋，呜呼，其危哉！

¹“筋”，或作“筋骨”。

²诸本皆如此，杭本“决”下无“矣”字。今按：上句有“矣”字，此句亦须有“矣”字，语势方杀。杭本只是偶然脱漏，不谓后人信之过甚，而使韩公为是歇后不了之语也。今当以诸本为正。

³“臆”，或作“腹”。

春秋传曰：“夫有尤物，足以移人，苟非德义，则必有祸。¹”虽岂弟君子，神明所扶持，然广虑之，深思之，亦养寿命之一端也²。愈恐惧再拜。

¹左氏昭二十八年叔向之辞。

²“虽”，或作“惟”。或无“一”字。





与冯宿论文书





或无“论文”字，公此书于汴州作。

辱示初筮赋¹，实有意思。但力为之，古人不难到；但不知直似古人，亦何得于今人也²？仆为文久，每自则意中以为好，则人必以为恶矣³：小称意人亦小怪之⁴，大称意即人必大怪之也。时时应事作俗下文字，下笔令人惭；及示人，则人以为好矣⁵：小惭者亦蒙谓之小好，大惭者即必以为大好矣，不知古文直何用于今世也；然以俟知者知耳⁶。

¹“筮”，或作“仕”。

²“何”下，或有“有”字，或有“有”字而无“得”字。〔补注〕张裕钊曰：一折便入深处，便可想其襟抱。

³“则人”，或作“即人”。“必”下，或无“以”字。

⁴“亦”上，或有“即”字。

⁵“俗下”下，或无“文字”二字，而有“者”字。“则人”，或无“则”字。

⁶“直”，或作“真”。或无“今”字。“然以”，或作“然而”。〔补注〕方苞曰：古文无用于今世，束上；以俟知，启下。

昔扬子云著太玄，人皆笑之，子云之言曰¹：“世不我知无害也；后世复有扬子云，必好之矣。”子云死近千载，竟未有扬子云，可叹也！其时桓谭亦以为雄书胜老子²；老子未足道也，子云岂止与老子争强而已乎？此未为知雄者³。其弟子侯芭颇知之，以为其师之书胜周易⁴，然侯之他文不见于世，不知其人果如何耳。以此而言，作者不祈人之知也明矣。直百世以俟圣人而不惑，质诸鬼神而不疑耳⁵。足下岂不谓然乎？

¹或无“之言”二字。

²或无“为”字。

³“未为”，或作“不为”。〔补注〕张裕钊曰：于感慨波折处见睥睨一切之概。

⁴“师”上，或无“其”字。

⁵“耳”，或作“矣”。〔补注〕曾国藩曰：自负语绝沉着。

近李翱从仆学文，颇有所得，然其人家贫多事，未能卒其业。有张籍者，年长于翱¹，而亦学于仆，其文与翱相上下，一二年业之，庶几乎至也²；然闵其弃俗尚而从于寂寞之道，以之争名于时也³！

¹“长”上，或无“年”字。

²“几”下，或有“至”字。

³此下或有“未知果能不叛去乎”八字，又或疑此句上有“然”字，意无所承，恐所增多八字当在“然”字之上，未知是否。〔补注〕方苞曰：无此二语，则于通篇无合络处。张裕钊云：寄托遥远，含蕴深妙。

久不谈，聊感足下能自进于此，故复发愤一道¹。愈再拜。

¹“久”下，或有“而”字，非是。





与祠部陆员外书





“外”下或有“荐士”字，贞元十八年，中书舍人权德舆典贡举，陆傪佐之。公时为四门博士，荐侯喜等十人于傪。尉迟汾、侯云长、沈杞、李翊皆以其年登科，侯喜以十九年，刘述古以二十一年，李绅以元和元年，张后余、张苰以二年，皆相继登科，独韦群玉不见于记；非公荐进之力欤？宜当是时皆争为韩门弟子也。〔补注〕方苞曰：退之信笔直书者，而波澜意度尚高出北宋人。

执事好贤乐善，孜孜以荐进良士、明白是非为己任，方今天下一人而已。愈之获幸于左右，其足迹接于门墙之间¹，升乎堂而望乎室者，亦将一年于今矣。念虑所及，辄欲不自疑外，竭其愚而道其志，况在执事之所孜孜为己任者，得不少助而张之乎？诚不自识其言之可采与否；其事则小人之事君子尽心之道也。天下之事不可遽数²，又执事之志或有待而为，未敢一二言也；今但言其最近而切者尔：

¹或无“迹”字。

²“天下之事”，或作“天下之士”，谓有待而为，则“事”字为当。

执事之与司贡士者相知诚深矣¹；彼之所望于执事，执事之所以待乎彼者，可谓至而无间疑矣²。彼之职在乎得人，执事之志在乎进贤，如得其人而授之，所谓两得其求，顺乎其必从也。执事之知人其亦博矣，夫子之言曰“举尔所知”，然则愈之知者亦可言已³。

¹“诚”，或作“识”。〔补注〕沈钦韩曰：权德舆歙州刺史陆傪墓志云：“与吾友善，相视莫逆行二十年。”

²或无“矣”字。

³“已”，或作“矣”，或作“也”。

文章之尤者，有侯喜者¹、侯云长者²：喜之家，在开元中衣冠朝而者兄弟五六人，及喜之父仕不达，弃官而归。喜率兄弟操耒耜而耕于野³，地薄而赋多，不足以养其亲，则以其耕之暇⁴，读书而为文，以干于有位者而取足焉。喜之文章，学西京而为也⁵，举进士十五六年矣。云长之文，执事所自知；其为人淳重方实，可任以事，其文与喜相上下。有刘述古者⁶，其文长于为诗，文丽而思深，当今举于礼部者，其诗无与为比，而又工于应主司之试；其为人温良诚信，无邪佞诈妄之心⁷，强志而婉容，和平而有立；其趋事静以敏，著美名而负屈称者，其日已久矣⁸。有韦群玉者⁹，京兆之从子，其文有可取者，其进而未止者也，其为人贤而有材¹⁰，志刚而气和，乐于荐贤为善；其在家无子弟之过，居京兆之侧，遇事辄争，不从其令而从其义，求子弟之贤而能业其家者，群玉是也¹¹。凡此四子皆可以当执事首荐而极论者。主司疑焉，则以辨之；问焉，则以告之；未知焉，则殷勤而语之¹²：期乎有成而后止可也。有沈杞者¹³、张苰者¹⁴、尉迟汾者¹⁵、李绅者¹⁶、张后余者¹⁷、李翊者¹⁸，或文或行皆出群之才也¹⁹：凡此数子，与之足以收人望、得才实，主司疑焉则与解之²⁰，问焉则以对之，广求焉则以告之可也。

¹贞元十九年，喜中进士第，终国子主簿。

²贞元十八年，云长中进士第。

³或无“于野”字。

⁴“其耕之暇”，或作“非耕之时”，或作“其暇之时”。

⁵“京”，或作“汉”，或作“汉西京”。

⁶贞元二十一年，述古中进士第。

⁷“邪佞诈妄”，或作“邪妄诈伪”，或作“邪妄诈佞”。

⁸或无“矣”字，或作“为日久矣”。

⁹贞元十七年，吏部侍郎韦夏卿为京兆尹，公所荐十人九第，独群玉不见于登科记，岂有司远嫌而黜之耶？摭言云韦纾，即群玉也。

¹⁰方作“行”。今按：“贤”即是有行，方语为赘。

¹¹“能”上，或无“而”字。〔补注〕曾国藩曰：称人之长，造句俱极跌宕。

¹²“语”，或作“论”。或无“有”字。

¹³贞元十八年，杞中进士第。

¹⁴元和二年，弘中进士第。“苰”，或作“弘”，与登科记同。

¹⁵贞元十八年，汾中进士第。〔补注〕沈钦韩曰：金石萃编有尉迟汾嵩高灵胜诗石刻题“朝散大夫守卫尉少卿尉迟汾”。

¹⁶绅 元和元年进士第，会昌中为相。

¹⁷元和二年，后余中进士第。

¹⁸贞元十八年，翊中进士第。

¹⁹〔补注〕方苞曰：合叙而简其词，与前四人异。

²⁰“与解”，或作“以解”。

往者陆相公司贡士¹，考文章甚详，愈时亦幸在得中²，而未知陆之得人也。其后一二年，所与及第者皆赫然有声，原其所以，亦由梁补阙 肃 王郎中 础佐之³。梁举八人无有失者⁴，其余则王皆与谋焉。陆相之考文章甚详也，待梁与王如此不疑也，梁与王举人如此之当也⁵，至今以为美谈。自后主司不能信人，人亦无足信者，故蔑蔑无闻⁶。今执事之与司贡士者有相信之资、谋行之道⁷，惜乎其不可失也！

¹贞元八年，陆贽知举，贾稜等二十二人登第；公与焉。

²或无“亦”字，或无“幸”字。

³肃字敬之；础 大历七年中第。

⁴欧阳詹传云：“詹与韩愈、李观、李绛、崔群、王涯、冯宿、庾承宣联第，皆天下选，时称‘龙虎榜’。”梁举八人，疑此是也。〔补注〕按：唐摭言：贞元中李元宾、韩愈、李绛、崔群同年进士。先是四君子定交久矣，共游梁补阙之门。居三载，肃未之面，而四贤造肃多矣，靡不偕行，肃异之。一日延接观等，俱以文学为肃所称，复奖以交游之道。然肃素有人伦之鉴，观愈等既去，复止绛、群曰：“公等文行相契，他日皆振大名，然二君子位极人臣，勉旃！”

⁵“人”下，或无“如此”字。

⁶“蔑蔑”，或作“蔑然”。

⁷“谋”上，或有“与”字。

方今在朝廷者，多以游娱乐为事¹；独执事眇然高举，有深思长虑，为国家树根本之道：宜乎小子之以此言闻于左右也。愈恐惧再拜。

¹〔补注〕陈景云曰：此谓王仲舒、裴茝诸人也。王、裴皆朝贤，有清望，止以频聚饮，遂为谗人所中，斥官。此书在诸贤未谴以前，盖所见卓矣。





与凤翔邢尚书书





或作“京西节度使邢尚书”。“邢”，谓邢君牙也。

愈再拜：布衣之士身居穷约，不借势于王公大人则无以成其志；王公大人功业显著，不借誉于布衣之士则无以广其名：是故布衣之士虽甚贱而不谄，王公大人虽甚贵而不骄，其事势相须，其先后相资也。今阁下为王爪牙，为国藩垣，威行如秋，仁行如春，戎狄弃甲而远遁，朝廷高枕而不虞：是岂负大丈夫平生之志愿哉？岂负明天子非常之顾遇哉¹？赫赫乎，洸洸乎²，功业逐日以新，名声随风而流，宜乎欢呼海隅高谈之士，奔走天下慕义之人，使或愿驰一传³，或愿操一戈⁴，纳君于唐 虞，收地于河 湟⁵；然而未至乎是者，盖亦有说云⁶：岂非待士之道未甚厚，遇士之礼未甚优？请粗言其事，阁下试详而听之：

¹下“岂”上，或有“是”字。

²或无“洸洸乎”三字。“洸”，音光。

³“传”，驿递也。周礼 大仆“传达于四方”，音啭。

⁴“操”上，或无“或愿”二字。

⁵“湟”，或作“隍”。

⁶“盖亦”，或作“亦盖”。“说”上，有“其”字，非是。

夫士之来也，必有求于阁下；夫以贫贱而求于富贵，正其宜也。阁下之财不可以遍施于天下，在择其人之贤愚而厚薄等级之可也。假如贤者至，阁下乃一见之；愚者至，不得见焉：则贤者莫不至而愚者日远矣¹。假如愚者至，阁下以千金与之；贤者至，亦以千金与之：则愚者莫不至而贤者日远矣²。欲求得士之道，尽于此而已；欲求士之贤愚，在于精鉴博采之而已³。精鉴于己，固已得其十七八矣⁴；又博采于人，百无一二遗者焉：若果能是道⁵，愈见天下之竹帛不足书阁下之功德⁶，天下之金石不足颂阁下之形容矣！

¹或无“日”字。

²“亦”，或作“又”。杭本无“贤者”至“与之”九字，非是。“日”，或作“亦”。

³“得”，或作“待”。“已”下，或并有“矣”字。

⁴或无“固”字。

⁵“能”，或作“行”。

⁶“德”下，或有“矣”字。

愈也布衣之士也¹。生七岁而读书，十三而能文，二十五而擢第于春官，以文名于四方。前古之兴亡未尝不经于心也，当世之得失未尝不留于意也，常以天下之安危在边²，故六月于迈，来观其师，及至此都，徘徊而不能去者³，诚悦阁下之义，愿少立于阶墀之际⁴，望见君子之威仪也。居十日而不敢进者，诚以左右无先为容⁵，惧阁下以众人视之，则杀身不足以灭耻，徒悔恨于无穷：故先此书序其所以来之意，阁下其无以为狂而以礼进退之，幸甚，幸甚！愈再拜⁶。

¹“布”上，或有“固”字。“士”下，或无“也”字。

²“常”，或作“尝”。

³“此”上，或无“至”字。“不”上，或无“而”字。“能”下，或有“速”字。“去”，或作“进”。“不能去”，或作“不敢遽进”。〔补注〕沈钦韩曰：此文颇似苏 张诡靡之说。

⁴“际”，或作“下”。

⁵“进”下，或有“谒”字；“诚”字，或在“容”字下；“容”下，或有“也”字；或无“以左”至“为容”七字：皆非是。

⁶“先”下，或有“陈”字；“书”下，或有“陈”字：皆非是。“来之”下，或复有“之”字。“其无以”，或无“其”字，或无“以”字。洪庆善年谱云：公以贞元八年壬申二十五岁中第，十一年乙亥二十八岁上宰相书，求官不得而归，出潼关作二鸟赋，又据程致道说，既出潼关，因游凤翔，上邢君牙书。今按：程说大误，盖赋序言五月过潼关，而此书言六月至凤翔。潼关在长安之东，凤翔在长安之西，相距六百余里，岂有五月方东出潼关，而六月遽能复西至凤翔之理？此书决非此年所作，必是八年以后十年以前尝至凤翔，而有此书、岐山下等诗也。



为人求荐书

为人求荐书¹





〔补注〕何焯曰：面目似 国策 ，命意则左氏之善为说辞者也。公文真难为状。

某闻木在山，马在肆，遇之而不顾者¹虽日累千万人，未为不材与下乘也；及至匠石过之而不睨²，伯乐遇之而不顾³，然后知其非栋梁之材、超逸之足也。以某在公之宇下非一日，而又辱居姻娅之后，是生于匠石之园，长于伯乐之厩者也；于是而不得知，假有见知者千万人，亦何足云⁴。今幸赖天子每岁诏公卿大夫贡士，若某等比咸得以荐闻⁵，是以冒进其说以累于执事，亦不自量已。

¹“遇”，或作“过”。

²“匠石”字见庄子。

³伯乐顾马事见战国策。

⁴或无“有”字。“云”下，或有“耳”字，或有“尔”字。

⁵“若”下，或有“干”字而无“比”字。或无“等”字。

然执事其知某如何哉？昔人有鬻马不售于市者，知伯乐之善相也，从而求之；伯乐一顾，价增三倍：某与其事颇相类，是故终始言之耳。某再拜¹。

¹诸本皆如此，独阁、杭本以“其知某如何哉”为“其如某何哉”，而无“昔人”以下四十三字。今按：此书本为人求荐，而杭本曰“执事其如某何哉”，则似决以其人力不能荐己矣，故诸本或作“执事其知某何如哉”，语意似协，而亦未有恳切必求之意；又无结末收拾之语，故又继以鬻马之说，文意方似粗足，然亦重复无奇，文意首尾不甚通畅。恐尚有脱误处，更详之。〔补注〕方苞曰：前设两喻，而后以一结，是周、秦人法。





应科目时与人书





或作“与韦舍人”，即贞元九年宏词试也。〔补注〕何焯曰：难于致词，则托物以喻，此诗人比兴之道也。刘大櫆曰：转捩曲折，自生奇致。曾国藩曰：其意态恢诡瑰玮，盖本诸滑稽传。干泽之文如是，乃为轩昂。张裕钊云：此文退之本色。

月日愈再拜¹：天池之滨，大江之²，曰有怪物焉；盖非常鳞凡介之品汇匹俦也³！其得水，变化风雨上下于天不难也⁴；其不及水，盖寻常尺寸之间耳。无高山大陵旷途绝险为之关隔也；然其穷涸不能自致乎水，为獭之笑者⁵，盖十八九矣⁶。如有力者哀其穷而运转之，盖一举手一投足之劳也。

¹一云“应博学宏词前进士韩愈谨再拜上书舍人阁下”。

²“”，扶文切。

³“匹”，或作“比”。

⁴“天”下或有“地”字。

⁵礼记“獭祭鱼”；选“獭睒瞲乎奁空”。“”，音宾。

⁶或无“十”字。“矣”，或作“年”。方从谢本云：唐举子礼部及第，例须守选，选未满，或就制举，或书判拔萃，方获出仕。此书谓“其不及水，盖寻常尺寸之间”，是专指宏词试也。言“世之嗤笑者十而八九”，乃上宰相书所谓“得其所者争笑之”是也。本多作“八九年”，其义非也。

然是物也，负其异于众也，且曰：烂死于沙泥，吾宁乐之；若俛首帖耳摇尾而乞怜者，非我之志也。是以有力者遇之，熟视之若无睹也。其死其生，固不可知也。今又有有力者当其前矣，聊试仰首一鸣号焉，庸讵知有力者不哀其穷，而忘一举手一投足之劳而转之清波乎¹？

¹“而转”，或作“而输”。“转之清波”，或作“转致之波涛”。

其哀之，命也；其不哀之，命也；知其在命而且鸣号之者，亦命也¹：愈今者实有类于是。是以忘其疏愚之罪，而有是说焉。阁下其亦怜察之！

¹“鸣”，或作“呼”。“鸣”下，或有“且”字。或作“而鸣且号”。





答刘正夫书





“正”，或作“嵒”。此书谓“贤尊给事者”，刘伯刍也。伯刍三子，宽夫、端夫、岩夫，无名正夫者；故蜀本刊作“嵒”，岂正夫即嵒夫邪？今且从旧。

愈白进士刘君足下：辱笺教以所不及，既荷厚赐，且愧其诚然。幸甚，幸甚！

凡举进士者，于先进之门¹何所不往，先进之于后辈，苟见其至，宁可以不答其意邪？来者则接之，举城士大夫莫不皆然，而愈不幸独有接后辈名²：名之所存，谤之所归也。

¹或无“凡”字。

²“接后辈”下，或有“之”字。

有来问者，不敢不以诚答。或问：为文宜何师？必谨对曰：宜师古圣贤人。曰：古圣贤人所为书具存，辞皆不同，宜何师？必谨对曰：师其意，不师其辞。又问曰：文宜易宜难？必谨对曰：无难易，惟其是尔。如是而已¹，非固开其为此，而禁其为彼也。

¹诸本无“尔如是”字。“已”下，有“矣”字。谢校“矣”作“尔”，或作“耳”。李习之云：天下之语文章，其爱难者则曰：文章宜深而不当易。其爱易者则曰：文章宜通不当难：此皆偏滞而不流，未识文章之所主也。书曰“朕堲谗说殄行，震惊朕师”；诗曰“苑彼柔桑，其下侯旬”，此非易也。书曰“允恭克让，光被四表，格于上下”；诗曰“十亩之间兮，桑者闲闲兮”，此非难也。

夫百物朝夕所见者，人皆不注视也；及睹其异者，则共观而言之：夫文岂异于是乎？汉朝人莫不能为文，独司马相如 太史公 刘向 扬雄为之最。然则用功深者，其收名也远；若皆与世沉浮¹，不自树立，虽不为当时所怪，亦必无后世之传也²。足下家中百物皆赖而用也，然其所珍爱者，必非常物；夫君子之于文，岂异于是乎³？今后进之为文⁴，能深探而力取之以古圣贤人为法者，虽未必皆是；要若有司马相如 太史公 刘向 扬雄之徒出⁵，必自于此，不自于循常之徒也⁶。若圣人之道不用文则已，用则必尚其能者；能者非他，能自树立，不因循者是也。有文字来，谁不为文，然其存于今者，必其能者也。顾常以此为说耳⁷。

¹或作“浮沉”。

²李习之云：义虽深，理虽当，辞不工者不成文；宜不能传也。文理义三者兼并，乃能独立于一时，而不泯灭于后代，能必传也。仲尼曰：“言之不文，传之不远。”

³〔补注〕张裕钊曰：承上意反复言之，潆洄尽致，文固贵健劲，然须寓机趣于其中，乃觉奇妙隽永；不然，则使人读之无余味，不足贵也。以此意求之退之之文，无不皆然。

⁴或无“进”字。

⁵“若”上，或无“要”字。

⁶“不”下，或无“自”字。

⁷“顾常”，或作“必当”，或作“顾当”。

愈于足下忝同道而先进者，又常从游于贤尊给事，既辱厚赐，又安得不进其所有以为答也。足下以为何如¹？愈白。

¹或作“如何”。





答殷侍御书





殷侑也。或注“衔”字，非是。公尝荐侑堪任御史大夫、太常博士，后又有序送其自太常博士迁尚书虞部员外郎兼侍御史，副李孝诚使回鹘，则知殷侍御为侑无疑。序作于元和十二年。此书曰“八月益凉”，则明年八月欤？〔补注〕李光地曰：韩公于殷侍御，子厚于陆文通，欧阳于胡翼之，皆极致尊崇；今人欲学三公为文，而不尽心于经，斯失其本矣。

某月日，愈顿首：辱赐书，周览累日，竦然增敬，蹙然汗出以惭。愈于进士中，粗为知读经书者；一来应举，事随日生，虽欲加功，竟无其暇。游从之类，相熟相同，不教不学，闷然不见己缺，日失月亡，以至于老¹：所谓无以自别于常人者。每逢学士真儒，叹息踧踖²，愧生于中，颜变于外，不复自比于人。

¹“月”，或作“日”。

²“踧踖”上，子六反；下，资昔反。

前者蒙示新注公羊春秋¹，又闻口授指略，私心喜幸，恨遭逢之晚，愿尽传其学。职事羁缠，未得继请，怠惰因循，不能自强，此宜在摈而不教者。今反谓少知根本，其辞章近古，可令叙所注书；惠出非望，承命反侧，善诱不倦，斯为多方，敢不喻所指？八月益凉，时得休假²，傥矜其拘缀不得走请，务道之传而赐辱临，执经座下，获卒所闻，是为大幸³！

¹“前者”，或作“前人”，非是。

²“假”，或作“暇”。

³〔补注〕吴汝纶曰：词礼下而意特兀傲。

况近世公羊学几绝，何氏注外，不见他书¹。圣经贤传，屏而不省，要妙之义，无自而寻；非先生好之乐之，味于众人之所不味，务张而明之，其孰能勤勤绻绻若此之至²！固鄙心之所最急者。如遂蒙开释，章分句断，其心晓然，直使序所注，挂名经端，自托不腐，其又奚辞³？将惟先生所以命。愈再拜。

¹后汉何休作春秋公羊解诂。

²“绻绻”，或作“拳拳”。

³“辞”，或作“词”。





答陈商书





公为国子先生时，商未第，以文求益而答之也。商后元和九年进士第，唐志 有商集十七卷。〔补注〕陈景云曰：商字述圣，官终秘书监，尝预修武宗实录，则大中间事。刘大櫆曰：古雅。张裕钊曰：似国策，得其机趣，而无剑拔弩张之态。修辞亦文事之最要，如此等文，固是意奇，其辞尤足以副之也。又曰：昌黎书诸短篇，遒古而波折，自然简峻，而规模自宏：最有法度，转换变化处更多。学韩者宜从此等入。

愈白：辱惠书，语高而旨深，三四读尚不能通晓，茫然增愧赧；又不以其浅弊无过人知识¹，且喻以所守²，幸甚！愈敢不吐情实？然自识其不足补吾子所须也。

¹“知”，或作“智”。

²“且”，或作“具”。

齐王好竽¹，有求仕于齐者操瑟而往²，立王之门三年不得入，叱曰：“吾瑟鼓之能使鬼神上下，吾鼓瑟合轩辕氏之律吕。”³客骂之曰：“王好竽而子鼓瑟，虽工，如王不好何？”⁴是所谓工于瑟而不工于求齐也⁵。今举进士于此世，求禄利行道于此世⁶，而为文必使一世人不好，得无与操瑟立齐门者比欤？文虽工不利于求⁷，求不得则怒且怨，不知君子必尔为不也！故区区之心，每有来访者，皆有意于不肖者也。略不辞让，遂尽言之⁸，惟吾子谅察。愈白。

¹〔补注〕张裕钊曰：此等接法，潜玩有得，乃能脱离拘束，绝尘而奔。

²或无“者”字。

³诸本皆如此，方独从阁、杭本以“律吕”二字为“宫”字云：国语：“琴瑟尚宫，钟尚羽；重者从细，轻者从大。”今按：方氏所引国语是也。然凡作乐者，八音并奏，而其一音之中，大者为宫，细者为羽，莫不皆有五声之序；又以六律六吕节之，然后声之大细，得其次第而不差。书所谓“声依永，律和声，而八音克谐”是也。其曰“琴瑟尚宫”者，非谓琴瑟只有宫声也；但以丝声太细，恐其掩于众乐而不可听，故大其器，使其声重大而与众乐相称耳。其中固自有五声，而声必中律吕也。方意似以琴瑟专为宫声而不用它律吕者，故特取此误本耳。今从诸本。

⁴“瑟”字句绝，诸本如此。方独以“鼓”为“瑟”而为句绝，其下“瑟”字乃属下句，曾本上亦作瑟，而下作“之”：皆非是。

⁵“求齐”，或作“竽”；或无“也”字：皆非是。

⁶“求”上，或有“也”字。“道于”下，或无“此”字。

⁷“虽”，或作“诚”，或“虽”上有“诚”字。

⁸“言”下，或无“之”字。





与孟尚书书





“孟”下一有“简”字。孟简字幾道，德州 平昌人；最嗜佛，尝与刘伯刍归登 萧俛译次梵言者。公元和十四年以言佛骨贬潮州，与潮僧大颠游，人遂云奉佛氏。其冬，移袁州，明年，简移书言及，公作此书答之。〔补注〕李光地曰：佛骨表其所言于廷者耳，此是欲流传学者之书，故拔本塞源，争辩千古道术之归，反复恺切，无复余恨。自江都 河汾之书未足以比儗者，何况余子！方苞曰：理足气盛，浩然若江河之达。何焯曰：理明气畅，此文真是如潮。张裕钊云：浑浩变化，千转百折，而势愈劲；其雄肆之气，奇杰之辞，并臻上境。北宋诸家，无能为役。

愈白：行官自南回¹，过吉州²，得吾兄二十四日手书数番：忻悚兼至，未审入秋来眠食何似，伏惟万福！

¹〔补注〕沈钦韩曰：通鉴胡三省注云：“行官，主将命往来京师及邻道郡县。”杜集行官张望补稻畦归诗云“主守问家臣”，则行官亦干仆之称。

²元和十五年贬太子宾客分司孟简 吉州司马。

来示云：有人传愈近少信奉释氏，此传之者妄也¹。潮州时²，有一老僧号大颠，颇聪明，识道理，远地无可与语者³，故自山召至州郭，留十数日，实能外形骸以理自胜，不为事物侵乱⁴。与之语，虽不尽解，要自胸中无滞碍；以为难得，因与来往⁵。及祭神至海上，遂造其庐；及来袁州，留衣服为别，乃人之情，非崇信其法，求福田利益也。孔子云：“丘之祷久矣。”凡君子行己立身自有法度，圣贤事业，具在方册，可效可师；仰不愧天，俯不愧人，内不愧心，积善积恶，殃庆自各以其类至⁶：何有去圣人之道，舍先王之法，而从夷狄之教以求福利也？诗不云乎：“恺悌君子，求福不回。”⁷传又曰：“不为威惕，不为利疚。”⁸假如释氏能与人为祸祟⁹，非守道君子之所惧也；况万万无此理。且彼佛者果何人哉？其行事类君子邪？小人邪？若君子也，必不妄加祸于守道之人；如小人也，其身已死，其鬼不灵。天地神祇，昭布森列，非可诬也¹⁰；又肯令其鬼行胸臆，作威福于其间哉？进退无所据，而信奉之，亦且惑矣¹¹！

¹或无“吉州”二字，下云“被吾兄二十四日手示，披读数番”。阁、杭本无“行官”至“来示”三十八字，但云“蒙惠书”。今按：阁、杭乃节本；诸本乃其本文，今从之。“信”、“此传之”，阁、杭、蜀本无此四字。

²元和十四年正月，公谪潮州。

³“无”下，或有“所”字，无“与”、“者”字。

⁴司马温公书心经后曰：世称韩文公不喜佛，尝排之，予观其与孟尚书论大颠云“能以理自胜，不为事物侵乱”，乃知公于书无所不观。盖尝遍观佛书，取其精粹而排其糟粕耳；不然何以知不为事物侵乱为学佛者所先耶？

⁵“要自”至“难得”十一字，诸本皆如此，阁、杭、蜀本删“胸中无滞碍”五字；“自”，又或作“且”。今按：此书称许大颠之语，多为后人妄意隐避，删节太过，故多脱落，失其正意。如上两条犹无大利害，若此语中删去五字，则“要自以为难得”一句不复成文理矣。盖韩公之学见于原道者，虽有以识夫大用之流行，而于本然之全体，则疑其有所未睹，且于日用之间，亦未见其有以存养省察而体之于身也。是以虽其所以自任者不为不重，而其平生用力深处，终不离乎文字言语之工。至其好乐之私，则又未能卓然有以自拔于流俗。所与游者，不过一时之文士；其于僧道，则亦仅得毛于畅、观、灵、惠之流耳。是其身心内外所立所资不越乎此，亦何所据以为息邪距诐之本，而充其所以自任之心乎？是以一旦放逐，憔悴亡聊之中，无复平日饮博过从之乐，方且郁郁不能自遣，而卒然见夫瘴海之滨，异端之学，乃有能以义理良胜不为事物侵乱之人，与之语虽不尽解，亦岂不足以荡涤情累而暂空其滞碍之怀乎？然则凡此称誉之言，自不必讳。而于公所谓“不求其福”，“不畏其祸”，“不学其道”者，初亦不相妨也。虽然，使公于此能因彼稊稗之有秋，而悟我黍稷之未熟，一旦翻然反求诸身，以尽圣贤之蕴，则所谓以理自胜，不为外物侵乱者；将无复羡于彼，而吾之所以自任者益恢乎其有余地矣。岂不伟哉！

⁶“庆”下，或无“自”字。

⁷见诗 旱麓篇。

⁸见左氏昭公二十年。

⁹“祟”，或作“福”。

¹⁰“布森”，或作“森布”。今按：公进平淮西碑状亦有“森列”字可考。

¹¹或作“非大惑欤”。〔补注〕曾国藩曰：以上辨己不信佛。

且愈不助释氏而排之者，其亦有说¹。孟子云²：今天下不之杨则之墨，杨 墨交乱，而圣贤之道不明³，则三纲沦而九法⁴，礼乐崩而夷狄横⁵，几何其不为禽兽也！故曰：“能言拒杨 墨者，皆圣人之徒也。”扬子云云⁶：“古者杨 墨塞路，孟子辞而辟之，廓如也。”夫杨 墨行，正道废，且将数百年，以至于秦，卒灭先王之法，烧除其经⁷，坑杀学士，天下遂大乱。及秦灭，汉兴且百年，尚未知修明先王之道；其后始除挟书之律，稍求亡书，招学士，经虽少得，尚皆残缺，十亡二三⁸：故学士多老死，新者不见全经，不能尽知先王之事，各以所见为守，分离乖隔，不合不公，二帝三王群圣人之道于是大坏。后之学者无所寻逐，以至于今泯泯也：其祸出于杨 墨肆行而莫之禁故也。孟子虽贤圣，不得位，空言无施，虽切何补⁹？然赖其言，而今学者尚知宗孔氏，崇仁义，贵王贱霸而已¹⁰。其大经大法皆亡灭而不救，坏烂而不收，所谓存十一于千百，安在其能廓如也？然向无孟氏¹¹，则皆服左衽而言侏离矣¹²：故愈尝推尊孟氏，以为功不在禹下者，为此也¹³。

¹〔补注〕刘大櫆曰：以下屈盘瘦硬，千回百折，有真气行乎其间，具江河沛然之势。

²“子”下，或有“有”字。

³或复出“圣贤之道不明”六字。

⁴“”，都故切。

⁵“横”，户孟切。

⁶“云”或作“曰”。

⁷“至”，或作“竢”，非是。“其经”，或作“经书”，或下有“书”字。

⁸“尚皆”，或无“尚”字，或作“皆尚”。

⁹〔补注〕张裕钊云：突接逆接，硬语盘空。

¹⁰“崇”，方作“贵”，上又有“知”字。今按：“宗”上已有“知”字，“王”上又有“贵”字，不应复出，方本非是。

¹¹“向”，或作“苟”。

¹²后汉 南蛮传：衣裳班阑，语言侏离。“侏”，音朱。

¹³苏轼曰：孟子曰：禹抑洪水，孔子作春秋，而予距杨、墨。盖以是配禹也。自春秋作，而乱臣贼子惧。孟子之言行，而杨、墨之道废。孟子既没，申、商、韩、非之学遂行，秦以是丧。至于胜、广、刘、项之祸，天下萧然，洪水之患，盖不至此也。使杨、墨得志于天下，其祸岂减于申、韩哉！由此言之，虽以孟子配禹，可也。〔补注〕张裕钊曰：前面无数转折顿挫，方入此句，自觉格外出力，曾国藩曰：以上孟子辟杨、墨。

汉氏已来¹，群儒区区修补，百孔千疮，随乱随失，其危如一发引千钧，绵绵延延，浸以微灭。于是时也，而唱释老于其间，鼓天下之众而从之，呜呼，其亦不仁甚矣²！释老之害过于杨 墨，韩愈之贤不及孟子³，孟子不能救之于未亡之前，而韩愈乃欲全之于已坏之后，呜呼，其亦不量其力且见其身之危，莫之救以死也⁴！虽然，使其道由愈而粗传⁵，虽灭死万万无恨⁶！天地鬼神临之在上，质之在傍，又安得因一摧折，自毁其道以从于邪也⁷！

¹或无“氏”字。

²“甚”，或作“耳”。

³木雁 郑少微曰：孟、韩之功其同二，而立言行己其异五；孟子于杨、墨，方其始也禽兽视之，而愈则曰“火其书，庐其居，人其人”；一旦逃而归也，孟子受之而已矣，而愈则序文畅，诗澄观：此其同者二也。孟子曰“尧、舜不遍爱，急亲贤”也，愈则曰“一视而同仁”；孟子言必称尧、舜，愈则曰“王易王，霸易霸”也；孟子曰“性本善”也，而愈品为三；孟子曰“墨乱孔”也，而愈合为一；孟子藐大人，轻万钟，召之则不往也，愈则佞，干宰相：此其异者五也。其曰韩之贤不及孟子，可谓能自知矣。〔补注〕张裕钊曰：突转逆势。

⁴〔补注〕张裕钊曰：纵笔绝奇，有呵斥鬼神之概。

⁵“而”，或作“且”。

⁶〔补注〕张裕钊曰：转折处笔能拔山。

⁷〔补注〕曾国藩曰：言己辟佛，上承孟子之绪。

籍、湜辈虽屡指教，不知果能不叛去否¹？辱吾兄眷厚而不获承命，惟增惭惧，死罪死罪！愈再拜²。

¹〔补注〕沈钦韩曰：皇甫湜送孙生序云：“浮图入中国六百年，天下胥而化，孙生独发愤著书，攻而指斥，庶几万一悟主救民者。”张文昌，诗人，无所论说，而皇甫盖守其说不变也。

²邓瑀曰：韩愈始论佛骨，似有辟邪说距诐行之意。斥守潮阳，与大颠往来海滨，及得孟简书，文过饰非，至今往往传其真与大颠对，释氏之徒撰大颠之辞以非之；诚自取也。交可不择哉！





答吕山人书





〔补注〕茅坤曰：奇气。曾国藩曰：绝傲兀自负。张裕钊云：此文生杀出入，禽纵抑扬，奇变不可方物，笔力似孟子，机趣似国策。吴汝纶曰：似谏猎书。

愈白：惠书责以不能如信陵执辔者¹。夫信陵，战国公子，欲以取士声势倾天下而然耳；如仆者²，自度若世无孔子，不当在弟子之列。以吾子始自山出，有朴茂之美意，恐未砻磨以世事；又自周后文弊，百子为书，各自名家³，乱圣人之宗，后生习传，杂而不贯⁴：故设问以观吾子。其已成熟乎，将以为友也；其未成熟乎⁵，将以讲去其非而趋是耳⁶。不如六国公子有市于道者也。

¹史记：魏公子 无忌，昭王少子，安釐王异母弟也。安釐王即位，封公子为信陵君。魏有隐士侯嬴为大梁 夷门监者，公子从车骑虚左自迎，侯生摄弊衣冠直上；载公子上坐，欲以观公子，公子执辔愈恭。“信”音申。

²“仆”下，或无“者”字。

³或无“书各自名”四字，非是。

⁴“贯”，或作“实”。

⁵“乎”，或作“邪”。

⁶“趋”下，或有“其”字。

方今天下入仕，惟以进士、明经及卿大夫之世耳。其人率皆习熟时俗，工于语言，识形势，善候人主意¹；故天下靡靡，日入于衰坏。恐不复振起，务欲进足下趋死不顾利害去就之人于朝，以争救之耳；非谓当今公卿间无足下辈文学知识也。不得以信陵比。

¹方从阁本“意”下有“在”字，云：“意在”谓意之所向也。左氏：“晋君少安，不在诸侯；赵穿有宠而弱，不在军事。”汉书：“王莽意不在哀。”义祖此也。今按：但如诸本，语意已足，不假“在”字为奇也。政使能奇，亦复几何？而已不胜其赘矣。此近世所谓古文者之弊，而谓韩公为之哉？恐阁本初亦失误，而方乃曲为之说以误后人，故不可以不辨。或者又疑“在”亦草书“者”字之误，更详之。

然足下衣破衣，系麻鞋¹，率然叩吾门；吾待足下虽未尽宾主之道，不可谓无意者²。足下行天下，得此于人盖寡，乃遂能责不足于我，此真仆所汲汲求者。议虽未中节，其不肯阿曲以事人者灼灼明矣³。方将坐足下三浴而三熏之，听仆之所为，少安无躁⁴。愈顿首。

¹“破”上，或无“衣”字。“系”上，或有“脚”字。

²“者”下，或有“也”字。

³“阿曲”，或无“曲”字，或作“效俗”，或“阿”上仍有“效”字，或作“效阿俗”。

⁴〔补注〕陈景云曰：左传：“吾子其少安。”注：“安，徐也。”张裕钊曰：一结尤奇诡不测，意致隽永，昧之无极。





答渝州李使君书





或注“方古”二字，方古，贞元十二年进士，书所言“河南事迹”，或以公尝为河南令，疑其指此；然观书意，当是李使君以河南事迹嘱公有言于朝也。

乖隔年多，不获数附书¹，慕仰风味，未尝敢忘。使至，连辱两书²，告以恩情迫切，不自聊赖。重序河南事迹本末，文字绸密，典实可寻，而推究之明，万万无一可疑者³。钦想所为⁴，益深勤企，岂以愈为粗有知识，可语以心而告之急哉？是比数愈于人而收之⁵，何幸之大也！

¹“书”下，或有“状”字。

²“连辱”，或作“辱连纸”。

³“河南”谓房式也。式为河南尹，其卒也，谥曰“倾”。式始刺蜀州，刘辟作难，署牒首曰“辟”，副曰“式”，参谋曰“符载”，意使君欲辨河南之事迹者，此耳。〔补注〕吴汝纶曰：此自李君身事，非谓房式。沈钦韩曰：会要作“顷”，此承新书之误。彼云：精心动惧曰顷，敏以敬慎曰顷。非倾危之谓也。

⁴“钦”上，或有“重”字。

⁵“于”下，或有“古”字。

愈虽无节概，知感激¹。若使在形势，亲狎于要路，有言可信之望，虽百悔吝，不敢默默²。今既无由缘进言，言之恐益累高明，是以负所期待，窃窃转语于人，不见成效，此愈之罪也。然不敢去心。期之无已³，以报见待；惟且迟之，勿遽捐罢，幸甚⁴！庄子云：“知其无可奈何而安之若命者，圣也。”传曰：“君子俟命。”然无所补益，进其厌饫者，只增愧耳⁵。良务宽大。愈再拜。

¹“知”上，疑脱一字。

²“信”，或作“伸”；或云：“信”，音伸。“之”下，或无“望”字。“敢”下，或无复出“默”字。今按：众本皆未安，疑本用易“有言不信”之语，若作“言有可信”而读如字，则其义通矣。更详之。

³“去心”，或作“忘去其心”。或无“期之无已”四字。

⁴“捐”，或作“止”。今按：“捐罢”字疑衍。又按：此书题一作“状”，故其词亦用俗体，不甚作文。

⁵〔补注〕曾国藩曰：既以安身俟命之说进，又言李亦烂熟于“安俟”之说，如常御之饮食，餍饫久矣，无益于事，故增愧。





答元侍御书





公拜比部郎中、史馆修撰，元稹以书言甄济父子事，丐公笔之于史，公以此答之。此书盖元和九年在史馆时作。

九月五日，愈顿首，微之足下：前岁辱书，论甄逢父济¹识安禄山必反，即诈为喑弃去²。禄山反，有名号，又逼致之，济死执不起，卒不污禄山父子事。又论逢知读书，刻身立行，勤己取足，不干州县，斥其余以救人之急³。足下繇是与之交，欲令逢父子名迹存诸史氏⁴。

¹“甄”，音真。

²“弃”，或作“亡”。

³〔补注〕曾国藩曰：“斥”，远也。挥而远之，谓散去也。

⁴“氏”，或作“事”，非是。

足下以抗直喜立事¹，斥，不得立朝，失所不自悔²，喜事益坚。微之乎，子真安而乐之者！谨详足下所论载，校之史法，若济者固当得附书³；今逢又能行身，幸于方州大臣以标白其先人事⁴，载之天下耳目，彻之天子，追爵其父第四品，赫然惊人：逢与其父俱当得书矣。

¹“抗”，或作“伉”。

²元和五年稹以监察御史分司东都，执政以其年少，务作威福，贬江陵府士曹。

³“附”字疑衍。盖济自合立传，不应言“附书”也。〔补注〕姚范曰：济从事来瑱幕中，瑱跋扈不受代，济未有言也，公意未必以为宜专传。

⁴“白”或作“目”。

济 逢父子自吾人发。春秋美君子乐道人之善，夫苟能乐道人之善，则天下皆去恶为善，善人得其所，其功实大，足下与济父子俱宜牵联得书。足下勉逢令终始其躬，而足下年尚强，嗣德有继，将大书特书，屡书不一书而已也。愈既承命，又执笔以俟。愈再拜。





与郑相公书





时郑余庆以节镇兴元，孟东野墓志云：“兴元尹以币如孟氏赙，且来商家事。”即此书致谢之意。志云“元和九年八月丁亥孟氏卒”，书必是时也。

再奉示问，皆缘孟家事¹，辞旨恻恻，忧虑深远，窃有以见大人君子笃于仁爱，终始不倦。伏读感欷²，不知所喻。

¹元和九年三月，以郑余庆为兴元尹，余庆辟孟郊参谋，郊挈其妻行；至閺乡暴卒。

²“欷”，音希。

旧与孟往还数人，昨已共致百千已来，寻已至东都，计供葬事外尚有余资。今裴押衙所送二百七十千，足以益业，为遗孀永久之赖¹。孟氏兄弟²在江东未至。先与相识，亦甚循善；所虑才干不足任事。郑氏兄弟³惟最小者在东都，固如所示，不可依仗。孟之深友太子舍人樊宗师⁴，比持服在东都，今已外除，经营孟家事，不啻如己⁵；前后人所与及裴押衙所送钱物，并委樊舍人主之，营致生业，必能不失利宜。候孟氏兄弟到，分付成事，庶可静守，无大阙败。伏惟不至远忧，续具一一谘报，不宣⁶。愈再拜。

¹东野无子，妻郑氏。

²郊二弟：酆、郢。

³东野之妻兄弟。

⁴“孟”下，或有“氏”字。

⁵〔补注〕方苞曰：服未除，不得代营朋友家事，故标白之。

⁶“谘”，或作“咨”。





与袁相公书





滋字德深，蔡州 朗山人，时为山南东道节度使，带平章事，故云“相公”也。公前书荐樊于郑，此又荐于袁，后又以状荐于朝，皆见集中。〔补注〕沈钦韩曰：宪宗时，文臣领方镇带平章事者，惟武元衡、李吉甫、裴度耳。滋于元和初拜相也。

伏闻宾位尚有阙员，幸蒙不以常辈知遇，恒不自知愚且贱，思有论荐。

窃见朝议郎前太子舍人樊宗师¹孝友聪明，家故饶财，身居长嫡，悉推与诸弟²；诸弟皆优赡有余，而宗师妻子常寒露饥馁，宗师怡然处之，无有难色。穷究经史，章通句解，至于阴阳、军法、声律，悉皆研极原本。又善为文章，词句刻深，独追古作者为徒，不顾世俗轻重，通微晓事，可与晤语³。又习于吏职，识时知变，非如儒生文士止有偏长。退勇守专，未为宰物者所识；年近五十，遑遑勉勉，思有所试。阁下傥引而致之，密加识察，有少不如所言，愈为欺罔大君子，便宜得弃绝之罪于门下。诚不忍奇宝横弃道侧，而阁下箧椟尚有少阙不满之处⁴，犹足更容，辄冒言之，退增汗慑。谨状。

¹本传不载宗师为太子舍人，墓志亦不载，或略之耳。

²宗师弟：宗懿 宗宪。

³“与”，或作“以”。

⁴“箧”，或作“匮”。“少阙”，一作“阙少”，或无“阙”字。





与鄂州柳中丞书





公绰本传：元和八年，自湖南观察使移为鄂州刺史、鄂岳观察史。吴元济叛，诏公绰以鄂岳兵五千隶安州刺史李听率赴行营。公绰曰：“朝廷以吾儒生不知兵邪？”愿自征行，许之。引兵渡江，如古名将，每战辄胜。其为鄂岳观察使在元和七年云。〔补注〕刘大櫆云：奔泻苍古，似西汉。

淮右残孽¹，尚守巢窟²，环寇之师，殆且十万，瞋目语难³。自以为武人不肯循法度，颉颃作气势⁴，窃爵位自尊大者，肩相磨地相属也⁵；不闻有一人援桴鼓誓众而前者，但日令走马来求赏给，助寇为声势而已⁶！

¹“孽”，一作贼。

²或作“窟巢”，又作“巢穴”。

³此用庄子语，杭、蜀本作“难语”，非。

⁴“颉”，音撷。“颃”，胡江切。

⁵〔补注〕张裕钊曰：造意警刻，穷极事情。

⁶“日”，或作“月”。〔补注〕张裕钊曰：用笔劲折。

阁下书生也。诗 书 礼 乐是习，仁义是修，法度是束。一旦去文就武，鼓三军而进之¹，陈师鞠旅²，亲与为辛苦，慷慨感激，同食下卒，将二州之牧以壮士气，斩所乘马以祭踶死之士³，虽古名将，何以加兹！此由天资忠孝，郁于中而大作于外，动皆中于机会，以取胜于当世。而为戎臣师；岂常习于威暴之事，而乐其斗战之危也哉？

¹“三”，一作“六”。

²诗：“钲人伐鼓，陈师鞠旅。”注云：“二千五百人为师，五百人为旅。”“鞠，告也。”

³“踶”，徒计切，蹋也，又音提。〔补注〕沈钦韩曰：旧书 本传：长庆三年，拜山东南道节度使，马害圉人，命斩之。宾客进言曰：“可惜良马！”曰：“岂有良马害人乎？”亟命杀之。据此书则观察鄂岳时也。足订旧史之误。

愈诚怯弱不适于用，听于下风，窃自增气，夸于中朝稠人广众会集之中¹，所以羞武夫之颜，令议者知将国兵而为人之司命者，不在彼而在此也²。

¹或无“会集”二字。

²“而在”，或无“而”字。〔补注〕张裕钊曰：笔势重辣处，如刀剑之斫。

临敌重慎，诫轻出入，良食自爱，以副见慕之徒之心¹，而果为国立大功也。幸甚，幸甚！不宣。愈再拜。

¹“食”，或作“用”，非是。或无“之徒”二字，又无下“之”字。





又一首





〔补注〕姚范云：二书如河决而东注。何焯曰：字字著实，观昌黎议礼制、谭兵农刑律等文，稽古而不迂，适时而不诡，经术纯明，非诸子修辞者所及。曾国藩曰：论事之文不逊贾 晁。

愈愚不能量事势可否。比常念淮右以靡弊困顿三州之地¹，蚊蚋蚁虫之聚，感凶竖煦濡饮食之惠²，提童子之手坐之堂上，奉以为帅，出死力以抗逆明诏，战天下之兵³；乘机逐利，四出侵暴，屠烧县邑，贼杀不辜，环其地数千里莫不被其毒，洛 汝 襄 荆 许 颍 淮 江为之骚然。丞相公卿士大夫劳于图议⁴，握兵之将、熊罴虎之士⁵畏懦蹙蹜⁶，莫肯杖戈为士卒前行者；独阁下奋然率先，扬兵界上⁷，将二州之守，亲出入行间，与士卒均辛苦，生其气势。见将军之锋颖凛然，有向敌之意；用儒雅文字章句之业，取先天下武夫，关其口而夺之气⁸：愚初闻时方食，不觉弃匕箸起立。岂以为阁下真能引孤军单进，与死寇角逐⁹，争一旦侥幸之利哉？就令如是，亦不足贵¹⁰；其所以服人心，在行事适机宜，而风采可畏爱故也¹¹。是以前状辄述鄙诚，眷惠手翰还答，益增欣悚¹²。

¹彰义节度使，管申 光 蔡三州。

²“凶竖”，吴元济也。

³〔补注〕张裕钊曰：逐字逐句着意锤炼。

⁴“图”，或作“国”，非是。

⁵“”，兽名。说文：“，獌似狸者。椿俱切。”

⁶“蹙蹜”，足迫也。上，子六切。下，所六切。

⁷“奋”上，或有“能”字。

⁸“关”，一作“闭”。〔补注〕张裕钊曰：造语精妙，读之其音琅然。

⁹“真”，或作“直”，非是。或无“单”字。

¹⁰〔补注〕张裕钊曰：看其顿折处。

¹¹〔补注〕曾国藩曰：砉然入人之肺腑，故足以作忠孝之气。

¹²“惠”下，或有“赐”字。“益”，一作“伏”。

夫一众人心力耳目，使所至如时雨，三代用师，不出是道。阁下果能充其言，继之以无倦，得形便之地，甲兵足用，虽国家故所失地，旬岁可坐而得¹；况此小寇，安足置齿牙间？勉而卒之，以俟其至，幸甚²！夫远征军士：行者有羁旅离别之思，居者有怨旷骚动之忧，本军有馈饷烦费之难，地主多姑息形迹之患；急之则怨，缓之则不用命；浮寄孤悬，形势销弱，又与贼不相谙委，临敌恐骇，难以有功。若召募士人³，必得豪勇，与贼相熟，知其气力所极，无望风之惊，爱护乡里，勇于自战：征兵满万，不如召募数千⁴。阁下以为何如？傥可上闻行之否⁵？

¹“岁”，或作“月”，又作“序”。

²诸本“幸甚”下复出“幸甚”二字。〔补注〕方苞曰：此书疏体，故以下有别言一事，与上文不相关涉者。

³“召”，或作“占”。

⁴公此议详见论淮西事宜状。

⁵一作“可否”。

计已与裴中丞相见，行营事宜，不惜时赐示及¹，幸甚！不宣。愈再拜。

¹裴中丞即度也。时宪宗遣度视淮西诸军，还奏，多合上旨。





答魏博田仆射书





田弘正始名兴，先是田季安为魏博节度使，元和七年，季安卒，其子怀谏自立，委政于家奴蒋士则，众怒，胁拜弘正，使主军。弘正于是图其地、籍其人以献于朝。宪宗嘉之，诏检校工部尚书、充魏博节度使，且赐今名。八年十一月，公以比部郎中、史馆修撰为作先庙碑。九年，弘正拜检校尚书右仆射，其年公以考功郎中知制诰，故曰“蒙恩改职事”也。

季冬极寒，伏惟仆射尊体动止万福。即日愈蒙免，蒙恩改职事，不任感惧¹。使至，奉十一月十二日示问，欣慰殊深，赞善十一郎行²，已附状³，伏计寻上达。

¹诸本无“蒙免”二字，今从阁本。今按：“蒙免”者，蒙田之庇而得遣免也，连上文为句。“蒙恩”者，蒙上之恩而改职事也，连下文为句。

²弘正子布、肇、犫、早、牟、章。

³“已”下，一有“曾”字。

愈虽未获拜识，尝承仆射眷私，猥辱荐闻，待之上介，事虽不允，受赐实多。顷者，又蒙不以文字鄙薄，令撰庙碑，见遇殊常，荷德尤切。安有书问稍简，遂敢自疏？比所与杨书记书，盖缘久阙附状，求因间粗述下情¹。忽奉累纸示问、辞意重叠，捧读再三，但增惭悚。

¹或无“求”字。“间”，或作“闲”。今按：此谓求杨书记因田之间，为述己意也。

仆射公忠贤德为内外所宗，位望益尊，谦巽滋甚。谬承知遇，欣荷实深，伏望照察。限以官守，拜奉末由，无任驰恋。谨因使回奉状，不宣。谨状。





与华州李尚书书





吕本注“绛”字，以史考之，绛以元和十年二月出刺华州，又公与绛同年，故曰“久故”。蜀本注“实”字，非是。

比来不审尊体动止何似¹？乍离阙庭，伏计倍增恋慕。

¹“比”，或作“夜”，又作“日”。

愈于久故游从之中，伏蒙恩奖知待¹，最深最厚，无有比者²；懦弱昏塞，不能奋励出奇，少答所遇。拜辞之后，窃念旬朔不即获侍言笑，东望殒涕，有儿女子之感³。独宿直舍⁴，无可告语，展转歔欷，不能自禁。

¹或无“伏”字。

²“比”，或作“伦”。

³或无“子”字，史记“非儿女子所知，为儿女子所诈”。当有“子”字。

⁴公时以考功郎中知制诰。

华州虽实百郡之首，重于藩维，然阁下居之，则为失所。愚以为苟虑有所及，宜密以上闻，不宜以疏外自待¹；接过客俗子，绝口不挂时事，务为崇深，以拒止嫉妒之口；亲近药物方书，动作步趋，以致和宣滞：为国自爱，副鄙陋拳拳之心，幸甚幸甚！谨奉状，不宣。愈再拜。

¹“不”下，或无“宜”字。





京尹不台参答友人书





或作“与友人论京尹不台参书”。长庆三年六月，以公为京兆尹、兼御史大夫，敕放台参，后不得为例。按魏氏春秋 云：“故事，御史中丞与洛阳令相遇，则分路而行”，以王土多逐捕，不欲稽留。然非唐制也。顺宗实录云：“故事，尹与御史相遇，尹下道避。”尹尚避御史，岂有不台参之理？当时敕放台参，后不为例，则知故事须台参也。又曰：“时宰相恶御史中丞李绅，欲逐之，特诏公不台参以激绅，绅果劾奏公，公以诏自解，文刺纷然。宰相以台府不协，遂罢公为兵部侍郎，而出绅为江西观察使。绅朝辞泣诉，穆宗遂留绅为兵部侍郎，公复为吏部。”按贞元十八年公为四门博士时，荐士十人于陆傪，李绅在焉。绅昧其平昔之荐而劾公，公既不言，而世亦未有辨之者。又谓公蹙绅以附逢吉，独王黄州答丁晋公书以谓曲在绅，盖公论也。〔补注〕沈钦韩曰：皇甫湜神道碑云：“御史中丞械囚送府，令取尹杖决之，先生脱囚械纵去，御史悉奏，宰相乘之，两改其官。”姚范曰：此等皆不为文，当另编以附于集后。

所示情眷之至，不胜悚荷。台参实奏云：容 桂观察使带中丞尚不台参¹；京尹郡国之首，所管神州赤县，官带大夫，岂得却不如，事须台参？圣恩以为然²，便令宣与李绅不用³。台参亦是何典故？赤令尚与中丞分道而行，何况京尹⁴？人见近事，习耳目所熟⁵，稍殊异即怪之；其于道理有何所伤？圣君使行，即是故事。自古岂有定制也？

¹或无“使”字。

²〔补注〕卢轩曰：“然”，可其奏也。

³〔补注〕按：奏云：“京尹岂得不如观察使，而故事尚须台参乎？”“不用”句绝，言不用此故事也。

⁴方云：吕丞相本改定亦是以下十九字，缀于“事须台参”之下，仍于“却不如”下添“中丞”二字。庆善云：今本颠倒不可读，当从唐本，不知洪所谓唐本者何本也。阁、杭、蜀本只同今文，姑以阙疑可也。一曰“不用台参”已下，当再出“台参”二字，义亦自通。今按：二说皆未安，后说虽差胜，然文意似亦未足，当阙之以俟知者。

⁵“人”上，或有“夫”字。

停推巡缘府中褊迫是实，若别差人，即是妄说。岂有此事？小人言不可信，类如此，亦在大贤斟酌而断之。流言止于智者¹，正谓此耳。

¹〔补注〕沈钦韩曰：荀子 大略篇：“流丸止于瓯臾，流言止于智者。”

客多，自修报状不得¹，伏惟照察²。

¹或作“不及自修报”，或作“不及修报状”。

²“照”，方作“昭”。今按：唐人书帖用“照察”字亦多。





第四卷 序





送陆歙州诗序





陆傪也。或无“诗”字，或作“送陆员外出刺歙州诗并序”。〔补注〕沈钦韩曰：权德舆陆歙州志云：在途发疡，卒于洛师。

贞元十八年二月十八日，祠部员外郎陆君出刺歙州，朝廷夙夜之贤，都邑游居之良¹，赍咨涕洟，咸以为不当去。歙，大州也；刺史，尊官也：由郎官而往者，前后相望也。当今赋出于天下，江南居十九；宣使之所察，歙为富州：宰臣之所荐闻，天子之所选用，其不轻而重也较然矣。如是而赍咨涕洟以为不当去者：陆君之道行乎朝廷，则天下望其赐；刺一州，则专而不能咸²；先一州而后天下，岂吾君与吾相之心哉³？于是昌黎 韩愈道愿留者之心泄其思，作诗曰：

¹“居”，一作“从”。

²或作“或”而属下句。方从阁本作“咸而”，属上句。今按：庄子有“周遍咸”之语，方本得之。

³“先”上，诸本有“谓”字。方从阁本云：杭本讹“咸”作“或”，然尚无“谓”字，蜀本始作“或为”，今本易“为”作“谓”，讹转甚也。

我衣之华兮，我佩之光¹，陆君之去兮，谁与翱翔²。敛此大惠兮，施于一州；今其去矣，胡不为留？我作此诗，歌于逵道；无疾其驱，天子有诏。

¹“华”，一作“美”。

²诸本如此。方从阁、杭本“光翔”下皆有“兮”字；“去”下无“兮”字。今按：古诗赋有句句用韵及语助者，赓歌是也；有隔句用韵及“兮”，而“兮”在上句之末，韵在下句之末者，骚经是也；有隔句用韵，而上句不韵不“兮”，下句押韵有“兮”者，橘颂之类是也。今此诗方本若用赓歌之例，则“华”、“光”有“兮”而不韵，其“去”字一句又并无也。若用骚经之例，则“光”、“翔”当用韵，而不当有“兮”，“华”虽可以有“兮”，而“去”复不可以无“兮”也。若用橘颂之例，则下三句为合，而首句不当有“兮”也。韩公深于骚者，不应如此。盖方所从之本失之也。今定从诸本，以骚经及贾谊吊屈首章为例。若欲以橘颂为例，则止去方本首句一“兮”字，尤为简便。但无此本，不敢以意创耳。〔补注〕曾国藩曰：洒然而来。





送孟东野序





据集贞元十九年与陈给事书云：“送孟郊序一首，生纸写，不加装饰。”此序吕汲公以为是年作。序云：“东野之役于江南也，有若不释然者。”时东野为溧阳尉云。〔补注〕何焯曰：句法虽似考工，然波澜要似庄子。刘大櫆曰：雄奇创辟，横绝古今。张裕钊曰：仪礼之细谨，考工之峭宕，惟此与画记与之相肖。

大凡物不得其平则鸣：草木之无声，风挠之鸣；水之无声，风荡之鸣。其跃也或激之，其趋也或梗之，其沸也或炙之；金石之无声，或击之鸣。人之于言也亦然：有不得已者而后言，其歌也有思，其哭也有怀，凡出乎口而为声者，其皆有弗平者乎¹！乐也者，郁于中而泄于外者也；择其善鸣者而假之鸣：金石丝竹匏土革木八者，物之善鸣者也。维天之于时也亦然，择其善鸣者而假之鸣²；是故以鸟鸣春³，以雷鸣夏，以虫鸣秋，以风鸣冬，四时之相推敚⁴，其必有不得其平者乎⁵！

¹“为”，一作“有”。〔补注〕按：以上“不得其平则鸣”，此鸣之一例也。

²〔补注〕张裕钊曰：奇宕。

³“鸟”下，阁本有“兽”字，非是。

⁴“敚”，古“夺”字，或作“夺”。

⁵〔补注〕按：以上“择其善鸣者而假之鸣”，此鸣之又一例也。其读曰：岂言四时之运行，岂必有不得其平者乎？此正破前段之说，以下遂二义并举，说者往往失之。事文类聚有曰：“公云物不得其平则鸣，然其云咎陶、禹、伊、周鸣国家之盛，非所谓不得其平者也。”是知其一说而不知其又有一说，故有此疑。

其于人也亦然：人声之精者为言，文辞之于言，又其精也¹，尤择其善鸣者而假之鸣²。其在唐 虞，咎陶 禹其善鸣者也，而假以鸣³；夔弗能以文辞鸣⁴，又自假于韶以鸣；夏之时，五子以其歌鸣；伊尹鸣殷；周公鸣周：凡载于诗 书六艺，皆鸣之善者也。周之衰，孔子之徒鸣之，其声大而远。传曰：“天将以夫子为木铎。”其弗信矣乎！其末也，庄周以其荒唐之辞鸣⁵。楚大国也，其亡也，以屈原鸣。臧孙辰 孟轲 荀卿以道鸣者也，杨朱 墨翟 管夷吾 晏婴 老聃 申不害 韩非 昚到⁶田骈 邹衍 尸佼 孙武 张仪 苏秦之属，皆以其术鸣⁷。秦之兴，李斯鸣之。汉之时，司马迁 相如 扬雄最其善鸣者也。其下魏 晋氏，鸣者不及于古，然亦未尝绝也⁸；就其善者，其声清以浮，其节数以急，其辞淫以哀，其志弛以肆⁹，其为言也，乱杂而无章。将天丑其德莫之顾邪？何为乎不鸣其善鸣者也¹⁰？

¹方从阁、杭、蜀本去“又”字，而取下句“尤”字足成一句。不成文理。

²按：上文已再言“择其善鸣者而假之鸣”矣，则此又言“人声之精者为言，而文词又其精者”，故“尤择其善鸣者而假之鸣”。“又”字、“尤”字正是关键血脉首尾相应处，方以三本之误，遂去“又”字而以“尤”字属上句，不唯此句不成文理，又使此篇语无次第，其误尤甚。今悉正之。

³“在”下，或有“于”字。“假”下，或有“之”字。

⁴“弗”，或作“不”，而无“能”字。

⁵“辞”，或作“说”，下或有“于楚”二字。庄子，蒙人。蒙，梁地也。且辞楚威王之聘，未尝仕于楚也。

⁶昚到在申、韩前，申、韩称之，有书四十二篇。“昚”，古“慎”字。

⁷〔补注〕陈景云曰：尸佼，鲁人，秦相商君师之。鞅死，逃入蜀。见班志。

⁸“其下”，方无“其”字。“然亦未尝绝也”，诸本皆有此句，方从阁本删去。今按：有此一句，文意乃足，阁本脱也。

⁹“善”下，或有“鸣”字。“浮”，方从诸本作“淳”，唯蜀本及文苑作“浮”。今按：此数句皆言魏、晋以下文章之病，不应用“淳”字以美之。诸本皆误。“数以急”、“弛以肆”二句，诸本皆如此，方从谢本删去二“以”字。今按：自“其声”至此四句，当为一列。其第二第四句，古本偶皆脱一字，而方必从之，遂使句之短长参差不齐，而不可读，正与上李巽书相似。其意以为必如是而后为古，而不知所谓古者不在是也。

¹⁰诸本如此，方从阁本以“乱”为“词”，又从阁、杭本删去“将天”以下十九字。今按：方本极无理，盖因“乱”而误为“辞”，又因“辞”而转作“词”耳。今当改“词”为“乱”，又补十九字，文意乃足。〔补注〕张裕钊曰：奇荡处超迈无前，意态横溢，可想其笔力之雄。

唐之有天下，陈子昂 苏源明 元结 李白 杜甫 李观皆以其所能鸣。其存而在下者，孟郊 东野始以其诗鸣；其高出魏 晋，不懈而及于古，其他浸淫乎汉氏矣¹。从吾游者，李翱 张籍其尤也，三子者之鸣信善矣²，抑不知天将和其声，而使鸣国家之盛邪？抑将穷饿其身，思愁其心肠，而使自鸣其不幸邪？三子者之命，则悬乎天矣³。其在上也奚以喜，其在下也奚以悲！

¹“魏晋”，方作“晋魏”；或无“古”字；“氏矣”，方从阁本无此二字：皆非是。

²或无“信”字，或作“善鸣”，皆非是。左传云：“克己复礼，仁也，信善哉。”公虽未必用此语，然亦偶合也。

³阁、杭、蜀、苑“则”下有“有”字，非是。若果有“有”字，即“天”下当有“者”字，更详之。

东野之役于江南也，有若不释然者，故吾道其命于天者以解之¹。

¹“释”，或作“怿”，“然者”或作“者然”，云：顾命：“王不怿。”或作“不释”，“释”，犹开释也。按：嘉祐本作“不释然者”，其语本出庄子，或本皆误也。“以解”，或无“以”字，非是。





送许郢州序





或作“送许使君刺郢州序”，仍注“仲舆”二字，或作“志雍”。樊云：志雍 贞元九年进士。时于頔节制山南东道，郢于山南为属邑，是时頔敛民方急，公因志雍之行，序以规之。公贞元十八年上于頔书，故云“愈尝以书自通于于公頔”。此序十九年作也。〔补注〕陈景云曰：郢州字叔载，仲舆乃名也。志雍，郢州子。归有光曰：于頔赋敛苛急，故托文讽谏。

愈尝以书自通于于公，累数百言¹。其大要言：先达之士，得人而托之²，则道德彰而名问流³；后进之士，得人而托之，则事业显而爵位通。下有矜乎能，上有矜乎位，虽恒相求而喜不相遇⁴。于公不以其言为不可，复书曰：“足下之言是也。”于公身居方伯之尊，蓄不世之材⁵，而能与卑鄙庸陋相应答如影响，是非忠乎君而乐乎善，以国家之务为己任者乎？愈虽不敢私其大恩，抑不可不谓之知己，恒矜而诵之。情已至而事不从⁶，小人之所不为也；故于使君之行，道刺史之事，以为于公赠。

¹“公”下，或有“頔”字。

²“要”下，或有“也”字。

³“问”，或作“闻”。

⁴诸本无“喜”字，方从阁、杭、蜀、苑，得之。〔补注〕方苞曰：“喜”应作“苦”。陈景云曰：文章轨范无“喜”字。

⁵“世”下，或有“出群”字。

⁶“事不从”，谓不能卒言之也。

凡天下之事成于自同而败于自异。为刺史者恒私于其民，不以实应乎府¹；为观察使者恒急于其赋，不以情信乎州？繇是刺史不安其官²，观察使不得其政，财已竭而敛不休，人已穷而赋愈急³，其不去为盗也亦幸矣。诚使刺史不私于其民，观察使不急于其赋⁴，刺史曰，吾州之民天下之民也，惠不可以独厚；观察使亦曰，某州之民天下之民也，敛不可以独急⁵：如是而政不均、令不行者，未之有也。其前之言者，于公既已信而行之矣⁶；今之言者，其有不信乎？县之于州，犹州之于府也。有以事乎上，有以临乎下，同则成，异则败者皆然也。非使君之贤，其谁能信之⁷？

¹谓观察府。

²“繇”，一作“县”。

³“赋”，或作“怒”，非是。

⁴或无下“其”字。

⁵或无“以”字。

⁶“前”下，或无“之”字，非是。“既”，一作“即”。

⁷“信”，或作“从”，非是。

愈于使君非燕游一朝之好也，故其赠行，不以颂而以规。





送窦从事序





窦平，贞元五年登进士第。

逾瓯 闽而南，皆百越之地¹，于天文，其次星纪，其星牵牛。连山隔其阴，钜海敌其阳²，是维岛居卉服之民，风气之殊，著自古昔³。

¹“瓯”，或作“越”，以下文重出“越”字考之，非是。或无“瓯”字，亦非。“越”或作“粤”。

²“敌”，一作“歊”，气上烝也。方从阁、苑作“敲”，云：“敲”，横擿也。谓钜海敲荡其南也。今按：“敲”，微扣也。字书训以横擿，而汉书注又训“擿”为发动，盖不以杖末奋击，但以杖身微扣而发动之，所谓横擿也。海之为物最钜，其所震荡，岂微扣之谓邪？阁本盖误，而方必为曲说以附之，殊不可晓。作“歊”亦非是，但当作“敌”，乃当抵对捍之意，与上句“隔”字正相对也。〔补注〕陈景云曰：“敌”，南宋本作“敞”，为“长海敞其阳”，谓越地之南，风气宣泄太甚也。上句“山隔其阴”，则谓越北风气与中原否阂不通也，故下云“风气之殊自古昔”。

³“维”，一作“皆”，“岛”作“鸟”，“居”作“夷”。“气”，阁、蜀本作“俗”。今按：“岛居卉服”，已见其民俗之陋，因又言此以见其风气之恶，自是两事；故下文云：“民俗既迁，风气亦随也。”阁、蜀皆误。“古”或作“在”，非是。

唐之有天下，号令之所加，无异于远近。民俗既迁，风气亦随，雪霜时降，疠疫不兴¹，濒海之饶，固加于初²；是以人之之南海者，若东西州焉³。

¹“疫”，或作“疾”。

²或云：“濒”，滨也。篆文无“滨”字，汉志“濒南山，又濒河十郡”，只用“濒”字。“加于”，或作“如其”，非是。

³“之之”，诸本无复出“之”字。方从阁、杭、蜀、苑，得之。“若”或作“如”。〔补注〕刘大櫆曰：起得雄直，惟退之有此。张裕钊曰：起势如河之注海，如云出而风驱之，而造意雄坚，无一字懈散，读之但觉腾迈而上耳。吴汝纶曰：平以文士不得志于京师，而远出南海从幕职，故为言此；其意微妙高远，非苟为壮丽也。

皇帝临天下二十有二年¹，诏工部侍郎赵植为广州刺史²，尽牧南海之民。署从事扶风窦平³。平以文辞进。于其行也，其族人殿中侍御史牟⁴合东都交游之能文者二十有八人，赋诗以赠之。于是昌黎 韩愈嘉赵南海之能得人，壮从事之答于知我，不惮行之远也⁵；又乐贻周之爱其族叔父⁶，能合文辞以宠荣之，作送窦从事少府平序。

¹“临”下，或有“御”字。

²贞元十七年，以工部侍郎赵植充岭南节度使。

³平，扶风 平陵人。

⁴牟字贻周，为东都留守判官。

⁵“我”，或作“己”。“行之远”，文苑如此。诸本“之”或作“于”，或作“我于行远”，或无“行之”二字，皆非是。

⁶“贻”上，或有“其宗”二字。





上巳日燕太学听弹琴诗序





郑国之俗，三月上巳，于溱、洧水上执兰招魂。自魏以后，但用三日，不用上巳。时公为四门博士，作此序。〔补注〕茅坤曰：风雅。刘大櫆曰：韩公文往往从头直下，其气甚雄。此篇运辞典雅雍容，而雄直之气自在，足征才力之大。又曰：句脚多用平声，尤奇。曾国藩曰：和雅渊懿，东京遗调。

与众乐之之谓乐，乐而不失其正¹，又乐之尤也²。四方无斗争金革之声，京师之人既庶且丰，天子念致理之艰难，乐居安之闲暇，肇置三令节³，诏公卿群有司，至于其日，率厥官属⁴饮酒以乐，所以同其休、宣其和、感其心、成其文者也。

¹“正”，一作“节”。

²“尤”，一作“光”。

³旧史云：贞元四年九月诏正月晦日、三月三日、九月九日三节日，宜任文武百僚选胜地追赏为乐。五年正月，诏以二月一日为“中和节”，代正月晦日，备三令节数。此序在贞元壬午癸未间，公为四门博士，其云“肇置三令节”，盖谓德宗朝始置耳。

⁴或无“属”字。

三月初吉，实惟其时，司业武公¹于是总太学儒官三十有六人，列燕于祭酒之堂。罇俎既陈，肴羞惟时，斝序行²，献酬有容，歌风雅之古辞，斥夷狄之新声，褒衣危冠，与与如也³。有儒一生⁴，魁然其形，抱琴而来，历阶以升⁵，坐于罇俎之南，鼓有虞氏之南风⁶，赓之以文王 宣父之操⁷，优游夷愉，广厚高明，追三代之遗音，想舞雩之咏叹，及暮而退，皆充然若有得也⁸。武公于是作歌诗以美之，命属官咸作之，命四门博士昌黎 韩愈序之。

¹下或有“少仪”二字。

²一作“有序”。

³“与与”，或作“愉愉”，从杭、蜀本，云：诗“我黍与与”，淮南子“善用兵者，陵其与与”，皆音余。今按：论语有此全句。

⁴“儒一”，或作“一儒”。

⁵“以”，或作“而”。

⁶见家语。

⁷见史记孔子学琴于师襄事。〔补注〕沈钦韩曰：见乐记。

⁸“有”下，或有“所”字。





送齐下第序





“暭”，或作“曎”，考唐宰相世系表当作“暭”。序云“齐生之兄，为时名相，出藩于镇”，谓齐映也。以世系考之，映兄弟六人，昭、旼、映、暭、照、煦，无有曎者，岂曎后改名暭或煦耶？诸本或作“齐暭”，或作“齐曙”。按登科记：映 大历五年，昭 贞元十五年，暭十九年，煦 元和二年踵登进士第，而曎亡焉。〔补注〕何焯曰左 国之文，最为雄直。

古之所谓公无私者，其取舍进退无择于亲疏远迩，惟其宜可焉。其下之视上也，亦惟视其举黜之当否，不以亲疏远迩疑乎其上之人¹。故上之人行志择谊²，坦乎其无忧于下也；下之人克己慎行，确乎其无惑于上也。是故为君不劳，而为臣甚易：见一善焉，可得详而举也；见一不善焉，可得明而去也³。及道之衰，上下交疑，于是乎举雠、举子之事，载之传中而称美之，而谓之忠⁴。见一善焉，若亲与迩不敢举也⁵；见一不善焉，若疏与远不敢去也。众之所同好焉，矫而黜之乃公也；众之所同恶焉⁶，激而举之乃忠也。于是乎有违心之行，有怫志之言，有内愧之名；若然者，俗所谓良有司也⁷。肤受之诉不行于君，巧言之诬不起于人矣。乌虖！今之君天下者，不亦劳乎！为有司者，不亦难乎！为人向道者，不亦勤乎⁸！是故端居而念焉，非君人者之过也；则曰有司焉，则非有司之过也；则曰今举天下人焉，则非今举天下人之过也。盖其渐有因，其本有根，生于私其亲⁹，成于私其身。以己之不直，而谓人皆然。其植之也固久，其除之也实难，非百年必世不可得而化也，非知命不惑不可得而改也。已矣乎，其终能复古乎！

¹下或有“也”字，或无“之人”二字，而有“也”字。

²或无“故”字“之”字。

³阁、杭、蜀、苑无“详”“明”二字。

⁴或无下“而”字，见左氏襄公三年，晋 祁奚请老，举雠、举子事。

⁵或无“敢”字。

⁶“众”下，或皆有“人”字。

⁷“然”，或作“是”。

⁸“乌虖”犹“呜呼”也。古文“於乎”、“乌虖”、“呜呼”皆一义。或作“於是乎”，非是。“为有”，或无“为”字。“为人向道”，诸本皆同，但“向”或作“乡”。阁、苑以“人”为“仁”，殊无文理。盖所谓“人”者，指应举者而言；为之作向道者，谓指引其道路所向，如公之于侯喜 侯云长之徒是已。其作“乡”者，亦音向，与兵书所谓“以乡人为导”者，音义皆不同也。

⁹“其”下，或有“所”字。

若高阳 齐生者，其起予者乎？齐生之兄为时名相¹，出藩于南²，朝之硕臣皆其旧交。齐生举进士，有司用是连枉齐生，齐生不以云，乃曰：“我之未至也，有司其枉我哉³？我将利吾器而俟其时耳。”抱负其业，东归于家。吾观于人，有不得志则非其上者众矣；亦莫计其身之短长也。若齐生者既至矣⁴，而曰：“我未也。”不以闵于有司，其不亦鲜乎哉⁵！吾用是知齐生后日诚良有司也，能复古者也，公无私者也，知命不惑者也。

¹“之兄”，或无“之”字。

²“于”下，杭、苑有“镇”字，阁本无。今按：齐映以贞元七年由桂管改江西，是时洪州只为江西观察使，至咸通中，乃有“镇南”之号耳。杭、苑皆误。

³“其枉”，或作“岂枉”，今从阁、杭、蜀本。

⁴一云“既屈矣”，一作“既不得志矣”。今按：上文曰“我之未至也”，下文曰“我未也”，则此作“至”为是。

⁵“未”下，或有“至”字。





送陈密序





〔补注〕曾国藩曰：闲淡有体。

太学生陈密请于余曰：“密承训于先生，今将归觐其亲，不得朝夕见，愿先生赐之言，密将以为戒¹。密来太学，举明经，累年不获选²，是弗利于是科也。今将易其业而三礼是习³，愿先生之张之也。密将以为乡荣。”⁴

¹“觐”，或作“拜”。

²“经”下，或有“者”字。“获”下，或有“其”字。

³唐制：取士有明经科，而明经之别：有五经，有三经，有二经，有三礼，有三传，有史科。三礼科，贞元五年二月置。

⁴或无“以”字。

余愧乎其言，遗之言曰：“子之业信习矣，其容信合于礼矣¹；抑吾所见者外也？夫外不足以信内；子诵其文则思其义，习其仪则行其道，则将谓子君子也。爵禄之来也不可辞矣，科宁有利不利邪？”²

¹“其”下，或有“仪”字，非是。

²“诵其”、“习其”，或并无“其”字。





送李愿归盘谷序





此序贞元十七年作，公年才三十四耳。东坡云：“欧阳公言：晋无文章，惟陶渊明归去来辞而已。余谓唐无文章，惟韩退之送李愿归盘谷序而已。平生欲效此作，每执笔辄罢。因自笑曰：不若且放，教退之独步。”此序孟州 济原县有石本，其间小有异同。〔补注〕陈景云曰：同时有两李愿：一隐，一为西平王 晟子。刘大櫆曰：极力形容得志之小人与不得志之小人，而隐居之高尚乃见。行文浑浑，藏蓄不露。又曰：兼取偶俪之体，却非偶俪之文，此哲匠之妙用也。恽敬曰：字字有本，句句自造，事事披根，惟退之有此。曾国藩曰：别出蹊径，跌宕自喜。

太行之阳有盘谷¹，盘谷之间，泉甘而土肥，草木藂茂，居民鲜少。或曰：谓其环两山之间，故曰“盘”；或曰：是谷也，宅幽而势阻，隐者之所盘旋。友人李愿居之²。

¹“太行”，山名，在怀州。“阳”，南也。“盘谷”，地名，在孟州 济原县。

²“盘”下，诸本皆有“旋”字。洪氏石本杭本同，或作“桓”。樊氏石本阁、蜀、苑删去。今按：石本之不同，说见于后。“友人”，诸本及洪氏石本皆作“友”樊氏石本作“有”。

愿之言曰：人之称大丈夫者，我知之矣：利泽施于人¹，名声昭于时，坐于庙朝，进退百官而佐天子出令。其在外，则树旗旄，罗弓矢，武夫前呵，从者塞途，供给之人，各执其物，夹道而疾驰。喜有赏，怒有刑²，才畯满前³，道古今而誉盛德，入耳而不烦。曲眉丰颊，清声而便体，秀外而惠中，飘轻裾，翳长袖，粉白黛绿者，列屋而闲居，妒宠而负恃，争妍而取怜。大丈夫之遇知于天子，用力于当世者之所为也⁴。吾非恶此而逃之，是有命焉，不可幸而致也。穷居而野处，升高而望远⁵，坐茂树以终日，濯清泉以自洁。采于山，美可茹；钓于水，鲜可食；起居无时，惟适之安⁶。与其有誉于前，孰若无毁于其后；与其有乐于身，孰若无忧于其心⁷。车服不维，刀锯不加，理乱不知，黜陟不闻，大丈夫不遇于时者之所为也，我则行之。伺候于公卿之门，奔走于形势之途，足将进而趦趄⁸，口将言而嗫嚅⁹，处秽污而不羞。触刑辟而诛戮¹⁰，徼幸于万一，老死而后止者，其于为人贤不肖何如也？¹¹

¹“于”，诸本作“於”，今从石本。

²文苑“赏”作“赐”。樊氏石本无此六字。

³“畯”，或作“俊”。

⁴“天子”，诸本作“主上”。方从石本。“为”上，诸本有“所”字，方从石本删去，下文“于时者之所为也”同此。

⁵“望远”，诸本如此，石阁、苑作“远望”。

⁶蜀本及洪氏石本“之”作“所”。苑、粹、樊氏石本作“之”。

⁷“与其”下，诸本并有“有”字，方从石本删去。

⁸“趦趄”，上七思切，下七余切。

⁹“嗫嚅”，上之舌切，又而舌切；下女居切，又音如。

¹⁰“秽污”，诸本作“污秽”，今用石本改。“不羞”，一本作“弗羞”。“辟”，石本作“法”。

¹¹〔补注〕张裕钊曰：含蕴无尽。

昌黎 韩愈闻其言而壮之，与之酒而为之歌曰：盘之中，维子之宫。盘之土，可以稼¹。盘之泉，可濯可沿²。盘之阻，谁争子所。窈而深，廓其有容。缭而曲，如往而复。嗟盘之乐兮，乐且无殃³；虎豹远迹兮，蛟龙遁藏；鬼神守护兮，呵禁不祥⁴。饮则食兮寿而康，无不足兮奚所望⁵；膏吾车兮秣吾马，从子于盘兮，终吾生以徜徉。

¹诸本作“惟子之稼”，今从石、阁如此。

²石、阁、杭本“沿”作“湘”，方从蜀本云：洪庆善以为作“湘”者，石本磨灭，以阁本意之也；然此文自“如往而复”以上，皆二语一韵，以“稼”叶“土”，此类固多；以“容”叶“深”，以诗 七月、易 恒卦卜象考之，亦合古韵；独“湘”不可与“泉”叶。按公论语笔解。以“浴于沂”作“沿于沂”，政与此“沿”同义，今只以“沿”为正。今按：方以古韵为据，舍所信之石杭、阁本而去“湘”从“沿”，其说当矣。然必以笔解为说，又似太拘。今世所传笔解，盖未必韩公真本也。又按：洪庆善云：“石本在济源 张端家，皆缺裂不全，惟‘可濯可湘’一句甚明。”又与方引洪氏磨灭之说不同，不知何故，姑记之以俟知者。然其大归，只为从“湘”字耳，政使实然，亦不足取，其说详于下条云。或曰：“湘”字考之说文，云“烹”也。诗 采：“于以湘之。”从“湘”为正。

³“殃”，方从洪校石本作“央”，又云：樊本只作“殃”，然阁、杭、蜀本皆作“央”。王逸注离骚云：“央，尽也，已也。”方又云：“此文如‘丛’作‘藂’、‘俊’作‘畯’、‘时’作‘旹’，皆石本字也。”今按：作“殃”于义为得。又按：此篇诸校本多从石本，而樊、洪两石已自不同，未知孰是？其有同者，亦或无理，未可尽信。按欧公集古跋尾云：“盘谷序石本，贞元中所刻，以集本校之，或小不同，疑刻石误。然以其当时之物，姑存之以为佳玩，其小失不足校也。”详公此言，最为通论。近世论者专以石本为正，如水门记、溪堂诗，予已论之，南海庙、刘统军碑之类亦然，其谬可考而知也。

⁴“禁”，或作“御”。

⁵“则”，或作“且”。





送牛堪序





此篇或在后卷之首，阁、杭、蜀本置此。公时为四门博士，堪为太学生，在贞元十九年云。

以明经举者，诵数十万言¹；又约通大义、征辞引类、旁出入他经者，又诵数十万言：其为业也勤矣。登第于有司者，去民亩而就吏禄，由是进而累为卿相者，常常有之，其为获也亦大矣。

¹〔补注〕沈钦韩曰：六典注云：“经注兼举。”按：汉法亦兼治章句。

然吾未尝闻有登第于有司而进谢于其门者¹，岂有司之待之也，抑以公不以情²？举者之望于有司也，亦将然乎？其进而谢于其门也，则为私乎？抑无乃人事之未思，或者不能举其礼乎？若牛堪者，思虑足以及之，材质足以行之，而又不闻其往者，其将有以哉³！违众而求识⁴，立奇而取名，非堪心之所存也。由是而观之，若堪之用心，其至于大官也不为幸矣⁵！

¹“门”上，或无“其”字。

²“抑”，一作“御”，一无“抑”字。

³或无“将”字。

⁴“众”，一作“俗”。

⁵“于”，一作“为”。

堪，太学生也；余，博士也。博士师属也，于其登第而归，将荣于其乡也，能无说乎？





送董邵南序





邵南，寿州 安丰人，举进士不得志，去游河北，公作此送之。公诗有嗟哉董生行，亦为邵南作也。“南”下，或有“游河北”三字。〔补注〕刘大櫆曰：退之以雄奇胜，独此篇及送王含序深微屈曲，读之觉高情远韵，可望不可及。曾国藩曰：沈郁往复，去肤存液。

燕 赵古称多感慨悲歌之士。董生举进士，连不得志于有司，怀抱利器，郁郁适兹土，吾知其必有合也。董生勉乎哉！夫以子之不遇时，苟慕义强仁者皆爱惜焉，矧燕 赵之士出乎其性者哉¹？

¹“性”下，一有“情”字。

然吾尝闻风俗与化移易，吾恶知其今不异于古所云邪？聊以吾子之行卜之也¹。董生勉乎哉！

¹“于古”，阁作“于吾”云，或作“闻”，而无“邪”字。今按：篇首云：“古称多感慨悲歌之士”，诸本作“古所云”，语乃相应，作“吾所闻”，犹为近之，而语势已微舛矣。若曰“吾所云”，则都无来历，不成文字，必是谬误无疑也。然此篇言燕、赵之士仁义出于其性，乃故反其词，以深讥其不臣而习乱之意；故其卒章又为道上威德，以警动而招徕之，其旨微矣。读者详之。

吾因子有所感矣，为我吊望诸君之墓¹，而观于其市复有昔时屠狗者乎²？为我谢曰：明天子在上，可以出而仕矣³！

¹乐毅去燕之赵，赵封于观津，号曰望诸君。张华云：望诸君家在邯郸西数里。

²荆轲至燕，爱燕之屠狗者高渐离，日饮燕市，酒酣，歌于市中。

³〔补注〕张裕钊曰：寄兴无端，如此乃可谓之妙远不测。





赠崔复州序





公此序大概与送许郢州之意同。郢、复在唐皆隶山南东道，两序皆言于公 頔，又皆言民穷敛急，意必有所属也。頔时为山南东道节度使云。

有地数百里，趋走之吏，自长史司马已下数十人¹；其禄足以仁其三族及其朋友故旧；乐乎心，则一境之人喜；不乐乎心，则一境之人惧：丈夫官至刺史亦荣矣²！

¹长史、司马，刺史之佐。唐制，每州刺史而下，长史一人，司马一人。

²“丈”上，或有“大”字。

虽然，幽远之小民，其足迹未尝至城邑¹，苟有不得其所²，能自直于乡里之吏者鲜矣，况能自辨于县吏乎？能自辨于县吏者鲜矣，况能自辨于刺史之庭乎³？由是刺史有所不闻，小民有所不宣。赋有常而民产无恒，水旱疠疫之不期，民之丰约悬于州，县令不以言，连帅不以信，民就穷而敛愈急：吾见刺史之难为也⁴！

¹〔补注〕张裕钊曰：折。

²或无“苟有”二字，或无“有”字。

³〔补注〕张裕钊曰：作数层顿跌。

⁴“州”，或作“前”；“县”下，或有复出“县”字：皆非是。

崔君为复州，其连帅则于公。崔君之仁足以苏复人¹，于公之贤足以庸崔君：有刺史之荣而无其难为者，将在于此乎？

¹“崔君之仁”上，或有“愈以为”三字。

愈尝辱于公之知，而旧游于崔君，庆复人之将蒙其休泽也，于是乎言。





赠张童子序





“子”下或有“兵曹”字，唐制有“童子科”，公此序甚备，公贞元八年陆贽门下及第，童子时亦升于礼部，故谓俱陆公之门人。〔补注〕唐顺之曰：止是科举常事，而叙得何等顿挫。曾国藩曰：前半志选举，疏健；夜半勖童子，简宕。

天下之以明二经举于礼部者，岁至三千人。始自县考试定其可举者，然后升于州若府——其不能中科者，不与是数焉；州若府总其属之所升，又考试之如县，加察详焉，定其可举者，然后贡于天子而升之有司——其不能中科者，不与是数焉：谓之乡贡。有司者总州府之所升而考试之，加察详焉，第其可进者，以名上于天子而藏之属之吏部，岁不及二百人：谓之出身。能在是选者，厥惟艰哉！二经章句，仅数十万言——其传注在外——皆诵之，又约知其大说¹，繇是举者，或远至十余年然后与乎三千之数，而升于礼部矣；又或远至十余年然后与乎二百之数，而进于吏部矣：班白之老半焉²。昏塞不能及者，皆不在是限，有终身不得与者焉。

¹或无“大”字。

²“之老”二字，或作“者”。

张童子生九年，自州县达礼部，一举而进立于二百之列¹；又二年，益通二经。有司复上其事，繇是拜卫兵曹之命²。人皆谓童子耳目明达，神气以灵；余亦伟童子之独出于等夷也。童子请于其官之长，随父而宁母。岁八月，自京师道陕南至虢东及洛师，北过大河之阳，九月始来及郑³。自朝之闻人以及五都之伯长群吏，皆厚其饩赂⁴，或作歌诗以嘉童子，童子亦荣矣！

¹“百”下，或有“人”字。

²“卫”，谓左右卫。“兵曹”，谓兵曹参军。

³“洛师”，或作“洛阳”。“及郑”，或作“反郑”云。此序疑作于郑。序云“愈与童子俱陆公之门人”，是童子以贞元八年升于礼部，又二年拜卫兵曹，盖十年也。公十年曾往河阳省坟墓，见祭老成文，序当作于此时，童子岂或郑人邪？今按：“反”字诸本多作“及”字，盖自洛东出便可至郑，今以北过河阳，故九月始及郑，童子未必为郑人也。

⁴“闻”或作“文”。“五都”：当谓雍、陕、虢、蒲、洛。“群吏”，从以阁、苑本定。蜀本讹作“郡吏”，今本并讹“吏”为“县”，其失远矣。

虽然，愈将进童子于道，使人谓童子求益者，非欲速成者。夫少之与长也异观¹：少之时，人惟童子之异；及其长也，将责成人之礼焉²。成人之礼，非尽于童子所能而已也，然则童子宜暂息乎其已学者，而勤乎其未学者可也！

¹“与”，或作“于”。

²“礼”上，或无“之”字。

愈与童子俱陆公之门人也。慕回 路二子之相请赠与处也，故有以赠童子¹。

¹“与处”上，或有“出”字，非是。礼檀弓：子路去鲁，谓颜子曰：“何以赠我？”颜子请曰：“何以处我？”义不当有“出”字也。





送浮屠文畅师序





公时为四门博士作。后有诗送文畅师北游，其略云：“昔在四门馆，晨有僧来谒。谓僧当少安，草序颇排讦。”盖谓此也。〔补注〕唐顺之曰：开阖宛转，真如走盘之珠，此天地有数文字。通篇一直说，而前后照应在其中。梅曾亮曰：公于生人立命之理，了然于心，故言无枝叶如此。曾国藩曰：立言有本，故真气充溢，历久常新。

人固有儒名而墨行者¹，问其名则是，校其行则非，可以与之游乎？如有墨名而儒行者，问之名则非，校其行而是²，可以与之游乎？扬子云称：“在门墙则挥之，在夷狄则进之。”吾取以为法焉。

¹“儒名”，或作“名儒”，非是。

²“之名”，或作“其名”。“而是”，或作“则是”。

浮屠师文畅喜文章¹，其周游天下，凡有行，必请于搢绅先生以求咏歌其所志²。贞元十九年春，将行东南，柳君 宗元为之请。解其装³，得所得叙诗累百余篇⁴；非至笃好，其何能致多如是邪？惜其无以圣人之道告之者，而徒举浮屠之说赠焉⁵。夫文畅，浮屠也。如欲闻浮屠之说，当自就其师而问之，何故谒吾徒而来请也？彼见吾君臣父子之懿，文物事为之盛，其心有慕焉⁶；拘其法而未能入，故乐闻其说而请之。如吾徒者，宜当告之以二帝三王之道，日月星辰之行⁷，天地之所以著，鬼神之所以幽，人物之所以蕃，江河之所以流而语之⁸，不当又为浮屠之说而渎告之也⁹。

¹或无“浮屠师”三字。“喜”下或有“为”字。

²“歌”，或作“哥”。

³“请”，或作“序”。

⁴“所”下，或无“得”字。

⁵“告”下，或无“之”字。

⁶“事为”，或作“礼乐”。“心”下，或有“必”字。

⁷“行”上，或有“所以”字。

⁸“江河”，或作“河江”。

⁹“渎告之”，或无“渎”“之”二字。“告”，工毒切。

民之初生，固若禽兽夷狄然；圣人者立，然后知宫居而粒食¹，亲亲而尊尊，生者养而死者藏。是故道莫大乎仁义，教莫正乎礼乐刑政²。施之于天下，万物得其宜；措之于其躬，体安而气平。尧以是传之舜，舜以是传之禹，禹以是传之汤，汤以是传之文 武，文 武以是传之周公 孔子；书之于册，中国之人世守之。今浮屠者，孰为而孰传之邪³？夫鸟俛而啄，仰而四顾；夫兽深居而简出：惧物之为己害也，犹且不脱焉。弱之肉，强之食⁴；今吾与文畅安居而暇食，优游以生死，与禽兽异者，宁可不知其所自邪⁵？

¹“粒”，或作“谷”。

²“大”，或作“过”。“大乎”，或作“过于”。“正”，或作“大”。

³“为”下，或有“之”字。

⁴“脱”，或作“免”。

⁵〔补注〕张裕钊曰：深婉。又曰：此文所谓“醇乎醇者”也。缀此一段，便尔奇特；然要止是切中要害处。故理至而文自奇。舍理而求奇，不知文者也。

夫不知者，非其人之罪也；知而不为者，惑也；悦乎故不能即乎新者，弱也；知而不以告人者，不仁也；告而不以实者，不信也¹。余既重柳请²，又嘉浮屠能喜文辞，于是乎言。

¹“不为”上，或无“而”字。“为”下，或有“之”字。“悦”，或作“惑”。“弱”，或作“溺”。“告人”，或作“告之”。

²“请”，或作“诗”，非是。





送杨支使序





或作“送杨八弟支使归府”。贞元十八年九月，以太常少卿杨凭为御史中丞、湖南观察使；凭奏辟仪之为观察支使。此序乃贞元二十年公在阳山作。

愈在京师时，尝闻当今藩翰之宾客惟宣州为多贤¹。与之游者二人：陇西 李博、清河 崔群²。群与博之为人吾知之：道不行于主人³，与之处者非其类，虽有享之以季氏之富，不一日留也。以群博论之，凡在宣州之幕下者，虽不尽与之游⁴，皆可信而得其为人矣。愈未尝至宣州，而乐颂其主人之贤者，以其取人信之也。

¹“尝”，或作“常”。

²“二人”下，或有“为”字。

³或无“于”字；“于”下，或有“其”字。

⁴“尽”，或作“得”，或别有“得”字在“尽”字下。

今中丞之在朝¹，愈日侍言于门下，其来而镇兹土也²，有问湖南之宾客者，愈曰：知其客可以信其主者，宣州也；知其主可以信其客者，湖南也。去年冬，奉诏为邑于阳山³，然后得谒湖南之宾客于幕下，于是知前之信之也不失矣。及仪之之来也，闻其言而见其行，则向之所谓群与博者，吾何先后焉？仪之智足以造谋，材足以立事，忠足以勤上，惠足以存下⁴；而又侈之以诗 书六艺之学，先圣贤之德音⁵以成其文、以辅其质，宜乎从事于是府而流声实于天朝也。

¹“中丞”乃杨凭也。

²“而镇”，或无“而”字，“镇”或作“领”。

³贞元十九年十二月，公贬连州 阳山令。

⁴本或无“于是知”以下十七字，一本并无“闻其言而见其行”七字，方从阁、杭本，“幕”下即云“及支使之来也，闻其言而见其行；是知前之信之也不失矣，支使智足以造谋”。今按：此数本互有得失，而方尤疏略，独今所定详密有序，且及群 博，乃与上文相应。

⁵“贤”，或作“人”。

夫乐道人之善以勤其归者，乃吾之心也¹；谓我为邑长于斯而媚夫人云者，不知言者也。工乎诗者，歌以系之。

¹“勤”，或作“劝”。“心也”下，一有“非文则不能”五字。





送何坚序





“坚”下，本或有“归道州”字。〔补注〕曾国藩曰：前半磊落而含游戏之声，收复奇情幻出，读之但觉狡狯不测。

何于韩同姓为近¹；坚以进士举，于吾为同业；其在太学也，吾为博士²，坚为生，生、博士为同道³；其识坚也十年，为故人。同姓而近也，同业也，同道也，故人也，于其不得愿而归⁴，其可以无言邪？

¹“于”，或作“与”。按何氏出周成王母弟唐叔虞后，十一代孙食采于韩，为列侯，韩王安为秦所灭，子孙分散居江 淮，晋以韩为何，遂为何氏。〔补注〕沈钦韩曰：容斋随笔：唐韵云：江 淮间音，以韩为何，字随音变，遂为何氏。

²公时为四门博士。

³“生博士”，或作“生与博士”。

⁴“不”上，或有“志”字。

坚，道州人，道之守阳公贤也¹；道于湖南为属州，湖南 杨公又贤也²；坚为民，坚又贤也。湖南得道为属，道得坚为民，坚归唱其州之父老子弟服阳公之令，道亦唱其县与其比州服杨公之令³。吾闻鸟有凤者，恒出于有道之国。当汉时，黄霸为颍川，是鸟实集而鸣焉⁴。若史可信⁵，坚归，吾将贺其见凤而闻其鸣也已⁶。

¹或无“贤”字。贞元十五年九月，以国子司业阳城为道州刺史。

²贞元十八年九月，以太常少卿杨凭为湖南观察使。或无“湖南”“又”字，“杨”作“阳”，皆非是。

³“杨”，或作“阳”，非是。

⁴“川”下，或有“守”字。“是鸟”，或作“是凤鸟也”。

⁵“史”，或作“使”。

⁶或无“已”字。





送廖道士序





公永贞元年自阳山徙掾江陵，道衡山而作。〔补注〕刘大櫆曰：此文如黑云漫空，疾风迅雷，甚雨骤至，电光闪闪，顷刻尽扫阴霾，皎然日出，文境奇绝。

五岳于中州，衡山最远¹；南方之山巍然高而大者以百数²，独衡为宗³：最远而独为宗，其神必灵。衡之南八九百里，地益高，山益峻，水清而益驶⁴；其最高而横绝南北者岭。郴之为州，在岭之上，测其高下得三之二焉⁵，中州清淑之气，于是焉穷⁶。气之所穷，盛而不过⁷，必蜿蟺扶舆磅礴而郁积⁸。衡山之神既灵，而郴之为州，又当中州清淑之气蜿蟺扶舆磅礴而郁积⁹，其水土之所生，神气之所感，白金冰银丹砂石英钟乳橘柚之包，竹箭之美，千寻之名材，不能独当也¹⁰；意必有魁奇忠信材德之民生其间，而吾又未见也：其无乃迷惑溺没于老佛之学而不出邪¹¹？

¹衡，南岳也。

²或无“之”字。

³“衡”下，或有“山”字。

⁴或无“峻水清而益”五字，非是。“驶”，或作“”，音快。

⁵“测”，如周礼“测土深”之“测”，或作“侧”，下别有“南”字，皆非是。

⁶“州”下，或有“之”字。

⁷或无“盛”字。

⁸选“虬龙腾骧以蜿蟺”。“蜿”，蜒也。“蟺”，蚯蚓也。“扶舆”，相如子虚赋：“扶舆猗靡。”“磅礴”，庄子“将磅礴万物以为一”。注：“磅礴，犹混同也。”“蜿”，于元切，又音宛。“蟺”，市衍切，又音善。“磅”，音旁。“礴”，音薄。〔补注〕姚范曰：相如赋张揖注：“扶持楚王之车舆也。”按：挚虞思游赋：“乘云车，电鞭之，扶舆委蛇。”似“抉舆”非如张揖之解。

⁹“郁”上，或无“而”字。

¹⁰或无“英”及“橘柚之包”五字。“当”下，或有“奇”字。非是。〔补注〕张裕钊云：喷薄雄肆。张裕钊曰：“白金”云云是插笔，与对禹问体格不同，而用笔则一。

¹¹“学”，或作“教”。

寥师 郴民，而学于衡山，气专而容寂，多艺而善游，岂吾所谓魁奇而迷溺者邪¹？廖师善知人，若不在其身，必在其所与游；访之而不吾告，何也？于其别，申以问之²。

¹“迷”下，或有“惑没”字。

²〔补注〕曾国藩曰：磊落而迷离，收处绝诡变。





送王秀才序





或作“进士王含”。〔补注〕刘大櫆曰：含蓄深婉近子长。曾国藩曰：淡折夷犹，风神绝远。

吾少时读醉乡记¹，私怪隐居者无所累于世而犹有是言，岂诚旨于味邪²？及读阮籍 陶潜诗，乃知彼虽偃蹇不欲与世接³，然犹未能平其心，或为事物是非相感发，于是有托而逃焉者也⁴。若颜氏子操瓢与箪⁵，曾参歌声若出金石⁶：彼得圣人而师之，汲汲每若不可及，其于外也固不暇，尚何麹蘖之托而昏冥之逃邪⁷？吾又以为悲醉乡之徒不遇也⁸！

¹王绩字无功，隋末大儒通之弟也，著醉乡记，以次刘伶酒德颂。含，其子孙也。序云“建中初，天子嗣位”，当作于德宗之世，次前后篇，当贞元二十年云。

²〔补注〕张裕钊曰：此与公它文有刚柔之别，然空中起步，其来无端，则一也。又曰：转折处，宜细玩。

³“乃”上，或有“然后”字。

⁴“或”，或作“不”，或无“发”字。〔补注〕“于是有托而逃焉者也”一句，原本无，据别本校补。

⁵一云“颜氏之子，操瓢与箪食”，或无“子”字。

⁶〔补注〕沈钦韩曰：庄子让王篇“曾子曳蹝而歌商颂，声满天地，若出金石”。

⁷“何”下或有“事”字。

⁸〔补注〕沈钦韩曰：韩公知道处。张裕钊曰：拗一笔，截处。“为”字疑衍。

建中初，天子嗣位¹，有意贞观 开元之丕绩，在廷之臣争言事²。当此时，醉乡之后世又以直废。吾既悲醉乡之文辞，而又嘉良臣之烈³，思识其子孙。今子之来见我也，无所挟，吾犹将张之；况文与行不失其世守，浑然端且厚。惜乎吾力不能振之，而其言不见信于世也！于其行，姑与之饮酒⁴。

¹大历十四年德宗即位，十五年正月改元建中。

²“廷”上，或有“朝”字。

³或无“又”字。

⁴“其世”，或作“于世”。“于其”，或作“于是”。





送孟秀才序





或注“琯”字，元和五年，刑部侍郎崔枢知举，试洪钟待撞赋，孟琯中第，唐书 艺文志有琯岭南异物志一卷，其岭南人欤？据序云：“今年秋，见孟氏子于郴，其十月，吾道于衡 潭以之荆。”此永贞元年十月作。“琯”，古满切。〔补注〕曾国藩曰：叙述絜，训词当。

今年秋，见孟氏子琯于郴，年甚少，礼甚度¹，手其文一编甚钜；退披其编以读之，尽其书，无有不能，吾固心存而目识矣²。其十月，吾道于衡 潭以之荆，累累见孟氏子焉，其所与偕尽善人长者，吾益以奇之³。今将去是而随举于京师，虽不有请，犹将强而授之以就其志⁴，况其请之烦邪？

¹“度”，或作“修”。

²“识”，音志。“矣”，或作“也”。

³“吾益”，或作“余益”。

⁴“强而”，或作“强有”，非是。

京师之进士以千数，其人靡所不有，吾常折肱焉，其要在详择而固交之。善虽不吾与，吾将强而附；不善虽不吾恶，吾将强而拒：苟如是，其于高爵犹阶而升堂，又况其细者邪？





送陈秀才彤序





公贞元十九年冬自御史出为阳山令，过潭州，见陈彤于杨湖南门下，永贞元年，徙掾江陵，送彤举进士，彤后以元和十三年登第。

读书以为学，缵言以为文，非以夸多而斗靡也¹；盖学所以为道，文所以为理耳。苟行事得其宜，出言适其要，虽不吾面，吾将信其富于文学也。

¹“非以”，或无“以”字。

颍川 陈彤始吾见之杨湖南门下¹，颀然其长²，薰然其和。吾目其貌，耳其言，因以得其为人；及其久也，果若不可及。夫湖南之于人，不轻以事接；争名者之于艺，不可以虚屈：吾见湖南之礼有加，而同进之士交誉也，又以信吾信之不失也。如是而又问焉以质其学，策焉以考其文³，则何信之有⁴？故吾不征于陈⁵，而陈亦不出于我，此岂非古人所谓“可为智者道，难与俗人言”者类邪⁶？

¹谓潭州刺史、湖南观察使杨凭也。“之”下，或有“于”字。

²“颀”，音祈。

³时公为考官。

⁴诸本“何”下有“不”字。旧读此序尝怪“则何不信之有”以下，文意断绝不相承应，每窃疑之。后见谢氏手校真本，卷首用建炎奉使之印，末有题字，云：用陈无己所传欧公定本雠正，乃删去此一“不”字，初亦未晓其意，徐而读之，方觉此字之为碍，去之而后一篇之血脉始复通贯，因得释去旧疑。尝谓此于韩集最为有功，但诸本既皆不及，方据谢本为多，而亦独遗此字，岂亦不尝见其真本耶？尝以告之，又不见信，故今特删“不”字，而复详著其说云。〔补注〕曾国藩曰：只此一意，再作往复，亦复傲兀自喜。

⁵“吾”，一作“余”，下同。

⁶〔补注〕沈钦韩曰：司马迁报任少卿书语。

凡吾从事于斯也久，未见举进士有如陈生而不如志者¹，于其行，姑以是赠之。

¹“志”上，或有“其”字。今从阁本。





送王秀才序





或作“王埙”。〔补注〕方苞曰：北宋诸家皆得退之之一体，此序渊雅古厚，其支流与子固为近。刘大櫆曰：韩公序文，扫除枝叶，体简辞足。曾国藩曰：读古人书而能辨其正伪醇疵，是谓知言。孟子以下，程朱有此识量。张裕钊曰：其渊厚，子固能得之；其朴老简峻，则不及也。

吾常以为孔子之道大而能博¹，门弟子不能遍观而尽识也，故学焉而皆得其性之所近；其后离散分处诸侯之国，又各以所能授弟子，原远而末益分²。

¹或无“为”字。“大而”下，或有“其”字。

²方从阁本作“引”。今按以“分”为“引”，盖草书之误；然幸有他本可证，方乃不取，而独信其误，何哉？

盖子夏之学，其后有田子方；子方之后，流而为庄周：故周之书¹，喜称子方之为人。荀卿之书²，语圣人必曰孔子、子弓，子弓之事业不传，惟太史公书弟子传有姓名字，曰臂子弓，子弓受易于商瞿³。孟轲师子思，子思之学盖出曾子，自孔子没，群弟子莫不有书⁴，独孟轲氏之传得其宗，故吾少而乐观焉⁵。

¹“故”下，或有“庄”字。

²“卿”下，或无“之”字。

³“名字”，或作“名耳”。或云：子弓，史记作子弘，汉书作子弓。又云：商瞿授子庸，子庸授子弓。传授之序，与此不同。“”，音寒。“瞿”，音渠。

⁴“书”上，或有“师”字，非是。

⁵“吾”，或作“余”。

太原 王埙示予所为文，好举孟子之所道者；与之言，信悦孟子而屡赞其文辞。夫沿河而下，苟不止，虽有迟疾¹，必至于海；如不得其道也，虽疾不止，终莫幸而至焉²。故学者必慎其所道，道于杨 墨 老 庄佛之学，而欲之圣人之道，犹航断港绝潢以望至于海也；故求观圣人之道，必自孟子始。今埙之所由，既几于知道；如又得其船与楫，知沿而不止，呜呼，其可量也哉！

¹“疾”，或作“疾迟”。

²“幸”，或作“得”。





荆潭唱和诗序





此谓裴均、杨凭。唐艺文志有裴均荆潭唱和集一卷，诸本作“裴垍”，非也。均字君齐，贞元十九年五月为荆南节度使，凭十八年九月为湖南观察使。荆即荆南，潭即湖南也。公以永贞元年佐均为江陵法曹，详见外集 河南同官记。〔补注〕刘大櫆曰：言议甚简，而雄直之气郁勃行间。

从事有示愈以荆潭酬唱诗者，愈既受以卒业¹，因仰而言曰：

¹或作“集”，或云“卒业”。字见汉 楚元王传。

夫和平之音淡薄¹，而愁思之声要妙；谨愉之辞难工，而穷苦之言易好也。是故文章之作，恒发于羁旅草野；至若王公贵人气满志得²，非性能而好之，则不暇以为。今仆射裴公开镇蛮荆³，统郡惟九⁴；常侍杨公领湖之南壤地二千里⁵：德刑之政并勤，爵禄之报两崇。乃能存志乎诗书，寓辞乎咏歌，往复循环，有唱斯和，搜奇抉怪，雕镂文字，与韦布里闾憔悴专一之士较其毫厘分寸，铿锵发金石，幽眇感鬼神⁶，信所谓材全而能钜者也。两府之从事与部属之吏属而和之⁷，苟在编者咸可观也⁸，宜乎施之乐章，纪诸册书。

¹“之音”，或作“者之语”，非是。

²“至若”，或作“若至”。“气满志得”，或作“气得志满”。

³或无“仆射裴”三字。

⁴荆南管夔、忠、万、沣、朗、涪、峡、江陵九郡也。〔补注〕沈钦韩曰：江陵即节度使治所，不足九郡之数。按：寰宇记有归州，通荆州为九也。

⁵“之南”，或作“南之”，或无“之”字。

⁶“鬼神”，或作“神鬼”。

⁷“属”，音蜀，吏属，之欲切。

⁸“在”，或作“有”，非是。

从事曰：子之言是也。告于公¹，书以为荆潭唱和诗序。

¹“公”谓裴均。





送幽州李端公序





李益时佐幽州 刘济幕。今相国，李藩也。公因益来东都，序以送之，盖勉其归使为济言，率先来觐，奉职如开元时也。〔补注〕陈景云曰：唐人称御史为“端公”。虞集曰：命意高，结体奇，絜提从天降。方苞曰：句法皆学三礼，与史记不类。储欣曰：立言无裨世道，文虽奇不足尚也。读此及送董序，公之言所以奇而益纯，久而益尊。刘大櫆曰：讽司徒以来觐奉职，而运词简古浓丽。曾国藩曰：骨峻上而词瑰伟，极用意之作。张裕钊曰：用意高妙，造言瑰奇，可见下笔时经营措注，摆落一切。又曰：体制字法皆仿三传 三礼，而鹿门以为描画得史记之髓，误矣。

元年，今相国李公为吏部员外郎¹，愈尝与偕朝²，道语幽州司徒公之贤³，曰：某前年被诏告礼幽州⁴，入其地，迓劳之使里至⁵，每进益恭。及郊，司徒公红帓首、鞾袴、握刀，左右杂佩⁶，弓服⁷，矢插房⁸，俯立迎道左⁹。某礼辞曰：“公天子之宰，礼不可如是。”及府又以其服即事，某又曰：“公三公，不可以将服承命。”卒不得辞¹⁰。上堂即客阶¹¹，坐必东向。

¹“年”下，或有“春”字。洪玉父云：是年春，公犹在江陵，安得有“偕朝道语”？

²元年六月，公始自江陵召为国子博士。

³贞元二十一年三月，济检校司徒。

⁴二十一年正月，德宗崩，以藩为告哀使，故至幽州。

⁵“里”，或作“累”，或作“狭”。

⁶“帓”，或作“帕”。“鞾”，或作“靴”。方从杭本“刀”下有“在”字，而读连下文“左”字为句。谢本又校作“在右”。今按：若如方意，则当云“左握刀右杂佩”矣，不应云“握刀在左”，亦不应唯右有佩也。“在”为衍字无疑。杭本误也。礼疏云：“带剑之法在左，右手抽之为便。”则刀不当在右。谢本亦非矣。“左右杂佩”，当自为一句，内则所谓“左右佩用”者也。“鞾”，许戈切。〔补注〕姚鼐曰：此当从杭本作“握刀在左”，盖“握刀”者，其佩刀之名，若不连“在左”二字，则真为手执刀而见，无是理也。此“杂佩”止是戎事之用，如射决之类，与内则之杂佩不同，右有而左无不害。弓矢亦在右，“右杂佩弓服矢插房”九字相连，送郑尚书序“左握刀，右属弓矢”，文正与此同。按：欧本“握刀在右”，姚从杭本以“右杂佩”为句，谓与“左握刀右属弓矢”文同。吴曰：当从欧本，考异云：“不应惟右有佩”是也。其引礼疏带剑之法在左，不必然也。盖右属弓矢，则握刀在左，此文“弓矢”在“杂佩”下，盖不必身负之，则握刀在右可也。下文“迎于宾左”，握刀在右，所以向宾而为敬；若在左，宾不见握刀矣。

⁷“”，作“”，或作“在”。阁、杭、蜀、苑作“张”，引说文云：弓施弦为张。又云：服，弓衣也。今按：服皆弓室也，然诗云“言其弓”，又曰“交二弓”，则“”字又可通作虚字用矣。此“弓服”谓纳弓于服耳，况弓云施弦与否，于服无利害，作“张”非是。“”，丑亮切。

⁸左传：“抽矢纳房。”房，箭舍也。

⁹方从阁、杭本“道”作“宾”，非是。

¹⁰“卒”上，或有“及馆又如是”一句。方从阁、杭、苑、粹无之。今按：据次第当有此句，但下文云，“上堂即客阶，坐必东向”，若至馆如此，即是常礼，不足言；唯在府如此，乃见其尊事天子使者，不敢以主礼自居之意。当从方本为是。

¹¹“阶”下，一本复出“即客”二字云，文粹亦有“即”字，则知古本诚然也。今按：复出二字，古本虽有，然不知是何文理，不足为正也。

愈曰：“国家失太平于今六十年矣。夫十日十二子相配¹，数穷六十，其将复平；平必自幽州始，乱之所出也²。今天子大圣，司徒公勤于礼，庶几帅先河南 北之将来觐奉职，如开元时乎？”李公曰：“然。”今李公既朝夕左右，必数数为上言，元年之言殆合矣。

¹〔补注〕陈景云曰：甲乙之属，十日为母，子丑十二辰为子。见周礼 匠人疏。

²按天宝十四载，范阳节度使安禄山反，范阳，幽州也。其年岁在乙未，至元和九年甲午数穷六十一，，甲子终矣。公此序元和四年二月以后为之，故云。“平”，或作“乎”。今按：若作“”乎字而属上句，则下文不应便重出“如开元时乎”。下句但云“必自幽州始”而上无“平”字，即又不成文理。今定作“平”，仍属下句。〔补注〕陈景云曰：两“平”字，文粹与宋、浙、蜀二本并同。张裕钊曰：高卓精简，笔力天纵。

端公岁时来寿其亲东都¹，东都之大夫士莫不拜于门²。其为人佐甚忠³，意欲司徒公功名流千万岁，请以愈言为使归之献。

¹益父时官洛阳，公时亦官洛阳。

²或无复出“东都”字，“大夫士”，或作“士大夫”。

³“佐”，谓为幽州从事。





送区册序





洪谓区册即区弘，考其始末，非也。贞元十九年冬，公自御史出为阳山令，此序在阳山作，其曰“岁初吉”，当在明年正月也。〔补注〕方苞曰：风调与柳州相近。刘大櫆曰：昌黎 阳山后文字，尤高古简老。曾国藩曰：送区弘南归诗当是一时作，故蹊径与句法之廉悍并相类。张裕钊曰：不独镵辞精莹，要其命意最幽洁，故读之有味。又曰：遒郁醇宕，风致与柳相近，惜抱文颇似之。吴汝纶曰：叙贬所往往舍荒凉而矜佳胜，公此文乃正言其穷陋；然止以反跌区生耳：故文势为之益峻。

阳山¹，天下之穷处也。陆有丘陵之险，虎豹之虞；江流悍急，横波之石廉利侔剑戟²，舟上下失势，破碎沦溺者往往有之。县郭无居民，官无丞尉，夹江荒茅篁竹之间³，小吏十余家，皆鸟言夷面⁴。始至言语不通⁵，画地为字，然后可告以出租赋、奉期约：是以宾客游从之士无所为而至⁶。

¹阳山，县名，属连州。

²“江”上，或有“水有”字。“廉”，或作“其”。

³“荒茅篁竹”，蜀本作“荒榛茅竹”。“篁”，诸本作“丛”。汉书严助传：“溪谷之间，篁竹之中。”颜曰：“竹田曰篁。”

⁴〔补注〕沈钦韩曰：后汉书 度尚传，抗徐试守宣城长，悉移深林远薮椎髻鸟语之人置于县下。

⁵“语”，或作“说”。“不”下，有“相”字。川本北本又作“言语不相通”。

⁶“士”，或作“事”。〔补注〕张裕钊云：退之此种，真有雕刻万物之能。

愈待罪于斯且半岁矣¹。有区生者，誓言相好，自南海挐舟而来²，升自宾阶，仪观甚伟³，坐与之语，文义卓然。庄周云：“逃虚空者，闻人足音跫然而喜矣。”⁴况如斯人者⁵，岂易得哉！入吾室，闻诗 书仁义之说，欣然喜，若有志于其间也⁶。与之翳嘉林，坐石矶，投竿而渔，陶然以乐，若能遗外声利而不厌乎贫贱也⁷。

¹贞元二十年，公贬阳山令，或无“矣”字。

²〔补注〕沈钦韩曰：庄子 让王篇：“渔父方将杖挐而引其船。”司马彪曰：“挐，桡也。音饶。”

³“观”，或作“冠”。

⁴见庄子 徐无鬼篇。“跫”，许恭切。

⁵“虚”，或作“谷”。“斯”，或作“其”，或无“斯”字。皆非是。

⁶“欣然”下，或有“以”字。“于”，或作“乎”。“间”，或作“闻”。

⁷“乐”上，方无“以”字。“厌”下，方无“乎”字。今按：“欣然喜”、“陶然乐”当为一例，故诸本皆有“以”字而方本皆无，然窃详其文势之缓急，恐上句应无而下句应有也。故定从此本。

岁之初吉¹，归拜其亲²，酒壶既倾，序以识别³。

¹或作“告”。毛氏诗传云：“初吉，朔日也。”此盖通言岁首也。

²“拜”，或作“觐”。

³“识”，音志。





送张道士序





公逸诗有饮城南道边古墓上逢中丞过赠兵部卫员外少室张道士，岂此道士耶？〔补注〕方苞曰：此篇善于立言。

张道士，嵩高之隐者¹，通古今学，有文武长材，寄迹老子法中，为道士以养其亲。九年，闻朝廷将治东方贡赋之不如法者²，三献书，不报，长揖而去。京师士大夫多为诗以赠，而属愈为序。诗曰：

¹“高”，或作“南”，下同。“隐”，或作“有道”。今按：“有道”语似太重，当且作“隐”。

²“方”下，或有“诸侯”字。〔补注〕孙葆田曰：元和九年，淮南节度使吴少阳卒，子元济自为留后，诏山南东道节度使严绶等讨之。

大匠无弃材，寻尺各有施。况当营都邑，梓用不疑。张侯 嵩高来，面有熊豹姿。开口论利害，剑锋白差差¹。恨无一尺捶²，为国笞羌夷。诣阙三上书，臣非黄冠师。臣有胆与气，不忍死茅茨。又不媚笑语，不能伴儿嬉。乃著道士服，众人莫臣知。臣有平贼策，狂童不难治³。其言简且要，陛下幸听之。天空日月高，下照理不遗。或是章奏繁，裁择未及斯⁴。宁当不俟报，归袖风披披。答我事不尔，吾亲属吾思。昨宵梦倚门，手取连环持。今日有书至，又言归何时。霜天熟柿栗，收拾不可迟。岭北梁可构，寒鱼下清伊⁵。既非公家用，且复还其私。从容进退间，无一不合宜。时有利不利，虽贤欲奚为？但当励前操，富贵非公谁。

¹“白”，或作“自”，非是。

²“捶”，或作“箠”。

³“治”，平声。

⁴或从阁、杭作“期”，非是。〔补注〕曾国藩曰：述上书不报事，立言飘洒，不著痕迹。

⁵“伊”，或作“漪”。今按：伊水在嵩北，若前两处作“嵩南”，即此处不可作“伊”；若彼作“嵩高”则此乃可作“伊”耳。“漪”字虽可通用，然本不从水，只是语助辞，如书“断断猗”。大学作“兮”。庄子“犹为人猗”，亦是此类。故说文 水部无之，但因伐檀“涟漪”、“沦漪”，故俗遂加水用之，而韩公亦有“含风漪”之句，则此作“漪”亦未可知。今上文既作“嵩高”，则此且作“伊”亦无害。若有他证见得上文果当作“南”，则此却当改为“漪”矣。





送高闲上人序





赞宁高僧传云：闲，乌程人，克精书字。宣宗尝召入，对御草圣，遂赐紫衣，后归湖州 开元寺终焉。闲尝好以霅川白纻书真草，为世楷法。〔补注〕薛敬轩曰：庄子文，好学古文者多观之。公此序，学其法而不用其辞，学之善者也。方苞曰：子厚天说类似庄子；若退之为之，并其精神意趣皆得之矣。观高闲上人序可辨。刘大櫆曰：奇崛之文，倚天拔地。

苟可以寓其巧智，使机应于心，不挫于气，则神完而守固，虽外物至，不胶于心¹。尧 舜 禹 汤治天下，养叔治射²，庖丁治牛³，师旷治音声⁴，扁鹊治病⁵，僚之于丸⁶，秋之于弈⁷，伯伦之于酒⁸，乐之终身不厌，奚暇外慕？夫外慕徙业者⁹，皆不造其堂，不哜其胾者也¹⁰。

¹〔补注〕姚鼐曰：“机应于心，故物不胶于心，不挫于气，故神完守固。”韩公此言，本自所得于文事者，然以之论道，亦然。牢笼万物之态，而物皆为我用者，技之精也；曲应万事之情，而事循其天者，道之至也；必离去事物，而后静其心，是公所斥“解外胶”、“泊然”、“澹然”者也。以是为道，其道浅；以是为技，其技粗矣。曾国藩曰“机应于心”，熟极之候也，庄子 养生主之说也；“不挫于气”，自慊之候也，孟子 养气章之说也。韩公之于文技也，进乎道矣。张裕钊曰：退之奇处，最在横空而来，凿险缒幽之思，云乘风之势，殆穷极文章之变矣。

²史记：养由基善射，去柳叶百步射之，百发百中。

³庄子 养生主篇：庖丁为文惠君解牛，文惠君曰：“嘻，善哉，技盖至于此乎！”

⁴旷字子野，晋平公时人。

⁵扁鹊即秦越人。晋昭公时人。

⁶庄子：市南宜僚弄丸，而两家之难解。

⁷孟子：弈秋通国之善弈者也。

⁸刘伶字伯伦，晋人。

⁹“徙”，或作“从”，非是。

¹⁰“哜”，音剂。“胾”，侧吏切。

往时张旭善草书¹，不治他伎，喜怒窘穷，忧悲愉佚，怨恨思慕，酣醉无聊不平，有动于心，必于草书焉发之²。观于物，见山水崖谷，鸟兽虫鱼，草木之花实，日月列星，风雨水火，雷霆霹雳，歌舞战斗，天地事物之变，可喜可愕，一寓于书：故旭之书，变动犹鬼神³，不可端倪。以此终其身，而名后世。

¹旭，苏州 吴郡人。“时”，或作“者”。“善”，或作“喜”，非是。

²“喜怒”，文苑作“喜焉草书，怒焉草书”；“不平”，监本作“平生”：皆非是。或无“焉”字。

³或无“犹”字，非是。

今闲之于草书，有旭之心哉？不得其心，而逐其迹，未见其能旭也¹。为旭有道：利害必明，无遗锱铢，情炎于中²，利欲斗进，有得有丧，勃然不释，然后一决于书，而后旭可几也³。今闲师浮屠氏，一死生，解外胶⁴，是其为心，必泊然无所起；其于世，必淡然无所嗜⁵：泊与淡相遭，颓堕委靡，溃败不可收拾⁶，则其于书得无象之然乎⁷？然吾闻浮屠人善幻多技能⁸，闲如通其术，则吾不能知矣⁹。

¹〔补注〕按：以治天下与丸弈并言，亦庄生齐物之恉。见古人各有自得之真至，其业之所成，无大无小，皆其寓焉者也。果能自得，则凡天地间所有，皆足为吾之用。若浮屠之法，内黜聪明，既无可寓其巧知；外绝事物，又莫触发其趣机；盖彼惧外忧之足为累也，乃一切绝之，而何有于书乎？意谓闲学草书，亦可终身自乐，不夺于外，无俟乞灵彼教。汪武曹乃疑首言“不外慕”，后幅止言必有不平之心，草书乃工，不当遗“不外慕”意，殆未窥其深矣。书乃六艺之一，逃儒入释，是即所谓外慕徙业也。

²“情”，或作“精”。

³或无“后”字。

⁴诸本并作“胶”，杭、欧、谢本作“缪”，莫侯切。犹绸缪也。庄子“内韄者不可缪而捉”，义盖同此。今按：胶者，黏著之物，而其力之溃败不黏为解，今以下文“颓堕溃败”之语反之，当定作“胶”。

⁵二“所”下，方从杭本皆有“于”字，非是。

⁶“败”，或作“散”。

⁷东坡送参寥诗云：“退之论草书，万事未尝屏。忧愁不平气，一寓笔所骋。颇怪浮屠人，视身如丘井。颓然寄淡泊，谁与发豪猛。”正谓此一段文意也。

⁸“善”，或从阁本作“喜”。今按：“善幻”说见酬崔少府诗。

⁹“闲”下，或有“师”字。方云：“此篇用意皆本于庄子所称‘宋元君画图，有一吏后至，解衣槃礴臝’，郭注云：‘内足者神闲而意定。’”又云：“王彦法谓退之此数语，乃深得祖师向上休歇一路，其见处胜裴休远甚。”今按：韩公本意，但谓人必有不平之心，郁积之久而后发之，则其气勇决而伎必精。今高闲既无是心，则其为伎，宜其溃败委靡而不能奇；但恐其善幻多伎，则不可知耳。此自韩公所见，非如画史祖师之说也。





送殷员外序





一作“殷侑员外使回鹘序”，元和十二年也。据传，诏侑副宗正少卿李孝诚使回鹘，可汗骄甚，侑不为屈，虏责其倨，侑曰：“可汗唐婿，欲坐屈使者拜，乃可汗无礼，非使臣倨也。”虏惮其言，不敢逼。还迁虞部员外郎。皆与序合。惟年次稍先后，当以序为正。〔补注〕刘大櫆曰：庄严简重，另具一体，与杨少尹等序正相反。曾国藩曰：字字峭立，倜傥轩伟。

唐受天命为天子，凡四方万国¹，不问海内外，无小大，咸臣顺于朝²。时节贡水土百物，大者特来，小者附集。

¹阁、杭无“万”字，非是。

²杭本无“于”字，非是。

元和睿圣文武皇帝既嗣位¹，悉治方内就法度。十二年诏曰：“四方万国，惟回鹘于唐最亲，奉职尤谨，丞相其选宗室四品一人，持节往赐君长，告之朕意。又选学有经法通知时事者一人²，与之为贰。”由是殷侯 侑自太常博士迁尚书虞部员外郎兼侍御史³，朱衣象笏，承命以行⁴，朝之大夫莫不出饯。

¹宪宗 元和三年正月上此尊号。

²“法”，或作“术”。

³〔补注〕沈钦韩曰：旧传：侑 贞元末以五经登第，使还，拜虞部员外郎。盖使时假官，还后真拜。

⁴杭本无“命”字，非是。

酒半，右庶子韩愈执盏言曰¹：殷大夫²：今人适数百里，出门惘惘有离别可怜之色；持被入直三省³，丁宁顾婢子语，刺刺不能休⁴。今子使万里外国，独无几微出于言面，岂不真知轻重大丈夫哉！丞相以子应诏，真诚知人⁵。士不通经，果不足用。于是相属为诗以道其行云。

¹元和十一年五月，公为太子右庶子。

²或作“殷侯”。

³“持”，或作“襆”。“入直三省”，洪庆善谓唐无三省，“持被入直”当为句绝。“三”，息暂反；“省”，息井切。朱新仲云：唐以侍中两令为三省长官，张籍寄白舍人诗“三省比年名望重”，说者以唐无三省，非也。若不言“三省”，不知入直何所；以上下文考之，朱说为长。

⁴“刺刺”，方云：洪庆善云：“刺”，音虑达切；樊泽之云“刺，七迹切”，若如洪读，则当以戾为义；顾婢子语，何戾耶？潘岳阁道谣：“和峤刺促不得休。”语意皆同，此当以七迹切为正。

⁵“人”下，或有矣字。





送杨少尹序





一有“巨源”二字。新 旧史无传，艺文志云：杨巨源字景山，贞元五年第进士，以能诗名，尝有“三刀梦益州，一箭取辽城”之句。白乐天赠诗云“早闻一箭取辽城”，以此诗遂知名。既引年去，命为其都少尹。杨盖河中人，张籍有诗送云：“官为本府当身荣，因得还乡任野情。”意盖指此。二疏事见前汉。此序长庆中公为吏部侍郎时作，故序谓“余忝在公卿后”云。〔补注〕唐顺之曰：前后照应，而错综变化不可言。此等文字，苏、曾、王集内无之。何焯曰：反复咏叹，言婉思深。刘大櫆云：驰骤跌宕，生动飞扬，曲尽行文之妙。曾国藩曰：唱叹抑扬，与送王秀才序略相类，欧公多似此体。

昔疏广 受二子以年老一朝辞位而去¹，于时公卿设供张²，祖道都门外，车数百两，道路观者多叹息泣下，共言其贤。汉史既传其事，而后世工画者又图其迹，至今照人耳目，赫赫若前日事。国子司业杨君巨源方以能诗训后进³，一旦以年满七十⁴，亦白丞相去归其乡。世常说古今人不相及，今杨与二疏其意岂异也⁵？

¹“疏”，或作“疎”，汉书作“疏”。今按：“疏”正字，“疎”，俗体也。〔补注〕沈钦韩曰：“二子”当作“父子”。

²“张”，或作“帐”，谓供具张设也，音竹亮切。公送石弘序“张上东门”，只用“张”字，况二疏本传自可考。汉书如“高祖留沛张饮”，黥布传“张御食饮”，皆谓张设也。

³因话录云：杨巨源在元和中，诗韵不为新语，体律务实，工夫颇深，以高文为诸生所宗。

⁴或无“一旦”二字。

⁵“及”，阁、杭本作“方”。“及”上，或别有“方”字。“其意岂异也”，或作“岂其异意邪”。皆非是。

予忝在公卿后，遇病不能出，不知杨侯去时，城门外送者几人？车几两？马几疋¹？道边观者亦有叹息知其为贤以否²？而太史氏又能张大其事为传继二疏踪迹否³？不落莫否？见今世无工画者，而画与不画固不论也⁴。然吾闻杨侯之去，丞相有爱而惜之者⁵，白以为其都少尹⁶，不绝其禄，又为歌诗以劝之，京师之长于诗者亦属而和之；又不知当时二疏之去有是事否？古今人同不同，未可知也⁷。

¹或无“几人”字。“疋”或作“驷”。

²“以”、“与”通用。

³阁本无“踪迹否”三字，非是。或但无“否”字，亦非。

⁴〔补注〕张裕钊曰：奇思异景，东坡谓文须可惊可喜，惟退之文乃足语此耳。

⁵“惜”下，阁、杭本无“之”字。

⁶“白”，或作“署”，或无“白”字。〔补注〕陈景云曰：“其都”者，中都也。唐以河中府为中都，设大尹、少尹如东西两都制。

⁷“不”下，或无“同”字。〔补注〕张裕钊曰：此转更神妙不测。

中世士大夫以官为家，罢则无所于归¹。杨侯始冠举于其乡²，歌鹿鸣而来也；今之归，指其树曰：“某树吾先人之所种也，某水某丘吾童子时所钓游也。”乡人莫不加敬，诫子孙以杨侯不去其乡为法。古之所谓“乡先生没而可祭于社”者，其在斯人欤，其在斯人欤³！

¹或无“于”字，非是。

²“乡”，或作“家”。

³二语阁、杭本皆无“在”字。〔补注〕张裕钊曰：前幅已极文之变态，末段又别出邱壑，读之如寻幽览胜，探之不穷。





送权秀才序





公时佐汴州，权自汴举进士京师，送以此序。〔补注〕曾国藩曰：应酬之作，亦自不俗。

伯乐之厩多良马¹，卞和之匮多美玉²，卓荦瑰怪之士³，宜乎游于大人君子之门也！

¹孙阳字伯乐，秦穆公时人也，事见战国策。

²卞和献玉事，见韩非子。

³“怪”，或作“奇”。

相国陇西公既平汴州¹，天子命御史大夫吴县男为军司马²，门下之士权生实从之来³。权生之貌，固若常人耳。其文辞引物连类，穷情尽变，宫商相宣，金石谐和⁴，寂寥乎短章，舂容乎大篇：如是者，阅之累日而无穷焉⁵。

¹“西”下，或有“董”字。贞元十二年七月，以陇西公 董晋为宣武军节度使，平汴州之乱。

²“县”，或作“郡”，非也。董晋祭文石本可考，下同。是年八月，以汴州刺史御史大夫吴县男 陆长源为节度行军司马使。

³下或有“观”字。

⁴“和”，方从阁、杭、蜀、苑作“声”，云：晋 范启谓孙绰天台山赋曰，“恐此金石非中宫商”，故文章以谐声为尚。公进平淮西表曰“丛杂乖戾，律吕失次”，亦谓此也。今按：“谐和”即谓其声之和耳，若作“谐声”，却犯本字，而语意亦不活，方说非是。

⁵“阅”，或作“闻”。

愈常观于皇都，每年贡士至千余人，或与之游，或得其文，若权生者，百无一二焉。如是而将进于明有司，重之以吴县之知，其果有成哉！于是咸赋诗以赠之。





送湖南李正字序





或作“送李础判官正字归湖南”。础之父仁钧也。贞元十九年登进士第，元和初为秘书省正字，湖南观察推官。公分司东都，础自湖南请告来觐其父，于其还，公以诗及序送之。〔补注〕方苞曰：三番叙述，不觉其冗，良由笔力天纵。姚范云：叙交游聚散之感，老洁自不可及。

贞元中，愈从太傅陇西公平汴州¹，李生之尊府以侍御史管汴之盐铁²，日为酒杀羊享宾客，李生则尚与其弟学读书，习文辞，以举进士为业。愈于太傅府年最少，故得交李生父子间。公薨军乱，军司马从事皆死³，侍御亦被谗为民日南⁴。其后五年，愈又贬阳山令，今愈以都官郎守东都省，侍御自衡州刺史为亲王长史⁵，亦留此掌其府事⁶。李生自湖南从事请告来觐。于时，太傅府之士惟愈与河南司录周君独存⁷，其外则李氏父子，相与为四人⁸。离十三年⁹，幸而集处，得燕而举一觞相属，此天也，非人力也¹⁰！

¹贞元十二年七月，以董晋镇宣武。

²“府”，或作“父”。

³贞元十五年二月，晋卒，军乱，杀行军司马陆长源、判官孟叔度等。

⁴“日”，或作“由”，仁钧以谗流爱州。

⁵“官”下，或有“员外”字。“王”下，或有“府”字。此谓“东都”，盖李亦分司也。

⁶“亦留此”，或无“亦”、“此”二字，“留”作“收”，皆非是。

⁷周君名愿，字君巢，时为河南府司录参军。“君”下，或有“巢”字。

⁸“外”下，或无“则”字。“子”下，或无“相”字。

⁹时元和六年，自贞元己卯至元和庚寅才十二年耳，此言十三年，岂退之与础别在戊寅岁乎？

¹⁰〔补注〕张裕钊云：风神萧竦，以静气得之，熟玩此种，自能远绝俗嚣。

侍御与周君于今为先辈成德¹，李生温然为君子²，有诗八百篇，传咏于时。惟愈也业不益进，行不加修，顾惟未死耳。往拜侍御，谒周君，抵李生，退未尝不发愧也³。

¹“成”，或作“盛”。

²“李”上，或有“若”字。

³或无“退”字。

往时侍御有无尽费于朋友¹，及今则又不忍其三族之寒饥，聚而馆之，疏远毕至²，禄不足以养³；李生虽欲不从事于外，其势不可得已也⁴。重李生之还者皆为诗，愈最故，故又为序云⁵。

¹〔补注〕曾国藩曰：“有无”，犹“多寡”也。檀弓“称家之有无”。

²“寒饥”，或作“饥寒”。“至”，文苑作“在”。今按：“在”乃“至”字之误，书史多互用者，如此则当作“至”；而“治道不至多言”，“不至学古兵法”之类，以他书所引考之，却当作“在”也。

³“养”下，或有“为”字。

⁴“已”，或作“止”。

⁵“为序”，或作“序之”，或作“之序”。





送石处士序





或有“赴河阳参谋”字。“谋”，或作“谟”，或有“诗”字。洪字濬川，洛阳人，罢黄州录事参军，退居于洛，十年不仕，及是为河阳参谋。欧公云：洪始终无可称，而名重一时，以尝为退之称道耳。洪之河阳幕府之明年，召为京兆 昭应尉、集贤校理，又明年六月卒，于是公志其墓。〔补注〕沈钦韩曰：唐节度使幕有“参谋”无“参谟”，此等谬字不必列。茅坤曰：以议论行叙事，是韩之变调。何焯曰：此篇命意，盖因石之行，望重胤尽力转输，使朝廷克成讨王承宗之功，不可复若卢从史之阴与之通，而位置有体，藏讽谕于不觉。吴汝纶曰：洪出，公有赠诗及序，其卒有祭文及志；李习之亦有荐洪状，其人故自非世俗人。此文深讥其轻出，所以惜之也。

河阳军节度御史大夫乌公为节度之三月¹，求士于从事之贤者，有荐石先生者。公曰：“先生何如？”曰：“先生居嵩、邙、瀍、穀之间²，冬一裘，夏一葛，食朝夕饭一盂、蔬一盘³。人与之钱则辞，请与出游，未尝以事辞，劝之仕，不应⁴。坐一室，左右图书。与之语道理，辨古今事当否，论人高下，事后当成败，若河决下流而东注，若驷马驾轻车就熟路，而王良造父为之先后也，若烛照数计而龟卜也。”⁵大夫曰：“先生有以自老，无求于人，其肯为某来邪？”从事曰：“大夫文武忠孝，求士为国，不私于家⁶。方今寇聚于恒，师环其疆⁷，农不耕收⁸，财粟殚亡，吾所处地，归输之涂⁹，治法征谋，宜有所出¹⁰。先生仁且勇，若以义请而强委重焉，其何说之辞！”于是撰书词¹¹，具马币，卜日以授使者，求先生之庐而请焉。先生不告于妻子，不谋于朋友¹²，冠带出见客，拜受书礼于门内，宵则沐浴戒行李¹³，载书册，问道所由，告行于常所来往；晨则毕至，张上东门外¹⁴。

¹元和五年四月诏用乌公 重胤为河阳军节度使御史大夫，治孟州。其曰“节度之三月”，则是岁六七月间也。

²嵩、邙，山名，瀍、穀，水名：皆在洛阳之境。穀，即涧水。书云：“卜涧水东”是也。后改名涧。

³或无“食”字。

⁴“事辞”，或作“事免”。“不”上，或有“则”字。

⁵“东”上，或无“而”字。或并无“下流而东注”五字。“熟”，或作“夷”。“卜”，或作“兆”。

⁶“于家”，或作“为家”。

⁷元和四年三月，成德军节度王士真卒，其子承宗叛。十二月，诏吐突承璀率诸道兵讨之。地理志：镇州 恒山郡，本恒州，天宝元年，更名镇，成德军所治也。〔补注〕沈钦韩曰：按地理志，天宝元年，更恒山郡为常山郡，元和十五年，避穆宗讳更名镇州。

⁸“收”，蜀本作“牧”。

⁹“归”，阁、杭本作“师”。今按：当从诸本作“归”，而读作“馈”，谓漕运也。

¹⁰“所出”，阁、杭本作“主出”。

¹¹〔补注〕沈钦韩曰：容斋随笔：唐世节度、观察诸使辟置僚佐，以至州佐差掾属，牒语皆用四六，大略如告身，故云“撰书词”。

¹²“朋友”，阁、杭本作“其朋”。

¹³或无“则”字。“李”，或作“事”。

¹⁴“张”下，或有“筵于”二字，或只有“别”字。

酒三行，且起，有执爵而言者曰：“大夫真能以义取人，先生真能以道自任，决去就，为先生别。”¹又酌而祝曰：“凡去就出处何常，惟义之归。遂以为先生寿。”又酌而祝曰：“使大夫恒无变其初，无务富其家而饥其师，无甘受佞人而外敬正士，无味于谄言，惟先生是听²，以能有成功，保天子之宠命。”又祝曰：“使先生无图利于大夫而私便其身。”³先生起拜祝辞曰：“敢不敬蚤夜以求从祝规。”⁴

¹“真”，阁作“其”，非是。方从阁、杭本无“为先生别”以下十二字。今按：此阁、杭本由有二“去就”字而脱其中字，遂使下句全无文理，方从之，误矣。〔补注〕吴汝纶曰：创调。

²或无“敬”字；“谄”，或作“诤”：皆非是。或无“是”字。

³“图”，阁本作“固”。

⁴“不”下，或有“只”字。

于是东都之人士咸知大夫与先生果能相与以有成也。遂各为歌诗六韵，退¹，愈为之序云。

¹“退”，或作“遣”。





送温处士赴河阳军序





温造字简舆，大雅之五世孙。文宗朝终礼部尚书，公前年送石洪，今又送造。二生皆东都处士之秀者，公时为河南令。〔补注〕姚鼐曰：意含滑稽，而文特票姚。

伯乐一过冀北之野，而马群遂空。夫冀北马多天下¹，伯乐虽善知马，安能空其群邪²？解之者曰：吾所谓空，非无马也；无良马也。伯乐知马，遇其良，辄取之，群无留良焉。苟无良，虽谓无马³，不为虚语矣。

¹“多”下，或有“于”字。

²“能”下，或有“遂”字。〔补注〕张裕钊曰：承上按语，翻剥以期尽意，公文往往如此。

³“苟无”下，或有“留其”二字。“虽”下，阁、杭本无“谓”字。

东都固士大夫之冀北也。恃才能，深藏而不市者¹，洛之北涯曰石生²，其南涯曰温生³。大夫乌公以钺镇河阳之三月，以石生为才，以礼为罗，罗而致之幕下。未数月也，以温生为才，于是以石生为媒，以礼为罗，又罗而致之幕下。东都虽信多才士，朝取一人焉，拔其尤；暮取一人焉，拔其尤⁴：自居守、河南尹以及百司之执事⁵，与吾辈二县之大夫⁶，政有所不通，事有所可疑，奚所谘而处焉⁷？士大夫之去位而巷处者，谁与嬉游？小子后生于何考德而问业焉？搢绅之东西行过是都者，无所礼于其庐⁸。若是而称曰：大夫乌公一镇河阳，而东都处士之庐无人焉，岂不可也？

¹“恃”，或作“怀”。“市”，或作“贾”。

²石生，石洪也。

³即造也。二处士皆居洛阳南北之涯，即赠卢仝诗所谓“水北山人、水南山人”是也。

⁴〔补注〕吴汝纶曰：尽力蓄势。

⁵“居守”，谓东都留守郑余庆。

⁶东都郭下二邑洛阳 河南也。

⁷“谘”，或作“咨”。“处”，或作“取”。

⁸〔补注〕刘大櫆曰：温去皆失所恃，此是造出奇崛处。

夫南面而听天下，其所托重而恃力者惟相与将耳。相为天子得人于朝廷¹，将为天子得文武士于幕下：求内外无治²，不可得也。

¹或无“朝”字。

²阁、杭、蜀本无“内外”二字，或作“内外求”，无理。皆非是。

愈縻于兹不能自引去¹，资二生以待老；今皆为有力者夺之²，其何能无介然于怀邪？生既至³，拜公于军门，其为吾以前所称为天下贺⁴，以后所称为吾致私怨于尽取也。

¹或无“自”字。

²阁、杭本无“之”字。

³或无“至”字。

⁴“其”，或作“具”。

留守相公首为四韵诗歌其事，愈因推其意而序之¹。

¹“之”，或作“焉”。





送郑尚书序





郑权，汴州 开封人，贞元六年举进士第。〔补注〕方苞曰：字句皆学仪礼。刘大櫆云：措语形容，一一奇崛，乃韩公本色。曾国藩曰：气体似汉书 匈奴传。张裕钊曰：从史记 匈奴、外夷诸传出，简古奥峭，却有余意。吴汝纶曰：此序讥郑不足当其任也。

岭之南其州七十，其二十二隶岭南节度府，其四十余分四府¹，府各置帅，然独岭南节度为大府。大府始至²，四府必使其佐启问起居，谢守地不得即贺以为礼。岁时必遣贺问，致水土物。大府帅或道过其府，府帅必戎服，左握刀，右属弓矢，帕首袴靴迎郊³。及既至，大府帅先入据馆⁴，帅守屏⁵，若将趋入拜庭之为者；大府与之为让至一再⁶，乃敢改服，以宾主见；适位执爵皆兴拜，不许乃止，虔若小侯之事大国。有大事谘而后行⁷，隶府之州离府远者至三千里，悬隔山海，使必数月而后能至。蛮夷悍轻，易怨以变，其南州皆岸大海，多洲岛，风一日踔数千里⁸，漫澜不见踪迹。控御失所，依险阻，结党仇⁹，机毒矢以待将吏¹⁰，撞搪呼号以相和应，蜂屯蚁杂不可爬梳¹¹，好则人，怒则兽；故常薄其征入，简节而疏目¹²，时有所遗漏，不究切之，长养以儿子；至纷不可治，乃草薙而禽狝之¹³，尽根株痛断乃止。其海外杂国若躭浮罗 流求 毛人 夷亶之州¹⁴，林邑 扶南 真腊 于陀利之属¹⁵，东南际天地以万数，或时候风潮朝贡，蛮胡贾人¹⁶舶交海中¹⁷。若岭南帅得其人，则一边尽治，不相寇盗贼杀，无风鱼之灾，水旱疠毒之患，外国之货日至，珠香象犀玳瑁奇物溢于中国，不可胜用；故选帅常重于他镇。非有文武威风，知大体，可畏信者，则不幸往往有事¹⁸。

¹通典曰：岭南五府经略使治广州，领州二十二；邕管经略使治邕州，领州十三；容管经略使治容州，领州十四；桂管经略使治桂州，领州十四；镇南经略使安南都护府治交州，领州十一。至德元年，升五府经略使为岭南节度使。

²阁、杭本无下“大府”字。

³“郊”上，或有“于”字。“帕”，莫辖切。“靴”，许戈切。

⁴或无“先”字。

⁵“屏”，必郢切。

⁶“一”下，或更有“至”字。

⁷“谘”，或作“咨”。

⁸“”与“帆”同。“”或作“飘”。“踔”音逴，又敕教切。

⁹或作“仇党”。

¹⁰或无“将”字。

¹¹或作“把疏”。

¹²〔补注〕张裕钊云：前面如互流漭沆，至此则暴怒喷薄矣。

¹³“薙”，音雉，芟也。“狝”，息浅切。

¹⁴“州”，或作“洲”。

¹⁵躭浮罗国、流求国、毛人国、夷州、亶州、林邑国、扶南国、真腊国皆海外蛮夷之国云。林邑一曰环玉，在交州南，海行三千里；真腊一曰吉蔑，在林邑西北，去京师二万七百里。“躭”音耽。〔补注〕沈钦韩曰：躭浮罗，旧书 刘仁轨传作“躭罗”。南史：于陀利国在海南洲上。明史：三佛齐古名于陀利。

¹⁶“胡”，或作夷。

¹⁷〔补注〕张裕钊云：造语雄阔，唯太史公有此。

¹⁸〔补注〕何焯曰：前半盛称其任之重以戒勉之，而以两语反复微讽，使知所自处。知其为讽则愈觉有味，犹诗之有楚茨也。宋人自欧公而外，无复得其意矣。

长庆三年四月，以工部尚书郑公为刑部尚书兼御史大夫往践其任¹。郑公尝以节镇襄阳²，又帅沧 景 德 棣³，历河南尹，华州刺史⁴，皆有功德可称道。入朝为金吾将军、散骑常侍⁵、工部侍郎、尚书⁶。家属百人，无数亩之宅，僦屋以居，可谓贵而能贫，为仁者不富之效也⁷。

¹长庆三年四月，权为岭南节度使。

²“尝”，或作“常”。元和十一年七月，权为山南东道节度使。

³十三年四月，权为德州刺史，德、棣、沧、景节度使。

⁴初，权自河南尹帅山南东道，为华州刺史。

⁵元和十四年十一月，权为右金吾卫大将军，充左街使；穆宗即位，改左散骑常侍，充入回鹘告哀使。

⁶长庆元年权使还为河南尹，自河南尹入为工部侍郎，二年十月，迁本曹尚书。

⁷“贵而能贫”，此左氏襄二十二年语。权本传云：“用度豪侈”，复与此异，何邪？今按通鉴：权家多姬妾，禄薄不能赡，因郑注干王守澄求节镇，得广州，此语盖讥之也。

及是命，朝廷莫不悦；将行，公卿大夫士苟能诗者咸相率为诗以美朝政，以慰公南行之思，韵必以来字者，所以祝公成政而来归疾也¹。

¹“祝”上，或无“以”字，或“祝”下有“使”字。





送水陆运使韩侍御归所治序





考食货志：宪宗用李绛议，以韩重华为振武 京西营田和籴水陆运使。振武乃单于大都护府故地，后改名振武。重华后名约，预“甘露之祸”，洪谓唐志无所考，非也。今按汉书 王尊传有“治所”字，此“所治”字当乙。〔补注〕陈景云曰：魏文帝与陈思王 与吴质书并有“所治”字。蔡世远曰：叙事古奥详尽，错落雕琢极自然。学韩文但喜诵其疏宕者，此等不究心，终不能得其藩篱而入。曾国藩曰：此即条议时事之文，铺叙处绝警耸。张裕钊曰：似西汉人气格。

六年冬，振武军吏走驿马诣阙告饥，公卿廷议以转运使不得其人¹，宜选才干之士往换之²，吾族子重华适当其任³。

¹或无“转”字。

²〔补注〕姚鼐曰：“换”字见薜宣传。

³元和六年四月，以卢坦为户部侍郎，判度支；会振武告饥，时薜謇为代北水陆运使，坦以重华代謇也。

至则出赃罪吏九百余人，脱其桎梏，给耒耜与牛，使耕其傍便近地，以偿所负，释其粟之在吏者四十万斛不征。吏得去罪死，假种粮，齿平人有以自效，莫不涕泣感奋，相率尽力以奉其令；而又为之奔走经营¹，相原隰之宜，指授方法：故连二岁大熟，吏得尽偿其所亡失四十万斛者而私其赢余²，得以苏息，军不复饥。君曰：“此未足为天子言。请益募人为十五屯，屯置百三十人而种百顷，令各就高为堡；东起振武，转而西，过云州界，极于中受降城，出入河山之际³，六百余里，屯堡相望，寇来不能为暴，人得肆耕其中，少可以罢漕挽之费。”朝廷从其议，秋果倍收，岁省度支钱千三百万。

¹“为”下，或无“之”字。

²“私其”下，或有“有”字；“其”，或作“有”：皆非是。

³“际”，或作“险”。

八年，诏拜殿中侍御史，锡服朱银¹。其冬来朝，奏曰：“得益开田四千顷，则尽可以给塞下五城矣²；田五千顷，法当用人七千，臣令吏于无事时督习弓矢为战守备，因可以制虏，庶几所谓兵农兼事，务一而两得者也。”³大臣方持其议⁴。吾以为边军皆不知耕作⁵，开口望哺，有司常僦人以车船自他郡往输，乘沙逆河，远者数千里，人畜死，蹄踵交道，费不可胜计。中国坐耗⁶，而边吏恒苦食不继。今君所请田，皆故秦 汉时郡县地，其课绩又已验白；若从其言，其利未可遽以一二数也。今天子方举群策以收太平之功，宁使士有不尽用之叹，怀奇见而不得施设也？君又何忧？而中台士大夫亦同言侍御韩君前领三县，纪纲二州，奏课常为天下第一；行其计于边，其功烈又赫赫如此；使尽用其策，西北边故所没地⁷，可指期而有也。闻其归，皆相勉为诗以推大之，而属余为序。

¹或作“朱金银绯”，唐五品服。

²“五城”东、西、中三受降城，朔方、振武二军也。

³或无“几”字。“务一”，或作“一务”。“两得”，或作“得两”。

⁴八年冬，重华入朝，会宰相李绛已罢，后宰相持其议而止。语见食货志。志所载营田事，大抵与公此序相表里。

⁵〔补注〕曾国藩曰：接笔绝遒紧。

⁶“坐耗”，或作“坐见耗虚”，或作“坐耗虚”，今从阁、杭本定。

⁷〔补注〕沈钦韩曰：没于吐番，河西 陇右之地。





送郑十校理序





旧史云：郑余庆之子瀚，本名涵，以文宗藩邸时名同，改名瀚，贞元十年举进士，以父谪官累年不仕，自秘书省校书郎迁洛阳尉，充集贤院修撰，改长安尉，集贤校理。公以元和四年六月为都官员外郎，分司东都，涵求告来宁，公于其行，作是序以送之，盖五年春也，故有“归骑春衫薄”之句。

秘书，御府也。天子犹以为外且远，不得朝夕视，始更聚书集贤殿，别置校雠官，曰“学士”、曰“校理”¹，常以宠丞相为大学士²。其他学士皆达官也，校理则用天下之名能文学者³；苟在选，不计其秩次，惟所用之。由是集贤之书盛积，尽秘书所有不能处其半；书日益多，官日益重。四年，郑生 涵始以长安尉选为校理⁴，人皆曰：是宰相子，能恭俭守教训，好古义施于文辞者；如是而在选，公卿大夫家之子弟其劝耳矣⁵。

¹“士”下，或无“曰”字。

²开元十三年改集仙殿为集贤殿，聚四部书其中，置修撰、校理官：五品以上为学士，六品以下为直学士，以宰相张说为大学士。

³“名”下，或有“士”字，又或有“而”字。

⁴“为”，一作“授”。

⁵“家”下，或有“选”字，非是。〔补注〕吴汝纶曰：此讥郑公以公卿子弟为之，非其任也。

愈为博士也，始事相公于祭酒；分教东都生也，事相公于东太学；今为郎于都官也，又事相公于居守¹：三为属吏，经时五年，观道德于前后，听教诲于左右，可谓亲薰而炙之矣²。其高大远密者，不敢隐度论也；其勤己而务博施，以己之有，欲人之能，不知古君子何如耳³。今生始进仕，获重语于天下，而慊慊若不足，真能守其家法矣。其在门者可进贺也⁴。

¹“居”上，或无“于”字。按旧史：元和元年，郑余 庆罢相，为太子宾客，迁国子祭酒，冬十一月庚戌，迁河南尹。三年夏六月甲戌，自河南尹拜东都留守，六年十月，除吏部尚书。唐制：东都置六馆学，与京师同；故掌其职者谓之分教。而旧史又云：愈始举进士，投文于公卿间，故相郑余庆为之延誉，由是知名于时。

²或无“后”字。“炙”，之石切。

³或无“耳”字，或作“尔”。

⁴“门”下，或有“下”字。

求告来宁¹，朝夕侍侧，东都士大夫不得见其面；于其行日，分司吏与留守之从事²，窃载酒肴席定鼎门外³，盛宾客以饯之。既醉，各为诗五韵，且属愈为序。

¹涵以元和四年为校理，五年宁亲东都，时余庆为东都留守。

²“司”下，或有“郎”字。

³古今地名曰：河南有鼎门，九鼎所定也，即成王定鼎于郏 鄏之所。〔补注〕沈钦韩曰：续汉志：河南郡 洛阳东城门名鼎门，刘昭注：帝王世纪云：东南门九鼎所从入。又曰：武王定鼎洛阳，西南洛水，九鼎中观是也。





诗

洛字





诗下或有“曰”字。注，“洛”上或有“得”字。

相公倦台鼎，分正新邑洛¹。才子富文华，校雠天禄阁。寿觞佳节过，归骑春衫薄²。鸟哢正交加，杨花共纷泊。亲交谁不羡³，去去翔寥廓。

¹“正”，或作“政”。

²“衫”，或作“和”。

³“亲交”，或作“交亲”。





韦侍讲盛山十二诗序





“讲”，或作“御”。或作“盛山唱和诗序”。唐史：韦处厚字德载，京兆万年人。中进士第，又擢才识兼茂科贤良异等。宪宗时，历考功员外郎，坐与宰相韦贯之善，出为开州刺史。穆宗立，为翰林侍读学士，再迁中书舍人。文宗时为相。初在开州有盛山诗十二篇：一宿云亭、二隐月岫、三茶岭、四梅溪、五流杯渠、六盘石磴、七桃坞、八竹嵓、九琵琶台、十胡卢沼、十一绣衣石塌、十二上士瓶泉。盛山，开州也。开州 隋 巴东郡之盛山县，武德元年改为开州。〔补注〕沈钦韩曰：刘禹锡相国韦公集序云：“上方用威武以詟不庭，宿兵寖久，韦丞相 贯之酌人情上言，不合意，册免。因历诋所善，公在伍中，出为开州刺史；居二年，执友崔敦诗为相，征拜户部郎中。”又曰：张司业集有和韦十二诗，无“瓶”字。归有光曰：跌宕自喜。刘大櫆曰：直叙之中，造出奇崛。

韦侯昔以考功副郎守盛山。人谓韦侯美士，考功显曹，盛山僻郡；夺所宜处，纳之恶地以枉其材，韦侯将怨且不释矣。

或曰：不然。夫得利则跃跃以喜，不利则戚戚以泣¹，若不可生者，岂韦侯谓哉²？韦侯读六艺之文，以探周公 孔子之意³，又妙能为辞章，可谓儒者。夫儒者之于患难，苟非其自取之，其拒而不受于怀也，若筑河堤以障屋霤；其容而消之也，若水之于海，冰之于夏日；其玩而忘之以文辞也，若奏金石以破蟋蟀之鸣，虫飞之声；况一不快于考功、盛山一出入息之间哉⁴！

¹“跃跃”，阁、杭本无下“跃”字，以下句偶之，非是。“不利”，“不”下或有“得”字。

²“谓哉”上，或有“之”字。

³“艺”下，或无“之”字。“探”，杭作“深”。“子”下，或无“之”字。皆非是。

⁴〔补注〕张裕钊曰：“夫儒者”以下，从天而降，惊吓凡庸，昌黎本色。

未几，果有以韦侯所为十二诗遗余者，其意方且以入溪谷¹，上岩石，追逐云月不足日为事。读而歌咏之²，令人欲弃百事往而与之游，不知其出于巴东以属也³。

¹或无“方”字。

²“歌咏”，或作“咏歌”。

³“朐”，说文：虫名。巴中有，地下湿，多此虫，因以为名。“朐”从肉，句声。考其义，当作润蠢。唐韵音蠢闰。刘禹锡音屈忍。汉书：“朐”，音劬。通典曰：开州，汉之地也。〔补注〕姚范曰：韦贯之初贬果州，后改巴州。盛山今夔州府开县。“朐”，汉志：“朐”，音劬，“，作忍。说文作“朐”。徐铉读“朐”音蠢，“”音允。今云阳县，唐 云安县也。

于时应而和者凡十人¹。及此年，韦侯为中书舍人，侍讲六经禁中²，和者通州 元 司马为宰相³，洋州 许使君为京兆，忠州 白使君为中书舍人⁴，李使君为谏议大夫⁵，黔府严中丞为秘书监⁶，温司马为起居舍人⁷，皆集阙下⁸。于是盛山十二诗与其和者⁹，大行于时，联为大卷，家有之焉；慕而为者将日益多，则分为别卷。韦侯俾余题其首。

¹樊谓考下文只六人。一曰：“和者十人，而时集阙下者六人耳。”

²诸本作“及此年”，阁本作“明年”，杭本作“时年”，谓此时之年也。韦以元和十一年刺盛山，韩以长庆二年作序，阁本作“明年”，由“时”字讹也。今按：作“明年”则非实，作“时年”则不词，当从诸本作“及此年”则无可疑矣。诸本“禁中”下有“名处厚”字。元和十五年三月，处厚以侍讲学士讲诗 关雎、书 洪范于太液亭。长庆二年四月，为中书舍人。

³元和十年三月，稹为通州司马。长庆二年二月，同平章事。

⁴元和十三年十二月，居易为忠州刺史，长庆元年十二月，为中书舍人。

⁵景俭字宽中，元和中为忠州刺史。长庆元年八月为谏议大夫。不言某州使君者，连上忠州文也。泽之云：“景俭时为楚州，疑有脱误。”

⁶元和十四年二月，以商州刺史严謩为黔中观察使。长庆元年入为秘书监，卒。

⁷温造时为武陵司马。今诸本皆亡州名，亦疑脱误。

⁸“和者”下六人，诸本亦各书其名云：“元司马名稹，许使君名康佐，白使君 居易，李使君 景俭，严中丞 武，温司马 造。”方从阁、杭本并上文“名处厚”共删十四字，云：蜀本侧书“稹、康佐、居易、景俭、造”五名，独严不书其名，今考严谓严謩，时为秘书监，乐天集有制词，可考。诸本改作“严武”，蜀本又作“少监”，皆非也。李景俭自楚州召还，温造自朗州召还，今皆不著其郡，亦文也。

⁹“山”下，或有“之”字。





石鼎联句诗序





阁本无此篇，洪庆善曰：“张文潜本校与诸本特异，盖原于蔡文忠也。然增损太多，不知得于何本。今姑以杭、蜀本为正。”今按：张本多可取，当附见以备参考。洪兴祖云，石鼎联句诗或云皆退之所作，如毛颖传以文滑稽耳。轩辕寓公姓，弥明寓公名，侯喜、师服皆其弟子也。余曰不然。公与诸子嘲戏见于诗者多矣：皇甫湜不能诗，则曰“掎摭粪壤间”；孟郊思苦，则曰“肠肚镇煎”；樊宗师语涩，则曰“辞悭义卓阔”，止于是矣，不应讥诮轻薄如是之甚也。且序云：衡山道士轩辕弥明。貌极丑，白须黑面，长颈而高结喉，中又作楚语，年九十余。此岂亦退之自谓邪？予同年李道立云：尝见唐人所作贾岛碣云：“石鼎联句所称轩辕弥明即君也。”岛 范阳人，弥明 衡山人；岛本浮屠，而弥明道士：附会之妄，无可信者。独仙传拾遗有弥明传，虽祖述退之之语，亦必有是人矣。联句若以为公作，则若出一口矣；今读其刘侯句，不及弥明远甚，何至是邪？盖闻君子损己以成人之美，未闻抑人以取胜也。其曰“吾不解世俗书”，见孔武仲杂记。〔补注〕沈钦韩曰：苏绛贾岛墓志无此说。卢轩曰：此诗盖讥时宰之辞也。曾国藩曰：傲兀自喜，此等情事亦适与公笔势相发也。吴汝纶曰：此序最不易学，恐入叫嚣类小说，其雅俗之辨甚微。

元和七年十二月四日，衡山道士轩辕弥明自衡下来¹，旧与刘师服进士衡 湘中相识，将过太白，知师服在京，夜抵其居宿²。有校书郎侯喜，新有能诗声，夜与刘说诗，弥明在其侧，貌极丑，白须黑面，长颈而高结喉，中又作楚语³，喜视之若无人。弥明忽轩衣张眉指炉中石鼎谓喜曰：“子云能诗⁴，能与我赋此乎？”刘往见衡湘间人说云年九十余矣⁵，解捕逐鬼物，拘囚蛟螭虎豹；不知其实能否也⁶。见其老，颇貌敬之，不知其有文也。闻此说大喜，即援笔题其首两句⁷，次传于喜，喜踊跃即缀其下云云⁸。道士哑然笑曰⁹：“子诗如是而已乎！”即袖手竦肩倚北墙坐¹⁰，谓刘曰：“吾不解世俗书，子为我书！”¹¹因高吟曰：“龙头缩菌蠢，豕腹涨彭亨。”¹²初不似经意¹³，诗旨有似讥喜，二子相顾惭骇¹⁴。欲以多穷之，即又为而传之喜，喜思益苦¹⁵，务欲压道士，每营度欲出口吻¹⁶，声鸣益悲，操笔欲书¹⁷，将下复止，竟亦不能奇也。毕，即传道士，道士高踞大唱曰：“刘把笔，吾诗云云。”¹⁸其不用意而功益奇¹⁹，不可附说，语皆侵刘 侯²⁰。喜益忌之。刘与侯皆已赋十余韵，弥明应之如响，皆颖脱含讥讽。夜尽三更，二子思竭不能续，因起谢曰：“尊师非世人也，某伏矣，愿为弟子，不敢更论诗。”²¹道士奋曰²²：“不然，章不可以不成也。”又谓刘曰：“把笔来，吾与汝就之！”²³即又唱出四十字为八句；书讫，使读；读毕，谓二子曰：“章不已就乎？”²⁴二子齐应曰：“就矣。”道士曰：“此皆不足与语²⁵，此宁为文邪？吾就子所能而作耳²⁶，非吾之所学于师而能者也；吾所能者子皆不足以闻也，独文乎哉？吾语亦不当闻也²⁷，吾闭口矣。”二子大惧，皆起立床下²⁸，拜曰：“不敢他有问也，愿闻一言而已。先生称吾不解人间书，敢问解何书？请闻此而已。”道士寂然若无闻也²⁹，累问不应，二子不自得，即退就座，道士倚墙睡，鼻息如雷鸣，二子怛然失色不敢喘³⁰。斯须，曙鼓动冬冬³¹，二子亦困，遂坐睡³²；及觉，日已上，惊顾觅道士不见³³。即问童奴，奴曰³⁴：“天且明，道士起，出门，若将便旋然，奴怪久不返，即出到门觅，无有也。”³⁵二子惊惋，自责若有失者。闲遂诣余言，余不能识其何道士也。尝闻有隐君子弥明，岂其人耶？韩愈序。

¹“下”，或作“山”。

²“知”下“师服”，张本作“刘”，或无“夜”字。

³蔡、张本皆作“长颈而结喉”，无“高”与“中”字。唐子西曰：“结”，古髻字也。“高结”当句断，汉陆贾传：“尉佗魁结。”颜曰：“读为椎髻，云一撮之髻，其形如椎。”“高结”语原此。今按：古语自有“城中好高髻”，不必引“椎结”也。但道士之首加冠，不作椎结，读“结”为“髻”而以“喉”属下句者，虽有据而非是。盖长颈故见其结喉之高，而此“高结喉，中又作楚语”也，不然，则当从蔡、张本删“高”“中”二字。〔补注〕孙葆田曰：当从蔡、张本删“高”、“中”二字。山海经“海外有结胸国”，郭注：“谓臆前胅出，如人结喉。”可知“结胸”、“结喉”，古有此语。

⁴“云”，或作“之”，又无“能诗”二字，非是。

⁵张本“年”上有“其”字。无“矣”字。

⁶方无“解”字。“解”，张作“能”。“拘囚”，张作“罔两”。“不”上，方有“然”字，而无“其”字。或无“否”字。

⁷张无“说”字。“即”，方作“既”。

⁸“于”下，两“喜”字，张本并作“侯”。方无“下”字。

⁹“哑”，乌格切。

¹⁰“袖”，杭 蜀本作“抽”。“倚”，或作“旁”。或无“坐”字。

¹¹“解”，或作“能”，后同。“子为”上，或有“弟”字。“我书”下，有“吾句”字。

¹²〔补注〕陈景云曰：“菌蠢”，见南都赋。易 大有“匪其彭”；干宝注：“彭亨，骄满貌。”

¹³“不似”，张本作“似非”，疑当乙作“似不”。

¹⁴“二子”，张作“一人”。

¹⁵或无“思”字。

¹⁶或无“欲”字。

¹⁷“欲书”，张作“而书”。

¹⁸或无“诗”字。张本作“刘进士把笔则又高吟”云云。

¹⁹此从张本，下四字或作“益切奇出”，非是。或疑“其”当作“若”。

²⁰或无“侯”字。

²¹“夜尽三更”，诸本在“不能续”之下，下更有“一子”二字；此从张本。方从杭、蜀本，文粹无“益忌”至“讥讽”二十四字，及“思竭不能续”五字，但有“喜”字属上句，又“尽”作“益”，“二子”二字下便连“因起谢”。张本又以“尽”为“盖”，而一本并无“尽”、“益”、“盖”三字。今按：方本简严，诸本重复；然简严者似于事理有所未尽，而重复者乃得见其曲折之详。但今恐有漏落，故且从诸本及张本，而方本固在其中，但方本“语侵刘喜”，刘既书姓，喜不当独书名。恐“刘”下本有“侯”字，而下文别有“喜”字之误也。诸本“喜益忌之”之下复云：“刘与侯皆已赋十余韵”，语亦太冗。张本“夜尽三更”四字属于“含讥讽”之下，固善，然似不若移于“喜益忌之”之下。此皆未敢自以为然，读者详之。“非世人也”，或无“世”字，或作“非世人能出也”。张本“某”下有“等”字。“伏”，或作“服”。

²²“奋”下，或有“髯”字，或有“目”字，或有“然”字。今按：恐或有“髯”字。

²³或无“来”字。或无“吾与汝就之”五字。

²⁴张无“即”字。“出”，或作“书”，非是。“讫使”，方作“止即”。下“读”字，张本作“之”，属上句。方无“不”字。

²⁵“此”，或作“子”。

²⁶“就”下，或无“子”字。“作”下，或有“之”字。“耳”，或作“矣”。

²⁷“吾所能”，或作“吾所闻”。“语”下，张本有“子”字。

²⁸张无“皆”字。

²⁹方无“敢问解何书”五字。“请闻”下十三字，张本但存“寂然”二字，无十一字。

³⁰“喘”上，张本有“少”字。

³¹“冬”，音彤。

³²或无“遂坐睡”三字。

³³“上”，张本作“出”，方无“惊”字。

³⁴“童”，张本作“僮”。“奴曰”上，张有“僮”字。

³⁵张无“到门”二字，“觅”下有“之”字。





石鼎联句诗

或无此题





巧匠斫山骨，刳中事煎烹。师服直柄未当权，塞口且吞声。喜龙头缩菌蠢，豕腹涨彭亨。弥明外苞乾藓文，中有暗浪惊。师服在冷足自安¹，遭焚意弥贞。喜谬当鼎鼐间，妄使水火争。弥明大似烈士胆，圆如战马缨。师服上比香炉尖，下与镜面平。喜秋瓜未落蒂，冻芋强抽萌。弥明一块元气闭，细泉幽窦倾。师服不值输写处，焉知怀抱清。喜方当洪炉然，益见小器盈。弥明睆睆无刃迹²，团团类天成。师服遥疑龟负图，出曝晓正晴。喜旁有双耳穿³，上为孤髻撑⁴。弥明或讶短尾铫，又似无足铛。师服可惜寒食球，掷此傍路坑。喜何当出灰灺⁵，无计离瓶罂。弥明陋质荷斟酌，狭中愧提擎。师服岂能煮仙药，但未污羊羹。喜形模妇女笑，度量儿意轻。弥明徒示坚重性⁶，不过升合盛⁷。弥明傍似废毂仰⁸，侧见折轴横。喜时于蚯蚓窍，微作苍蝇鸣。弥明以兹翻溢愆⁹，实负任使诚。师服常居顾眄地，敢有漏泄情。喜宁依暖热弊，不与寒凉并。弥明区区徒自效，琐琐不足呈¹⁰。喜回旋但兀兀，开阖惟铿铿¹¹。师服全胜瑚琏贵，空有口传名。岂比俎豆古，不为手所撜¹²。磨砻去圭角¹³，浸润著光精¹⁴。愿君莫嘲诮，此物方施行¹⁵。四韵并弥明所作

¹方从杭、蜀、文粹作“安自足”，既无文理，对偶又差。方本误改多类此。

²庄子：“睆睆然，有缴之中。”注：“视貌，华绾切。”

³“双”，或作“只”。

⁴诸本此下无“弥明”字。今按：此似二子讥道士之词，恐实非弥明语。

⁵“灺”，徐也切。

⁶“示”，或作“尔”。

⁷“过”，或作“合”。“合”，或作“斗”。“盛”，或作“成”。

⁸“傍”，或作“仍”。

⁹“以兹”，或作“忽罹”。

¹⁰诸本此下无“喜”字。

¹¹“铿”，丘耕切。

¹²“撜”，除庚切。博雅“，揬也”。淮南 齐俗训“子路撜溺而受牛”，谢注“撜，举也”。平上声通。洪本一作“振”。

¹³〔补注〕陈景云曰：礼儒行篇：“毁方而瓦合。”郑注“去己之大圭角，与众人小合。”

¹⁴“著”，附也。

¹⁵年谱云：或谓轩辕，寓公姓；弥明，寓公名：盖以文滑稽耳。是不然，刘 侯虽皆公门人，然不应讥诮如是之甚。且言弥明形貌声音之陋，亦岂公自谓耶？而列仙传又有弥明传，要必有是人矣。今按：此诗句法全类韩公，而或者所谓“寓公姓名”者。盖“轩辕”反切近“韩”字，“弥”字之义又与“愈”字相类，即张籍所讥与人为无实驳杂之说者也。故窃意或者之言近是。洪氏所疑容貌声音之陋，乃故为幻语，以资笑谑，又以乱其事实使读者不之觉耳。若列仙传则又好事者因此序而附著之，尤不足以为据也。





第五卷 哀辞 祭文





祭田横墓文





田横初为汉将灌婴败于垓下，亡走梁，归彭越。高祖即位，惧诛，与其徒五百余人入海，居岛中。高帝闻齐人贤者多附横，恐后有乱，乃使使赦横罪而召之。横与其客二人乘传诣洛阳，至尸乡厩置遂自刭，令客奉其头从使者驰奏。高帝流涕，以王者礼葬横。既葬，二客穿其冢旁，皆自刭从之。其余客在海中者闻横死亦皆自杀。晁太史 无咎尝取公此文于续楚辞而系之，曰：唐宰相如董晋亦未足言，而晋为汴州，才奏愈从事，愈始终感遇，语称陇西公而不姓。后从裴度，亦自谓度知己，然度亦终不引愈共天下事，故愈踌躇发愤，太息于区区之横，以谓夫苟如横之好士，天下将有贤于五百人者至焉。〔补注〕沈钦韩曰：裴度事在后，如何牵连及之？晁说误矣。归有光曰：寥寥数言，而悲感之意无穷。姚鼐曰：此是公少作，故犹取屈子陈句。按：词意皆腾空际，似为横发，又似不为横发，此等文不徒以雕琢造语为工也。

贞元十一年九月，愈如东京，道出田横墓下¹，感横义高能得士²，因取酒以祭，为文而吊之，其辞曰：

¹“十一年”，诸本或作“十九年”。“月”下，有“十一日”字。“如东京”，或作“东如京”。洪庆善曰：“东京，洛阳也。公以贞元十一年出长安至河阳，而后如东都也。十九年秋，则公为御史，是冬即贬阳山，安得以九月出横墓下？唐都长安，亦不得云‘东如京’也。”方从阁、杭、蜀本作“东如京”，云：田横墓在偃师 尸乡，洛阳东三十里。今公自河阳道横墓下以入洛，故云“东如京”也。今按：洪庆善作“如东京”及考岁月皆是，方氏亦以京为洛阳，但据三本必欲作“东如京”为误耳。今且未须别考它书，只以其所引田横墓在洛阳东者论之，则自墓下而走洛阳，乃是西向，安得言“东如京”乎？况唐都长安，谓洛阳为“东京”则可，直谓之“京”则不可，其理又甚明。若据元和郡县志，则河阳西南至河南府八十里，其大势亦不得云“东如京”也。此又三本谬误之一证，故复表而出之。

²“士”下，或有“心”字。

事有旷百世而相感者，余不自知其何心；非今世之所稀¹，孰为使余歔欷而不可禁？余既博观乎天下，曷有庶几乎夫子之所为？死者不复生²，嗟余去此其从谁？当秦氏之败乱，得一士而可王；何五百人之扰扰，而不能脱夫子于剑铓？抑所宝之非贤³，亦天命之有常⁴。昔阙里之多士，孔圣亦云其遑遑⁵。苟余行之不迷，虽颠沛其何伤⁶？自古死者非一⁷，夫子至今有耿光。跽陈辞而荐酒，魂仿佛而来享⁸。

¹〔补注〕沈钦韩曰：“稀”当作“希”，言非今世所尚。

²“死者”，或作“死而”；“生”，方作“来”，皆非是。

³〔补注〕吴汝纶曰：退之用“抑”字，多与“意”字同。“宝之”，或作“宝者”。

⁴“天”，或作“大”。

⁵阁、杭无“其”字，非是。

⁶〔补注〕吴汝纶曰：“阙里”四语极变化。

⁷“非”，阁、杭作“皆”，非是。

⁸“享”，集韵“灵良反”。按“享”字，古今人用多作上声，惟前汉 礼乐志 郊祀诗云：“发梁扬羽申以商，造兹新音永久长。声气远条凤鸟翔，神夕掩虞盖孔享。”“享”作平声，退之叶韵，盖有所本也。





欧阳生哀辞





欧阳名詹，字行周，泉州 晋江人也，卒年四十余。集十卷行世，新史于艺文立传。〔补注〕方苞曰：退之文，每至亲懿故旧，存亡离合，悲思慕恋，恻然自肺腑流出，使读者气厚。曾国藩曰：前半叙述矜当，后半就“父母老矣”反复低徊，绝耐绎。

欧阳詹世居闽 越。自詹已上皆为闽 越官，至州佐县令者，累累有焉¹。闽 越地肥衍，有山泉禽鱼之乐；虽有长材秀民通文书吏事与上国齿者，未尝肯出仕。

¹〔补注〕沈钦韩曰：册府元龟 铨选部：唐制“黔中、岭南、闽中郡县之官，不由吏部，以京官五品以上一人充使就补，御史一人监之，四岁一往，谓之“南选”。贞元二年，勅福建选补使宜停。

今上初，故宰相常衮为福建诸州观察使，治其地¹。衮以文辞进，有名于时，又作大官，临莅其民，乡县小民有能诵书作文辞者，衮亲与之为客主之礼²，观游宴飨，必召与之³。时未几，皆化翕然⁴。詹于时独秀出，衮加敬爱，诸生皆推服，闽 越之人举进士繇詹始⁵。

¹“治”上，或有“往”字，非是。

²吕汲公本如此。方从阁、杭、苑、粹，“辞进”下即属“乡县”至“者”；“衮”下又有“故宰相”字，下乃属“有名”至“其民”，又属“亲与”云云：颠倒错乱，全无文理，而方云三本如此，不当轻改，其蔽如此。今定从吕本。方“主”下有“人”字；“乡县”，作“县乡”，则尚有可取云。

³“宴”，或作“讌”。“与”，读为预，或作“预”，或疑“与”如字；而“之”下当有“俱”字。

⁴“化”，新传作“仕”，非是。按衮传：建中初，起为福建观察使，始闽人未知学，衮至，为设学校，使为文章，亲加讲导，与为客主均礼，观游燕享与焉。由是俗一变，岁贡士与内州等。

⁵贞元八年，詹与公同登第，退之同年进士。此言闽人举进士自詹始，及观林蕴泉山铭叙，则谓闽 川 贞元以前未有文进者也。因廉使李成公 椅兴启庠序，请独孤常州 及为记；中有辞云“缦胡之缨，化为青衿”；其兄藻与友欧阳詹继登正第。以其年考之，则藻之登第又在詹之前。然长溪 薛令之以中宗神龙二年擢第，则又在藻之前矣。退之谓由詹始，岂考之未详耶？〔补注〕沈钦韩曰：林藻登第在贞元七年。

建中 贞元间，余就食江南，未接人事，往往闻詹名闾巷间，詹之称于江南也久¹。贞元三年，余始至京师举进士，闻詹名尤甚²。八年春，遂与詹文辞同考试登第，始相识。自后詹归闽中，余或在京师他处，不见詹久者惟詹归闽中时为然，其他时与詹离率不历岁，移时则必合，合必两忘其所趋，久然后去。故余与詹相知为深。

¹“久”下，或有“矣”字。

²“余”下，或有“年十九”字。“闻”，或作“则”。或云：当并出“则”“闻”二字，亦有理。

詹事父母尽孝道，仁于妻子，于朋友义以诚。气醇以方，容貌嶷嶷然¹。其燕私善谑以和，其文章切深喜往复，善自道。读其书，知其于慈孝最隆也。十五年冬，余以徐州从事朝正于京师²，詹为国子监四门助教，将率其徒伏阙下举余为博士，会监有狱，不果上³。观其心，有益于余，将忘其身之贱而为之也。呜呼，詹今其死矣⁴！

¹“嶷”，音逆。

²公为徐州节度推官。

³或无“监”字，“监”或作“詹”。

⁴〔补注〕方苞曰：陡入詹死，又追论其生时事，笔力矫绝。

詹，闽 越人也。父母老矣，舍朝夕之养以来京师¹，其心将以有得于是而归为父母荣也²；虽其父母之心亦皆然。詹在侧，虽无离忧，其志不乐也；詹在京师，虽有离忧，其志乐也；若詹者，所谓以志养志者欤³！詹虽未得位，其名声流于人人，其德行信于朋友⁴，虽詹与其父母皆可无憾也。詹之事业文章，李翱既为之传，故作哀辞⁵，以舒余哀，以传于后，以遗其父母而解其悲哀，以卒詹志云⁶。

¹“以”，或作“而”。

²“有得”，或作“在得”。或无“于是”字，而有复出“将以有得”字。

³〔补注〕曾国藩曰：油然入情。

⁴“朋友”，或作“友朋”。

⁵“之传”，或作“之说”，或作“之志”。“故”上，或有“余”字，非是。

⁶“悲哀”，或作“哀悲”。今按：上文已连有两“哀”字，不应如此重复，或当删去此“哀”字。“詹”，或作“其”。

求仕与友兮，远违其乡；父母之命兮，子奉以行。友则既获兮，禄实不丰；以志为养兮，何有牛羊。事实既修兮，名誉又光；父母忻忻兮，常若在旁。命虽云短兮，其存者长；终要必死兮，愿不永伤。友朋亲视兮¹，药物甚良；饮食孔时兮²，所欲无妨。寿命不齐兮³，人道之常；在侧与远兮，非有不同。山川阻深兮，魂魄流行；祀祭则及兮，勿谓不通。哭泣无益兮⁴，抑哀自强；推生知死兮，以慰孝诚。呜呼哀哉兮⁵，是亦难忘！

¹“亲视”，或作“视疾”。

²“孔”，或作“既”。

³“齐”，一作“高”。

⁴“益”，或作“救”。

⁵“哉”下或无“兮”字。





题哀辞后





或删此四字，作“题欧阳生哀辞后”。崔群及詹皆与公同年，刘伉姓名仅见于此，他无所闻。

愈性不喜书，自为此文，惟自书两通：其一通遗清河 崔群，群与余皆欧阳生友也¹，哀生之不得位而死，哭之过时而悲；其一通今书以遗彭城 刘君 伉。君喜古文²，以吾所为合于古，诣吾庐而来请者八九至，而其色不怨，志益坚³。

¹“友”上，或有“之”字。

²或无“书”字。或无“伉”字。下“君”字，一作“伉”。

³或无“志”字。

凡愈之为此文，盖哀欧阳生之不显荣于前¹，又惧其泯灭于后也。今刘君之请，未必知欧阳生，其志在古文耳²。虽然³，愈之为古文，岂独取其句读不类于今者邪？思古人而不得见，学古道则欲兼通其辞；通其辞者，本志乎古道者也⁴。古之道，不苟誉毁于人⁵；刘君好其辞，则其知欧阳生也无惑焉。

¹“哀”，一作“痛”。

²“其志”上，或有“之志”字。

³下或有“苟爱吾文必求其义”八字。八字下，又或有“则进知于欧阳生矣必时观”十一字。

⁴“乎”，或作“于”。方从三本无“道”字。以上下文考之，无“道”字即不成文理矣。

⁵此下或有“然则吾之所为文皆有实也”十一字。〔补注〕何焯曰：此专为孟简误信穆玄道之语，有为太原伎恸怨而殁之谤，又以其事不足辨，故但自明其不苟誉，则毁者之非实可见矣。





独孤申叔哀辞





申叔字子重。年二十一举进士。又二年，用博学宏词为校书郎。又三年，居父丧，未练而殁，盖贞元十八年也。柳子厚有独孤君墓碣，皇甫持正有伤独孤赋，而公作辞哀之。公尝与崔群书，“天人好恶”之说，与此语意一同，盖出太史公之伯夷传也。〔补注〕方苞曰：此文盖学天问。

众万之生，谁非天邪？明昭昏蒙，谁使然邪？行何为而怒，居何故而怜邪¹？胡喜厚其所可薄，而恒不足于贤邪？将下民之好恶与彼苍悬邪²；抑苍茫无端而暂寓其间邪³？死者无知，吾为子恸而已矣！如有知也，子其自知之矣⁴！

¹“怒”，或作“怨”，或作“思”。“怒”下，或有“邪”字。“居”，或作“为”。〔补注〕方东树曰：此即“生为居人，死为行人”之旨。“怒”，当作“怨”。“寿也者，吾不知其所慕；夭也者，吾不知其所恶”，“怜”即“慕”意，“怨”即“恶”意。

²或无“苍”字。

³“寓”下，或有“于”字。

⁴或无“自”字。或无“之”字。或无“自”字，而有“之”字。

濯濯其英，晔晔其光。如闻其声，如见其容¹。乌虖远矣²，何日而忘！

¹此句或作“如处其旁”，非是。或云：以“容”叶“光”，用古韵也。

²“乌虖”，或作“呜呼”。





祭穆员外文





为崔侍御作。晁本篇首题云：“维年月日，故人博陵 崔愬谨以清酌之奠，祭于亡友穆六端公之灵。”方云：“岂穆员邪？旧传，员卒检校员外郎；杜亚留守东都辟为从事：皆与此文合。新传，员终侍御史，故晁本称端公也。穆员字与直，怀州 河内人，秘书监宁之子，工为文。崔侍御名愬，无传。”〔补注〕陈景云曰：“宣州观察使”应作“秘书监”，为宣使者乃秘书长子赞，员外之兄也。曾国藩曰：瘦折奥峭。

於乎！建中之初，予居于嵩；携扶北奔¹，避盗来攻。晨及洛师，相遇一时；顾我如故，眷然顾之²。子有令闻，我来自山；子之畯明³，我钝而顽。道既云异，谁从知我；我思其厚，不知其可⁴。于后八年，君从杜侯。我时在洛，亦应其招⁵。留守无事，多君子僚；罔有疑忌，维其嬉游。草生之春，鸟鸣之朝；我辔在手，君扬其镳。君居于室，我既来即；或以啸歌⁶，或以偃侧。诲余以义，复我以诚⁷；终日以语⁸，无非德声。

¹“奔”，或作“归”。

²“如”，或作“无”。“眷”，或作“睠”。

³“畯”，或作“俊”。

⁴“知其”，或作“知而”，或作“可而”。

⁵贞元五年十二月，以杜亚为东都留守，亚辟员为从事、检校员外郎。愬时亦为亚所辟。

⁶“啸”，或作“咏”。

⁷“复我”，或作“我复”。今按：下文云“无非德声”，则此二句专指穆也，当作“复我”。

⁸“以”，或作“与”。

主人信谗，有惑其下；杀人无罪，诬以成过；入救不从，反以为祸¹。赫赫有闻，王命三司；察我于狱，相从系缧。曲生何乐，直死何悲²；上怀主人³，内闵其私⁴；进退之难，君处之宜⁵！

¹〔补注〕“祸”，原本作“福”，据别本校改。

²“曲”，或作“直”；“直”或作“曲”。二“何”，或皆作“可”。皆非是。

³“主”，或作“王”，非是。

⁴“闵”，或作“悯”，或作“关”，皆非是。

⁵“君”，或作“居”，非是。〔补注〕吴汝纶云：叙事朴实。

既释于囚¹，我来徐州；道之悠悠，思君为忧。我如京师，君居父丧；哭泣而拜，言词不通。我归自西，君反吉服；晤言无他，往复其昔²。不日而违，重我心恻。

¹令狐运为东京牙门将，亚恶其为人；会盗劫输绢于洛北，运适畋近郊，亚意其为之，命员及从事张弘靖鞠其事，无之。亚怒，囚员等，员由此知名。

²“其”，疑当作“如”。

自后闻君，母丧是丁；痛毒之怀，六年以并¹。孰云孝子，而殒厥灵！今我之至，入门失声²。酒肉在前，君胡不餐；升君之堂，不与我言。于乎死矣，何日来还！

¹“并”，一作“经”。

²“失”，或作“哭”。





祭郴州李使君文





公贞元十九年冬出为阳山令，过郴州，识李使君，有李员外寄纸笔及叉鱼诗，即所谓“获纸笔之双贸，投叉鱼之短韵”也。其生平契分，皆具此文。笔墨闲录云：祭李郴州文尤雄奇。〔补注〕沈钦韩曰：权德舆李伯康墓志云：“字子丰，陇西 成纪人。永贞元年十月卒。”方苞曰：此赋体也，其源出于陆机吊魏武帝文。曾国藩曰：亦不出六朝轨范，不使一秾丽字，不著一闲冗句，遂尔风骨遒上。通首不转韵，古无此体，宋人为长短句祭文，则多一韵到底。

维年月日，将仕郎守江陵府法曹参军韩愈谨以清酌庶羞之奠，敬祭于故郴州 李使君之灵¹。

¹文苑此篇首题云：“维元和元年岁次景戌，二月乙未朔二十四日戊午，将仕郎云云使君员外三兄之灵。”考之唐历皆合。

古语有之：“白头如新，倾盖若旧。”顾意气之何如，何日时之足究¹！

¹“何”，或作“曷”。

当贞元之癸未¹，惕皇威而左授；伏荒炎之下邑，嗟名颓而位仆。历贵部而西迈，迩清光于暂觏²；言莫交而情无由³，既不贾而奚售！哀穷遐之无徒⁴，挐百忧以自副；辱问讯之绸缪，恒饱饥而愈疚。接雄词于章句，窥逸迹于篆籀⁵，苞黄甘而致贻，获纸笔之双贸⁶；投叉鱼之短韵⁷，愧韬瑕而举秀。

¹或作“酉”，今按“癸未”者，贞元十九年贬阳山令时也。

²“于”，或作“而”。

³“莫”，或作“若”，而下无“情”字。

⁴“遐”，或作“荒”。“穷遐”，或作“遐荒”。“徒”，或作“图”。

⁵“籀”，直石切。

⁶即李员外寄纸笔云：“莫怪殷勤谢，虞卿正著书。”

⁷即公叉鱼十八韵招张功曹。

俟新命于衡阳，费薪刍于馆候¹；空大亭以见处，憩水木之幽茂。逞英心于纵博，沃烦肠以清酎²；航北湖之空明，觑鳞介之惊透³。宴州楼之豁达，众管啾而并奏⁴；得恩惠于新知，脱穷愁于往陋⁵。辍行谋于俄顷，见秋月之三彀；逮天书之下降，犹低回以宿留⁶。念睽离之在期，谓此会之难又；授缟纻以托心⁷，示兹诚之不谬。傥后日之北迁，约穷欢于一昼；虽掾俸之酸寒，要拔贫而为富。

¹郴在衡山之阳，贞元二十一年，公以顺宗赦徙掾江陵，待命于郴云。

²“以”，一作“于”。

³〔补注〕陈景云曰：“惊透”二字，本太冲吴都赋。方言：“透，警也。”

⁴“啾”，或作“湫”。潘岳闲居赋：“管啾啾而并奏。”

⁵“穷”，或作“冤”。

⁶“宿留”，上音秀，下音溜。前汉：“宿留海上。”史记：“宿留之数日无所见。”

⁷吴 季札聘郑，见子产如旧相识，与之缟带，子产献纻衣焉。见左氏襄公二十九年。“授”，或作“援”。

何人生之难信，捐斯言而莫就；始讶信于暂疏，遂承凶于不救¹。见明旌之低昂²，尚迟疑于别袖；忆交酬而迭舞，奠单杯而哭柩。

¹“承”，或作“成”。“于”，一作“而”。

²“明”，诸本作“铭”。此从阁本，字见檀弓，郑注云：“神明之旌。”

美夫君之为政，不桡志于谗构¹；遭唇舌之纷罗，独陵晨而孤雊²。彼憸人之浮言，虽百车其何诟³；洞古往而高观，固邪正之相寇。幸窃睹其始终，敢不明白而蔽覆。神乎来哉，辞以为侑。尚飨！

¹“桡”，或作“侥”；或作“挠”，从手，皆非是。

²“陵”，一作“凌”。

³“车”，或作“年”。今按：后汉书冯衍出妻书云：“词语百车。”韩盖用此，作“年”非是。





祭薛助教文





公达字大顺，详见公所志墓云。

维元和四年岁次己丑后三月二十一日景寅¹，朝散郎守国子博士韩愈²、太学助教侯继，谨以清酌之奠，祭于亡友国子助教薛君之灵³。

¹“丙寅”，作“景寅”，避唐讳也。

²“散”，墓志石本作“议”。

³“继”下，或有“等”字。“薛君之灵”，晁本作“河东 薛君七官之灵”。

呜呼，吾徒学而不见施设，禄又不足以活身；天于此时，夺其友人。同官太学，日得相因；奈何永违，秖隔数晨；笑语为别，恸哭来门¹。藏棺蔽帷，欲见无缘；皎皎眉目，在人目前。酌以告诚，庶几有神。呜呼哀哉，尚飨！

¹“来”，或作“东”。





祭虞部张员外文





张季友也，公同王涯、崔群、许季同、庾承宣、邢册等六人者皆与张 贞元八年同年进士。时陆贽典贡举，故文有“司我明试，时惟邦彦”之语。详见公志其墓云。

维年月日，愈等谨以清酌庶羞之奠¹，敬祭于亡友张十三员外之灵。呜呼，往在贞元，俱从宾荐；司我明试，时维邦彦。各以文售，幸皆少年；群游旅宿，其欢甚焉。出言无尤，有获同喜；他年诸人，莫有能比。倏忽逮今，二十余岁；存皆衰白²，半亦辞世。外缠公事，内迫家私³；中宵兴叹，无复昔时。如何今者⁴，又失夫子！懿德柔声，永绝心耳⁵。

¹文苑作“元和十年”，晁本作“维元和十年月日，中书舍人王涯、考功郎中知制诰韩愈、礼部侍郎崔群、京兆尹许季同、考功员外郎庾承宣、河中节度判官殿中侍御史邢册等六人”。皆张季友之同年也。

²〔补注〕“衰”，别本作“表”，今依宋本校正。

³〔补注〕“私”别本作“之”，今依宋本校正。

⁴“今者”，或作“于今”。

⁵〔补注〕何焯曰：叙情。

庐亲之墓，终丧乃归；阳瘖避职，妻子不知。分司宪台，风纪由振；遂迁司虞，以播华问¹。不能老寿，孰究其因；托嗣于宗²，天维不仁。酒食备设，灵其降止；论德叙情，以视诸诔。尚飨！

¹〔补注〕何焯曰：论德。

²“托嗣”，或作“嗣托”。





祭河南张员外文





贞元十九年冬，公与张署自御史俱出南方为令。明年，顺宗即位，俱徙江陵；故凡道涂经涉，唱和契阔，皆具此文。公方从晋公讨蔡；祭其在元和十二年八月欤？张之行治，则详于公志。〔补注〕茅坤曰：公之奇崛战斗鬼神处，令人神眩。姚范曰：凄丽处独以健崛出之，层见叠耸，而笔力坚净，他人无此也。刘大櫆曰：昌黎善为奇险光怪之语以惊人，而舆张同贬，其所经山川险阻患难，适足供其役遣，故能雄肆如此。又曰：祭文退之独擅，介甫亦得其似，欧公则不免平常。

维年月日，彰义军行军司马守太子右庶子兼御史中丞韩愈，谨遣某乙以庶羞清酌之奠，祭于亡友故河南县令张十二员外之灵¹。

¹或无“守太子右庶子”字。

贞元十九，君为御史；余以无能，同诏并跱¹。君德浑刚，标高揭己；有不吾如，唾犹泥滓。余戆而狂²，年未三纪；乘气加人，无挟自恃³。

¹“跱”，或作“峙”。选潘岳关中诗：“列营棋跱。”注：“跱，立也；亦作峙。”

²“戆”，音惷。

³〔补注〕曾国藩曰：以上同为御史。

彼婉娈者，实惮吾曹；侧肩帖耳，有舌如刀。我落阳山，以尹鼯猱；君飘临武，山林之牢。岁弊寒凶，雪虐风饕；颠于马下¹，我泗君咷。夜息南山，同卧一席；守隶防夫，觝顶交跖²。洞庭漫汗，粘天无壁；风涛相豗³，中作霹雳；追程盲进，船箭激⁴。南上湘水，屈氏所沈⁵；二妃行迷，泪踪染林；山哀浦思，鸟兽叫音。余唱君和，百篇在吟⁶。

¹“雪虐”，杭本作“啸虎”：以“颠于马下”言之，由虎声惧也；“风饕”，谓虎贪风而啸不已，虎近于虐，讹自此也。“饕”，或作“号”。今按：杭本全然不成文理，以上语岁弊寒凶言之，八字相偶，当为“雪虐”明甚。

²“顶”，或作“项”，非是。

³“豗”，呼回切。

⁴“”，或作“帆”，或作“飘”。

⁵“上”，或作“之”。

⁶〔补注〕曾国藩曰：以上同南迁。

君止于县，我又南逾；把相饮，后期有无。期宿界上，一夕相语¹；自别几时，遽变寒暑²。枕臂欹眠，加余以股，仆来告言，虎入厩处，无敢惊逐，以我去³。君云是物，不骏于乘；虎取而往，来寅其征⁴。我预在此，与君俱膺；猛兽果信，恶祷而凭⁵。

¹〔补注〕“夕”，原本作“又”，今依宋本校改。

²“遽”，或作“复”，或作“遍”。

³“”，音“蒙”，驴子。

⁴“寅”，或作“夤”。今按：“寅”为辰名，“夤”乃夤缘之义，当作“寅”，说见下条。

⁵“兽”，蜀本作“首”，李本校作“孟首”，不知得之何本也。葛鲁卿云：“不骏，虎取之则亨矣，不待祷而有凭也。”今按：洪、谢本皆作“孟首”，谓正月孟春之首也。张言“来寅其征”，以虎为寅神，故言来岁寅月当有征验，孟首果得归也。然且作“猛兽”亦通。〔补注〕曾国藩曰：以上在阳山 临武时相约会于境上。

余出岭中，君俟州下；偕掾江陵，非余望者。郴山奇变，其水清写；泊砂倚石，有遌无舍¹。衡阳放酒，熊咆虎嗥；不存令章，罚筹蝟毛²。委舟湘流，往观南岳；云壁潭潭³，穹林攸擢。避风太湖，七日鹿角⁴，钩登大鲇，怒颊豕豞⁵，脔盘炙酒；群奴余啄。走官阶下，首下尻高⁶；下马伏涂，从事是遭⁷。

¹楚辞云：“重华不可遌。”注“逢也”。“遌”，吾故切。

²“不存”，或作“存不”。“罚”，或作“罪”。唐人会饮，以筹记罚，刘梦得诗“罚筹长树纛”是也。今按：“令章”，谓酒令；违令则以筹记其罚也。

³“云”，或作“天”。

⁴“太”，或作“大”。鹿角，洞庭湖中地名。元微之有鹿角诗。湖旁至今有鹿角巡检司也。〔补注〕沈钦韩曰：鹿角，山名。水经注：湘水左迳鹿角山东。

⁵“豞”，或作“豹”，非是。或云“豞”，豕声。“豞”，许角切。〔补注〕沈钦韩曰：集韵：“豞，豕声，或作哮。里角切。”

⁶前汉：“尻益高。”苦刀切。

⁷〔补注〕曾国藩曰：以上同掾江陵，同游南岳 洞庭。

予征博士，君以使已¹，相见京师，过愿之始。分教东生，君掾雍首²，两都相望，于别何有。解手背面，遂十一年；君出我入，如相避然；生阔死休³，吞不复宣⁴。

¹元和元年六月，公召为国子博士，署掾江陵半年，邕管奏为判官，不往。

²元和二年，公分教东都，署为京兆府司录参军。雍，州名。书：“黑水西河惟雍州。”“雍”，于用切。

³“生阔死休”，或作“生死休咎”，非是。

⁴〔补注〕曾国藩曰：以上自京别后，遂不复见。

刑官属郎，引章讦夺¹；权臣不爱，南昌是斡²。明条谨狱，氓獠户歌³；用迁澧浦，为人受瘥⁴。还家东都，起令河南；屈拜后生，愤所不堪。屡以正免，身伸事蹇；竟死不升，孰劝为善⁵！

¹或作“奋讦”，方作“许夺”。今按：“夺”，谓争执不与，犹今言“定夺公事”也。墓志云：“守法争议，棘棘不阿。”即此事也。方本无义，或本亦非。

²今按墓志：张自刑部出刺虔州，然则“昌”当作“康”。

³“獠”，音老。

⁴署自虔州改澧州刺史。民税出杂产物与钱，尚书有经数，观察使牒州征钱倍数经。署曰：“刺史可为法，不可贪官害民”，留牒不肯从。竟以代罢。“瘥”，病也。〔补注〕按：“人”同“民”。言为民而受累也。

⁵〔补注〕曾国藩曰：以上张之末路，潦倒而死。

丞相南讨¹，余辱司马；议兵大梁²，走出洛下。哭不凭棺，奠不亲斝；不抚其子，葬不送野；望君伤怀³，有陨如泻。铭君之绩，纳石壤中⁴；爰及祖考，纪德事功⁵，外著后世，鬼神与通；君其奚憾，不余鉴衷⁶！呜呼哀哉，尚飨！

¹元和十二年，以宰相裴度为淮西宣慰处置使，南讨淮蔡。

²时宣武军节度使韩弘为诸军都统，使将出讨，公诣弘禀事。

³“望君”，或作“定居”，非是。

⁴“中”，或作“下”。

⁵“纪”，或作“己”。“事”，或作“著”；“事功”，作“著功”，于理亦顺，但下文便有“外著后世”，则重出“著”字，又似可疑。姑从旧本作“事”，盖纪其德、纪其事、纪其功也。又恐或是“序”字，以似而误，然无所据，不敢辄改也。

⁶〔补注〕曾国藩曰：以上叙哀。





祭左司李员外太夫人文





谓与其子同僚，必公为职方员外郎时也。

维年月日，某官某等谨以清酌庶羞之奠¹，敬祭于某县太君郑氏尊夫人之灵。

¹“某等”，或作“某乙等”。

胄于茂族，配此德门，克成厥家，享有全福。为妇为母，再朝中宫，搢绅推荣，宗党是则。某等幸随令子，同服官僚；庶展哀诚，式陈醴牢。尚飨！





祭薛中丞文





一本“同李逢吉孟简张惟素张贾祭薛中丞”。薛中丞，存诚也。薛尝劾浮屠鉴虚罪，抵死。表李位无罪。事见旧史本传甚详。〔补注〕何焯曰：此非公文。曾国藩曰：无俊健之骨，当是同僚所为，而薛氏托公名为重耳。

维年月日¹，某官某乙等谨以清酌庶羞之奠，祭于亡友故御史中丞赠刑部侍郎薛公之灵。

¹文苑作“元和九年”。

公之懿德茂行，可以励俗。清文敏识，足以发身。宗族称其孝慈，友朋归其信义。累升科第，亟践班行。左掖南台¹，共传故事。诗人墨客，争讽新篇。羽仪朝廷，辉映中外。长途方骋，大限俄穷。圣上轸不之悲，具僚兴云亡之叹；况某等忘言斯久，知我俱深。青春之游，白首相失，来陈薄奠，讵尽哀诚！呜呼哀哉，尚飨！

¹北齐号御史台为“南台”。





祭裴太常文





裴之讳字皆不可考。〔补注〕陈景云曰：裴茝。方苞曰：韩公之文，一语出则真气动人，其辞镕冶于周人之书，而秦 汉间取者仅十一焉。祭裴 薛二篇，浅直多俗韵，在唐杂家中尚不为好，而谓公为之欤？意者同官联祭之文，他人所为，两家矜为公作，编集者莫能辨耳。沈钦韩曰：文甚鄙俗，此编集者之陋也。

维年月日，愈等谨以庶羞清酌之奠，敬祭于故太常裴二十一兄之灵¹。

¹文苑作元和九年，晁本“月日”下具“给事中李逢吉、给事中孟简、吏部侍郎张惟素、吏部侍郎张贾、比部郎中史馆修撰韩愈”等五人。

朝廷之重，莫过乎礼，虽经策具存，而精通盖寡。自郊丘故事，宗庙时宜，大君之所旁求，丞相之所卒问，群儒拱手，宗祝醉心；兄皆指陈根源，斟酌通变，莫不允符天旨，克协神休。至乎公卿冠昏，士庶丧祭，疑皆响答，问必实归。从我者足为轨仪，异我者无逃指笑；动为时法，言比古经¹。独立一朝，高视千古，而又驱驰朋执，俛宗亲。檐石之储²，常空于私室；方丈之食，每盛于宾筵；赠必固辞，求无不应。孰云具美而不永年！某等早接游从，实钦道义，致诚薄奠，以诀终天。呜呼哀哉，尚飨！

¹“比”，一作“必”。

²“檐”，诸本多作“甔”，旧本多作“檐”。公秋怀诗用“甔”字。按：后汉 明帝纪“生无檐石之储”，“檐”字本此。郭璞方言注：“甔石之储。”实用“甔”字。前汉 蒯通 扬雄传皆只作“儋”。货殖传：“酱十儋。”颜曰：“儋，人儋之也。一儋两罂。丁滥切。”





潮州祭神文

五首





晁本第一首题作“祭湖神文”，第二首题作“又祭止雨文”，第三题“祭城隍文”，第四题“祭界石神文”，第五不立题，皆元和十四年夏秋作。





其一


维年月日，潮州刺史韩愈谨差摄潮阳县尉史虚己以特羊庶羞之奠，告于大湖神之灵。

愈承朝命，为此州长，今月二十五日至治下。凡大神降依庇贶斯人者，皆愈所当率徒属奔走致诚，亲执祀事于庙庭下。今以始至，方上奏天子，思虑不能专一，冠衣不净洁，与人吏未相识知，牲糈酒食器皿觕弊¹，不能严清，又未卜日时，不敢自荐见。使摄潮阳县尉史虚己以告，神其降监，尚飨²！

¹“觕”，一作“损”。“糈”，先旅切，又音所。“觕”，仓胡切。

²〔补注〕方苞曰：此篇简直可味。





其二


维年月日，潮州刺史韩愈谨以清酌腶修之奠，祈于大湖神之灵¹曰：

¹礼记：“大享尚腶修。”注云：“捶脯也。”“腶”，或作“时”。今按：若作“时”，则“修”当作“羞”。“腶”，丁贯反。

稻既穟矣，而雨不得熟以获也¹；蚕起且眠矣，而雨不得老以簇也。岁且尽矣，稻不可以复种，而蚕不可以复育也²，农夫桑妇将无以应赋税继衣食也。非神之不爱人³，刺史失所职也。百姓何罪，使至极也！神聪明而端一，听不可滥以惑也。刺史不仁，可坐以罪；惟彼无辜，惠以福也。划劙云阴，卷月日也⁴。幸身有衣，口得食⁵，给神役也。充上之须，脱刑辟也。选牲为酒，以报灵德也；吹击管鼓，侑香洁也；拜庭跪坐⁶，如法式也；不信当治⁷，疾殃殛也。神其尚飨⁸！

¹或无“以获”字，非是。

²〔补注〕沈钦韩曰：晏子内篇谏下：“穗乎不得获，秋风至，殚零落。”句法本之。欧阳滁州祈雨文全仿此局。

³或无“之”字。“爱”下，一有“此”字。

⁴“月日”，或作“日月”，非是。“划”，忽麦切。“劙”，力支切，又音丽。

⁵“口”上，或有“而”字。“得”，或作“有”。

⁶“庭”，或作“廷”。

⁷〔补注〕沈钦韩曰：“当治”，言当管，自谓刺史也。

⁸〔补注〕方苞曰：其体出于九章及古歌谣。曾国藩曰：别出才调，岸然入古。





其三


维年月日，潮州刺史韩愈谨以柔毛刚鬣清酌庶羞之奠，祭于城隍之神。

间者以淫雨将为人灾，无以应贡赋供给神明，上下获罪罚之故，乃以六月壬子，奔走分告乞晴于尔明神¹。明神闵人之不辜，若飨若答²。粪除天地山川，清风时兴，白日显行，蚕谷以登，人不咨嗟³。惟神之恩，夙夜不敢忘怠。谨卜良日，躬率将吏，荐兹血毛清酌嘉羞⁴，侑以音声，以谢神贶。神其飨之⁵！

¹下或再出“尔”字，属下句。

²“飨”，或作“响”。

³“咨”，或作“疵”。

⁴“羞”，一作“肴”。

⁵“之”，或作“兹”，或作“鉴之”。





其四


维年月日，潮州刺史韩愈谨遣耆寿成㝢以清酌少牢之奠，告于界石神之灵¹曰：

¹此五字，或作“界石之神”。〔补注〕沈钦韩曰：“耆寿”即侍老，或版授县令、司马者也。

惟封部之内，山川之神，克庥于人¹，官则置立室宇，备具服器，奠飨以时。淫雨既霁，蚕谷以成，织妇耕男，忻忻衎衎：是神之庥庇于人也，敢不明受其赐！谨选良月吉日，斋洁以祀，神其鉴之²。尚飨！

¹“庥”，或作“庇”。

²“鉴之”，或作“鉴兹”。





其五


维年月日，潮州刺史韩愈谨以清酌庶羞之奠，祭于大湖之神。惟神降依兹土，以庇其人：今兹无有水旱雷雨风火疾疫为灾，各宁厥宇，以供上役；长吏免被其谴。赖神之德，夙夜不敢忘。谨具食饮，躬斋洗，奏音声，以献以乐，以谢厥赐，不敢有所祈。尚飨！





袁州祭神文

三首





晁本首篇题曰“祭城隍文”，次题“祭仰山神祈雨文”，次题“又祭仰山神文”。元和十五年夏作。





其一


维年月日，袁州刺史韩愈谨告于城隍神之灵¹：

¹或无“袁”字，下同。

刺史无治行，无以媚于神祇¹，天降之罚，以久不雨，苗且尽死，刺史虽得罪²，百姓何辜？宜降疾咎于某躬身³，无令鳏寡蒙兹滥罚。谨告。

¹“以”上，或无“无”字。

²下或有“死”字。今按：“死”字不当用，又上句已有，不应重出：盖因上句而误也。

³或无“躬”字。国语：“靡王躬身。”公用此也。





其二


维年月日，袁州刺史韩愈谨以少牢之奠，祭于仰山之神¹曰：

¹〔补注〕沈钦韩曰：一统志：仰山，在袁州府城外六十里，岁旱，望其峰云起，雨即至。

神之所依者惟人，人之所事者惟神。今既大旱，嘉谷将尽，人将无以为命，神亦将无所降依，不敢不以告。若守土有罪，宜被疾殃于其身；百姓可哀，宜蒙恩闵。以时赐雨，使获承祭不怠，神亦永有饮食。谨告。





其三


维年月日，袁州刺史韩愈谨以少牢之奠，祭于仰山之神曰：

田谷将死，而神膏泽之；百姓无所告，而神恤之；刺史有罪，而神释之：敢不有荐也。尚飨！





祭柳子厚文





子厚以元和十四年十月五日卒于柳州。公其月自潮即袁。明年，自袁召为国子祭酒。此文袁州作也。故刘梦得祭子厚文有云：“退之承命，改牧宜阳，亦驰一函，候于便道。”其后序柳集又云：“凡子厚行己之大方，有退之之志若祭文在。”“祭文”，盖谓此也。〔补注〕曾国藩曰：峻洁直上，语经百炼。公文如此等，乃不复可攀跻矣。

维年月日，韩愈谨以清酌庶羞之奠，祭于亡友柳子厚之灵¹。

¹“维年月日”，文苑作“维某年岁次庚子五月壬寅朔五日景午”。“柳”下，或有“君”字。

嗟嗟子厚，而至然邪？自古莫不然，我又何嗟！人之生世，如梦一觉¹；其间利害，竟亦何校？当其梦时，有乐有悲；及其既觉，岂足追惟！

¹“觉”，故效切。下“既觉”同。

凡物之生，不愿为材¹；犠尊青黄，乃木之灾²。子之中弃，天脱羁³；玉佩琼琚，大放厥辞。富贵无能，磨灭谁纪；子之自著，表表愈伟⁴。不善为斫，血指汗颜；巧匠旁观⁵，缩手袖间。子之文章，而不用世；乃令吾徒，掌帝之制。子之视人，自以无前；一斥不复，群飞刺天⁶。

¹“为”，或作“谓”，非是。

²见庄子语。

³“”，音絷。

⁴“表表”，或作“表奏”，非是。

⁵或作“观旁”，非是。

⁶“飞”，或作“非”。

嗟嗟子厚，今也则亡¹；临绝之音，一何琅琅。遍告诸友，以寄厥子；不鄙谓余，亦托以死。凡今之交，观势厚薄；余岂可保，能承子托。非我知子，子实命我；犹有鬼神，宁敢遗堕²！念子永归，无复来期；设祭棺前，矢心以辞。呜呼哀哉³，尚飨！

¹“也则”，或作“有今”。

²“宁”，或作“予”。

³或无此四字。





祭湘君夫人文





公以元和十五年九月拜国子祭酒，未离袁州时作。

维元和十五年岁次庚子十月某日，朝散大夫守国子祭酒护军赐紫金鱼袋韩愈，谨使前袁州军事判官张得一¹，以清酌之奠，敢昭告于湘君 湘夫人二妃之神：

¹此上四十四字，或只作“维年月日国子祭酒韩愈谨令张得一”，今从石本。

前岁之春，愈以罪犯黜守潮州¹。惧以谴死，且虞海山之波雾瘴毒为灾以殒其命²，舟次祠下，是用有祷于神。神享其衷，赐以吉卜，曰：“如汝志。”蒙神之福，启帝之心³；去潮即袁⁴，今又获位于朝，复其章绶⁵。退思往昔，实发梦寐，凡年，于今乃合⁶。夙夜怵惕⁷，敢忘神之大庇！

¹“州”，或作“阳”，今从石本。

²或无“之”字。

³〔补注〕沈钦韩曰：此“帝”谓天也。

⁴十四年十月，自潮徙袁。

⁵十五年九月自袁召为国子祭酒，复赐金紫。

⁶“”，或作“三”，方从石本。此盖言年前常有梦寐，非以贬日言之也。今按：上文但言前岁之祷；则实发梦寐者，但谓不敢忘前岁之吉卜耳。此“”字未详其义，恐亦石本之误也。

⁷“怵”，或作“悚”。

伏以祠宇毁顿¹，凭附之质、丹青之饰，暗昧不圭²，不称灵明³；外无四垣，堂陛颓落，牛羊入室，居民行商不来祭享：辄敢以私钱十万修而作之⁴。旧碑断折⁵，其半仆地，文字缺灭，几不可读：谨修而树之⁶。庙成之后，将求玉石，仍刻旧文，因铭其阴，以大振显君夫人之威神，以报灵德；俾民承事，万世不怠，惟神其鉴之。尚飨！

¹“顿”，一作“损”。

²或作“暗昧不佳”，或作“昧暗不蠲”，今从石本。“圭”与“蠲”同音，集韵：“蠲，洁也，明也，通作圭。”诗“吉蠲为”，韩诗作“吉圭”。周礼：“蜡氏令州里除不蠲。”注：“读如吉圭为之圭。”陆音曰：“旧读为圭。”吕氏春秋“饮食必蠲洁”，高诱亦读作“圭”，此类非一，今作“佳”，由“圭”字讹也。

³或作“明灵”，今从石本。

⁴“万”下，诸本有“祈于邦伯”四字，今从石本。

⁵“断”，一作“中”。

⁶或无“谨”字。

始将既修树旧碑，仍刻其文于新石，因铭其阴。旧碑石既多破落，文不可尽识，移之于新，或失其真，遂不复刻¹。

¹此四十二字，石本附祭文后，诸本皆有之，方云：“此盖后人以碑本附入，阁、杭皆无之。”今按：此必公所自记，故石本有之，当附于此。方但以阁、杭本阙，遂直刊去，亦可惜也。今从诸本，而次一字书之。





祭窦司业文





窦名牟，长庆二年卒，公尝志其墓。此文公自称兵部侍郎，则是年未使王庭凑前作也。

维年月日，兵部侍郎韩愈谨以清酌庶羞之奠，祭于故国子司业窦君二兄之灵。

惟君文行夙成，有声江东，魁然厚重，长者之风。一举于乡，遂收厥功；屡佐大侯，以调兵戎¹。诏曰予虞，汝为郎中；乃令洛阳，岁且四终。惟刑之慎，掌正隶僮。命守高平²，命副儒宫³。朱衣银鱼，象服以崇；锡荣考妣，孝道上穷。官不满能，亦云达通；逾七望八，年孰非翁⁴：在君无憾，我意不充。

¹“调”，去声。

²泽州，高平郡。

³“副”，或作“制”。

⁴或作“逾七八年，孰非望公”，方从阁 杭苑云：“窦卒年七十四。”

君之昆弟¹，三以辞雄²；刺史郎中，四继三同³；于士大夫，可谓显融。我之获见，实自童蒙；既爱既劝⁴，在麻之蓬。自视雏⁵，望君飞鸿；四十年余，事如梦中⁶。

¹牟兄弟五人：常、牟、群、庠、巩。

²常字中行，大历十四年登第；弟巩字汝封，元和二年登第；及牟为三雄矣。

³谓牟、庠相继为泽州刺史。“四继三同”，则常、牟、群、庠皆为之也。

⁴“爱既”，或作“受诱”，非是。

⁵“”，音寇。

⁶诸本皆如此，阁、杭、苑及南唐本作“事半如梦”，云：“古‘梦’音平去声通；石崇诗‘周公不足梦’，与‘可以守至冲’叶。”今按：“事半如梦”，语意碎涩，不如诸本之浑全而快健。前人误改，当以重押“中”字之故，不知公诗多不避也。

分宰河 洛，愧立并躬；俱官于学，以纤临洪；惠许不酬¹，报德以空；死生莫接，孰明我衷？于祭告情，文以自攻。呜呼哀哉，尚飨！

¹“许”，或作“诗”。今按：“惠许”，谓上文“爱”、“劝”而又称许也。





祭侯主簿文





此谓侯喜也。蜀本注“继”字，非。详观公此文当知其为侯喜作。公贞元十七年，与喜同渔于温 洛，尝有诗云：“吾党侯生字叔起，呼我持竿钓温水。”故此又有“我钓我游，莫不我随”之语。尝荐喜于汝 州刺史卢郎中，又尝荐之于陆员外 傪，观其荐词，亦与此文“惟子文学，今谁过之”之意相表里。又公集中有赠侯主簿喜诗，用是知其非继而喜也。其曰“吏部侍郎韩愈”，即长庆二年自兵部转吏部时作。

维年月日，吏部侍郎韩愈谨遣男殿中省进马佶¹，致祭于亡友故国子主簿侯君之灵。

¹退之诸子有名昶者，长庆四年进士登第，小说中亦载其为集贤校理。曰符、曰爽、曰殿中省进马佶。虽载于集，而他处不见；唯符见于孟郊、张籍诗中耳。〔补注〕陈景云曰：“进马”，官名，属殿中省，见新史 百官志。沈钦韩曰：六典：“兵部郎中职，凡殿中省进马，取左右卫三卫高荫，简仪容可观者补充。”按“进马”之官，与斋郎并是荫资。

呜呼！惟子文学，今谁过之？子于道义，困不舍遗¹。我狎我爱，人莫与夷；自始及今，二纪于兹。我或为文，笔俾子持；唱我和我，问我以疑。我钓我游，莫不我随；我寝我休，莫尔之私。朋友昆弟，情敬异施；惟我于子，无适不宜。弃我而死，嗟我之衰；相好满目，少年之时；日月云亡²，今其有谁！谁不富贵，而子为羁；我无利权，虽怨曷为！

¹“困”，或作“罔”。“舍”，或作“拾”。皆非是。

²或作“人之云亡”。

子之方葬¹，我方斋祠；哭送不可，谁知我悲！呜呼哀哉，尚飨！

¹“方葬”，或作“云葬”。





祭竹林神文





公祭文二：其一祭竹林神，其二祭曲江龙，皆以旱祷。其后贺雨表亦云：“季夏以来，雨泽不降，臣职司京邑，祈祷实频。”谓此皆长庆三年为京尹时作也。

维年月日，京兆尹兼御史大夫韩愈，谨以酒脯之奠，再拜稽首告于竹林之神曰。

天子不以愈为愚不能，使尹兹大众二十三县之人。今农既勤于稼，有苗盈野，而天不雨，将尽槁以死，农将无所食，鬼神将无以为飨。国家之礼天地百祀神祇¹，不失其常；惠天之人，不失其和²；人又无罪，何为造兹旱虐以罚也³？将俾尹者不仁不明，不能承帝之勑以化正其下？闻无香惟腥⁴，神于惠罚无差⁵，施罪瘠于尹愈身，是甘是宜；雨则时降，神无爽其聪明，永飨于人无愧。尚飨！

¹或无“祀”字。

²“惠天”下，或有“下”字，系从阁、杭本。今按：此“人”字当为“民”字，以避讳而用“人”字也，下句同。

³“虐”，阁、杭、蜀本在“罚”字下，非是。

⁴“闻”，音问。

⁵“神于”，或作“神之”。





曲江祭龙文





维年月日，京兆尹兼御史大夫韩愈，谨以香果之奠，敢昭告于东方青龙之神。

天作旱灾，嘉谷将槁；乃于甲乙之日，依准古法，作神之象，斋戒祀祷¹。神其享祐之，时降甘雨²，以惠兹人。急急如律令。

¹〔补注〕沈钦韩曰：见春秋繁露 求雨篇。

²“时”，或作“将”，非是。



祭马仆射文

祭马仆射文¹





马十二名总，字会元，扶风人。退之 长庆三年冬自京兆尹复为兵部侍郎，又迁吏部侍郎。其为京兆也，有举马总自代状。今祭文称“吏部侍郎”，则总以是年冬死也。

维年月日，吏部侍郎韩愈，谨以清酌庶羞之奠，敬祭于故仆射马公十二兄之灵。

惟公弘大温恭，全然德备；天故生之，其必有意；将明将昌，实艰初试。佐戎滑台，斥由尹寺¹；适彼瓯 闽，跋踬²；颠而不踒³，乃得其地。于泉于虔，始执郡符；遂殿交州⁴，抗节番禺⁵，去其螟蠧⁶，蛮越大苏。

¹贞元十三年四月，以姚南仲镇滑台，辟总为从事。十六年，监军使薛盈珍诬奏南仲不法，总坐贬为泉州司马。

²一作“疐”。“”，鱼列切。“”，音兀。“踬”，音致。〔补注〕沈钦韩曰：本传，福建观察使柳冕承风旨，屡欲致诸死地。

³“踒”，乌禾切。〔补注〕沈钦韩曰：集韵“踒，跌也”。

⁴〔补注〕陈景云曰：谓为安南都护也。诗：“殿天子之邦。”毛传：“殿，镇也。”沈钦韩曰：李希闵马公家庙碑云：以御史中丞都护日南，以国子祭酒观察于桂，以御史大夫帅于百越，征拜尚书刑部侍郎。

⁵“番禺”，上音“潘”，下音“愚”。

⁶“蠹”，或作“螣”。

擢亚秋官，朝得硕士；人谓其崇，我势始起。东征淮 蔡，相臣是使¹，公兼邦宪，以副经纪²。歼彼大魁，厥勋孰似。丞相归治，留长蔡师³。茫茫黍稷，昔实棘茨，鸠鸣雀乳，不见枭鸱。惟蔡及许，旧为血仇；命公并侯⁴，耕借之牛；束其弓矢，礼让优优。始诛郓戎⁵，厥墟腥臊；公往涤之，兹惟乐郊⁶。惟东有猘⁷，惟西有虺⁸；颠覆朋邻，我余有几⁹。嵂崪中居¹⁰，斩其脊尾；岱定河安，惟公之韪。

¹十二年十月，以宰相裴度为彰义军节度使，仍充淮西宣慰使。

²十二年，以总兼御史大夫，充淮西行营诸军宣慰副使。

³吴元济诛，总留蔡州为彰义留后，奏改彰义为淮西。十二月以总检校工部尚书、蔡州刺史，充淮西节度使。

⁴十三年五月，以总为许州刺史，忠武军节度使，陈、许、溵等州观察处置等使。溵旧属淮西，故云“并侯”。〔补注〕陈景云曰：方镇表：元和十三年废淮西节度使，忠武军增蔡州。时总方自蔡移许，故曰“并侯”。沈钦韩曰：通鉴：元和十三年“以淮西节度使马总为忠武节度使，陈、许、溵、蔡州观察使；以申州隶鄂岳；光州隶淮南。”按淮西节度管蔡、溵、申、光四州。今以蔡、溵隶陈、许；以申、光分属鄂岳、淮南两道：则蔡州节镇废矣。故文云“并侯”，注仅云“溵州”者，误。

⁵“郓”，音运。

⁶十四年二月，诛东平节度使李师道；三月，以总检校刑部尚书，为郓州刺史，天平节度，郓、曹、濮等州观察等使。诗曰：“适彼乐郊。”

⁷“猘”，狂犬也。淮南子“猘狗不自投于河”。“猘”，音制，又居例切。

⁸“虺”，蜇也，许韪切。

⁹七月，沂州军乱，杀节度使王遂。长庆元年七月，卢龙军乱，囚节度使张弘靖；成德乱，杀节度使田弘正。二年正月，魏博节度使田布自杀；三月，武宁军节度使崔群为军中所逐。“余有”，或作“有余”。今按：此用左氏“身其余几”之语，或本非是。

¹⁰“嵂”，音律。“崪”，慈恤切。

帝念厥功，还公于朝；陟于地官，且长百僚¹。度彼四方，孰乐可据；顾瞻衡钧²，将举以付。惟公积勤，以疾以忧；及其归时，当谢之秋。贺门未归³，吊庐已萃；未燕于堂，已哭于次。昔我及公，实同危事⁴；且死且生，誓莫捐弃。归来握手，曾不三四，曾不濡翰，酬酢文字；曾不醉饱，以劝酒胾⁵。奠以叙哀，其何能致！呜呼哀哉，尚飨！

¹十二月以总检校尚书左仆射，守户部尚书。

²或作“钧衡”。

³“门”，或作“问”。今按：此用“庆者在门”之语，或本非是。

⁴〔补注〕沈钦韩曰：越语：“战，危事也。”

⁵“胾”，侧吏切。





吊武侍御所画佛文





或无“吊”字。武侍御，一以为武少仪。谓公尝为太学弹琴诗序，少仪时为司业，后以太常少卿兼御史中丞使南诏，在元和五年。一以为武儒衡。据李翱集 墓志云：“故相郑余庆尹河南，奏授伊阙尉及郑公留守东都”，在元和五六年间。然姓氏及官御史皆同，未知孰是？然题曰“侍御”，其文亦曰“侍御”，后说若近之云。〔补注〕曾国藩曰：置身千仞之上，眎眛眛者，但觉可怜悯也。公诗如谢自然、谁氏子，文如与孟简书及此等，当观其卓然不惑处。此篇吊辞，亦绝古劲。

御史武君当年丧其配¹，敛其遗服栉珥鞶帨于箧²，月旦十五日则一出而陈之³，抱婴儿以泣。

¹“御史”，一作“侍御”。

²“鞶”，或作“縏”，方云：“縏，小囊。鞶，大带也。”今按：仪礼士昏礼：“庶母及门内施鞶。”注：“鞶，囊也，所以盛帨巾。”然则“縏”、“鞶”字通。

³〔补注〕沈钦韩曰：士丧礼：“期月奠。”注云：“自大夫以上，月半又奠。”

有为浮屠之法者，造武氏而谕之曰：“是岂有益耶¹？吾师云：人死则为鬼，鬼且复为人，随所积善恶受报²，环复不穷也³。极西之方有佛焉⁴，其土大乐，亲戚姑能相为图是佛而礼之⁵，愿其往生，莫不如意。”武君怃然辞曰：“吾儒者，其可以为是！”

¹阁、杭作“也”，非是。

²“所”下，一有“其”字。

³“环”，一作“旋”。

⁴“西”下，或无“之”字。

⁵〔补注〕方苞曰：“姑”当作“如”。

既又逢月旦十五日，复出其箧实而陈之¹，抱婴儿以泣，且殆而悔曰²：“是真何益也！吾不能了释氏之信不，又安知其不果然乎？”³于是悉出其遗服栉佩合若干种，就浮屠师请图前所谓佛者。浮屠师受而图之。

¹“其箧”，或无“其”字。〔补注〕沈钦韩曰：“箧实”，读如“俎实”及“实爵”之“实”。

²或无“且”字，或本“且”字在“悔”字下。

³或无“乎”字。

韩愈闻而吊之曰：晢晢兮目存¹，丁宁兮耳言。忽不见兮不闻²，莽谁穷兮本源？图西佛兮道予勤，以妄塞悲兮慰新魂³。呜呼奈何兮，吊以兹文！

¹“晢晢”，或作“皙晳”。

²“见”下，或有“不有”字；或无“兮”字。

³“新”上，或有“斯”字。





祭故陕府李司马文





李汉之父郱，雍王 会七世孙，长庆元年二月卒。详见公所志郱墓。“郱”，薄经切。一本无“故陕府”三字。

维年月日，守国子祭酒赐紫金鱼袋韩愈，谨以清酌之奠，祭于故陕府左司马李公之灵曰：公学以为耕，文以为获。发愤孤身，复续厥家¹。选于吏部，亟以科进。历临大邑，惟政有声²。遂丞宗正，日朝帝庭。出辅陕都，吏畏僚慕。子妇诸孙，盈于室堂。公姑悦喜³，五福具有。大夫士家，孰不荣羡？如何不常，以至大故。呜呼哀哉！

¹“孤”，或作“苦”。“续”，或作“绩”。

²“惟”，或作“为”。

³“姑”，或作“始”，非是。

愈以守官，不获吊送，昏姻之好，以哀以悲。敬致微礼，公其歆之¹。尚飨！

¹“歆”，或作“昭”。〔补注〕吴汝纶云：此文平仄通韵。“孙”与“堂”韵者，惜诵“明”与“身”韵之例，惟“羡”、“故”、“送”三字不用韵。





祭十二兄文





公从兄岌也。公之皇祖讳睿素，有孙八人。其孙曰会、曰介、曰愈、曰俞、曰岌，见于世系表及公集者此五人。又有弇者，以殿中侍御史死于平凉之盟。其二人则无所考见。岌以元和元年六月卒于虢州，以其年九月葬于州十里。文所谓“归女教男，反骨本源”，公盖有异时归葬于先原之意。

月日，从父弟某官某乙，谨以清酌庶羞之奠，敢昭告于十二兄故虢州司户府君之灵¹。

¹或无“故”字。

呜呼！维我皇祖，有孙八人；惟兄与我，后死孤存。奈何于今¹，又弃而先！生不偕居，疾药不亲；敛不摩棺，瘗不绕坟；趋奔束制²，生死亏恩。归女教男，反骨本原；其不有年，以补我愆。长号送哀，以荐此文。尚飨³！

¹一作“今日”。

²“奔”，或作“生”，非是。

³“尚”上，或有“呜呼”二字。





祭郑夫人文





夫人，韩会之妻，而公之嫂也。公少孤而育于其嫂，文言其抚育之恩至矣。公既为之服期而祭之以文。此贞元十一年往河阳时作。

维年月日，愈谨于逆旅备时羞之奠，再拜顿首，敢昭祭于六嫂荥阳 郑氏夫人之灵¹。

¹“维年月日”，晁本作“贞元九年岁次癸酉九月朔日”。或无“谨于”二字。

呜呼！天祸我家，降集百殃。我生不辰，三岁而孤¹；蒙幼未知，鞠我者兄²；在死而生，实维嫂恩。

¹大历五年，公父仲卿卒，公时三岁。

²李翱退之行状云：生三岁，父殁，养于兄会舍。

未龀一年¹，兄宦王官，提携负任，去洛居秦。念寒而衣，念饥而飧；疾疹水火²，无灾及身。劬劳闵闵，保此愚庸。年方及纪³，荐及凶屯。兄罹谗口，承命远迁⁴；穷荒海隅，夭阏百年⁵。万里故乡，幼孤在前；相顾不归，泣血号天。微嫂之力，化为夷蛮。

¹“龀”，毁齿也。周礼：“未龀者不为奴。”注：“男八岁女七岁而龀。”“龀”，初靳切，又初谨切。

²“疹”，或作“沴”。疹音“戾”。

³旧史云：大历十二年五月，起居舍人韩会坐元载贬官。退之是时年十一，从至贬所，复志赋谓“当岁行之未复，从伯氏以南迁”是也。其后兄殁南方，从嫂归葬河阳，故李汉集序云：“先生生于大历戊申，幼孤，随兄播迁韶 岭；兄卒，鞠于嫂氏，辛勤来归。”

⁴“远”，或作“南”。大历十二年，宰相元载得罪。四月，会坐党与，自起居舍人贬韶州刺史。

⁵会卒于韶，年四十二。

水浮陆走，丹旐翩然；至诚感神，返葬中原。既克反葬，遭时艰难；百口偕行¹，避地江²。春秋霜露，荐敬苹蘩；以享韩氏之祖考，曰此韩氏之门。视余犹子，诲化谆谆。

¹“口”，或作“日”，云：从阁、杭、蜀本。今按：“百日偕行”无理，当从“口”为是。然或以祭老成文有“就食江南，零丁孤苦”之语，疑不得有“百口”，不知此亦通良贱而言阖门之众耳，未必实计百人也。

²家于宣州。建中二年，中原多故，退之避地江左，即复志赋所谓“值中原之有事兮，将就食于江南”是也。

爰来京师¹，年在成人；屡贡于王，名乃有闻。念兹顿顽²，非训曷因；感伤怀归，陨涕熏心。苟容躁进，不顾其躬；禄仕而还，以为家荣。奔走乞假，东西北南；孰云此来，乃睹灵车！有志弗及，长负殷勤。呜呼哀哉！

¹贞元二年，公自宣州游京师。

²“顿”，或作“钝”。汉书 陈平传：“士之顽顿嗜利无耻者。”颜读“顿”曰钝。

昔在韶州之行，受命于元兄¹；曰：“尔幼养于嫂，丧服必以期！”今其敢忘？天实临之²！呜呼哀哉，日月有时；归合茔封，终天永辞。绝而复苏，伏惟尚飨！

¹“于”，或作“於”。〔补注〕姚范曰：尚书正义引王肃云：“盘庚元兄阳甲。”后汉书 和帝纪：“皇太后诏曰：侍中宪，朕之元兄。”

²贞观中，魏徵、令狐德棻等议嫂叔服云：“或有长年之嫂，遇提孩之叔，劬劳鞠养，情若所生，分饥共寒，契阔偕老。在其生也，爱之同于骨肉；及其死则推而远之：求之本原，深所未谕。且事嫂见称，载籍非一：郑仲虞则恩礼甚笃，颜弘都则竭诚致感，马援则见之必冠，孔汲则哭之为位：察其所尚，岂非先觉？嫂叔旧无服，今请服小功五月。”制：“可。”公幼养于嫂，服期以报，可为士大夫之法矣。李汉序公文集及李习之状亦云。





祭十二郎文





老成，率府参军韩介之子也。介二子：曰百川、曰老成。起居舍人会无子，以老成为后。老成生湘、滂。百川死，公乃命滂归后其祖介。公及会、介皆仲卿子，至是会、介、百川皆死矣，故文云：“吾上有三兄，皆不幸早世；承先人后者，在孙惟汝，在子惟吾。”又云：“去年东野往，吾书与汝。”盖贞元十八年有送东野序，则是年为十九年，此文必其秋冬作，十二月则公谪阳山矣。斯文盖公所谓“喜往复善自道”者，在当时无对；后二百七十年，欧阳文忠公为其父作泷冈阡表，始足以追配公此作。览者当自知之。〔补注〕曾国藩曰：述哀之文，究以用韵为宜。韩公如神龙万变，无所不可，后人则不必效之。

年月日¹，季父愈闻汝丧之七日，乃能衔哀致诚，使建中远具时羞之奠，告汝十二郎之灵²：

¹或无“日”字。文苑作“贞元十九年五月二十六日”。

²文苑“郎”下有“子”字。今按：“郎子”是当时语，虽不必存，亦不可不知也。今谩补之。

呜呼！吾少孤，及长不省所怙，惟兄嫂是依。中年兄殁南方¹，吾与汝俱幼，从嫂归葬河阳，既又与汝就食江南，零丁孤苦，未尝一日相离也。吾上有三兄，皆不幸早世，承先人后者，在孙惟汝，在子惟吾；两世一身，形单影只。嫂常抚汝指吾而言曰：“韩氏两世，惟此而已！”汝时尤小，当不复记忆；吾时虽能记忆，亦未知其言之悲也！

¹会责守韶州，卒于贬所。〔补注〕吴汝纶云：“中年”，谓兄殁在中年也。

吾年十九，始来京城；其后四年，而归视汝。又四年，吾往河阳省坟墓¹，遇汝从嫂丧来葬。又二年，吾佐董丞相于汴州²，汝来省吾，止一岁，请归取其孥；明年丞相薨，吾去汴州，汝不果来。是年，吾佐戎徐州³，使取汝者始行⁴，吾又罢去⁵，汝又不果来。吾念汝从于东，东亦客也，不可以久；图久远者⁶，莫如西归，将成家而致汝。呜呼，孰谓汝遽去吾而殁乎⁷！吾与汝俱少年，以为虽暂相别，终当久相与处；故舍汝而旅食京师，以求斗斛之禄；诚知其如此，虽万乘之公相，吾不以一日辍汝而就也！

¹“往”上，或无“吾”字。

²“相”下，或有“幕”字。贞元十三年，董晋帅汴州。

³“佐”上，或有“又”字。是岁秋，张建封辟公为徐州节度推官。

⁴“者”上，或有“使”字。

⁵十六年五月，张建封卒，公西归洛阳。

⁶或有两“图”字，一属上句，非是。

⁷“谓”，或作“为”。“而”下，或有“先”字。

去年孟东野往，吾书与汝曰：“吾年未四十，而视茫茫，而发苍苍，而齿牙动摇¹。念诸父与诸兄，皆康强而早世，如吾之衰者，其能久存乎²！吾不可去³，汝不肯来，恐旦暮死，而汝抱无涯之戚也！”孰谓少者殁而长者存，强者夭而病者全乎！呜呼，其信然邪？其梦邪⁴？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者强者而夭殁，长者衰者而存全乎？未可以为信也，梦也，传之非其真也⁵，东野之书，耿兰之报，何为而在吾侧也？呜呼！其信然矣，吾兄之盛德而夭其嗣矣！汝之纯明宜业其家者不克蒙其泽矣⁶！所谓天者诚难测，而神者诚难明矣⁷！所谓理者不可推，而寿者不可知矣⁸！虽然，吾自今年来，苍苍者或化而为白矣⁹，动摇者或脱而落矣，毛血日益衰，志气日益微¹⁰，几何不从汝而死也！死而有知，其几何离；其无知，悲不几时，而不悲者无穷期矣！汝之子始十岁¹¹，吾之子始五岁，少而强者不可保，如此孩提者又可冀其成立邪？呜呼哀哉，呜呼哀哉！

¹邵太史曰：文用助字，柳子厚论当否，不论重复。檀弓曰：“南宫縚之妻，之姑，之丧。”退之亦曰：“吾年未四十，而视茫茫，而发苍苍，而齿牙动摇。”近时六一、文安、东坡三先生知之。蜀人史彦升云：退之祭文，“视荒荒”，今俗本作“茫茫”，非是。陈后山诗：“平 陈 郑 毛视荒荒。”本此也。今按：古书如“荒忽”、“茫忽”之类，皆一字也，意义多相近，当存之。

²“存”，或作“在”。

³“去”，或作“知”。

⁴或无“其梦邪”三字。

⁵“非”上，或有“者”字。

⁶“业”，或作“荣”。

⁷“明”，或作“得”，非是。

⁸“寿”，或作“年”。

⁹“苍”下，或无“者”字。

¹⁰“志气”，或作“气志”。

¹¹“十”，或作“一”。老成二子：曰湘、曰滂。滂以季子出继，则湘固宜十岁也。

汝去年书云：比得软脚病¹，往往而剧。吾曰：是疾也，江南之人常常有之²。未始以为忧也³。呜呼！其竟以此而殒其生乎？抑别有疾而至斯乎⁴？汝之书六月十七日也；东野云：汝殁以六月二日，耿兰之报无月日⁵：盖东野之使者不知问家人以月日，如耿兰之报不知当言月日⁶，东野与吾书乃问使者⁷，使者妄称以应之耳⁸。其然乎？其不然乎⁹？

¹“比”，或作“此”，非是。

²“南”下，或无“之”字。

³“忧”下，或无“也”字。

⁴“斯”下，或有“极”字。

⁵或作“日月”。

⁶或无“如”字。“言”，或作“时”。今按：陆德明经典释文序论当时语音之讹有曰“而如靡异”；则此“如”字即“而”字之转耳。“不知当言月日”者，盖言耿兰之报所以无月日者，由其不知赴告之体当具月日以报也。

⁷“东”上，或有“盖”字。

⁸“称”，一作“传”。

⁹或无“其不然乎”一语。

今吾使建中祭汝，吊汝之孤与汝之乳母。彼有食可守以待终丧，则待终丧而取以来；如不能守以终丧，则遂取以来。其余奴婢，并令守汝丧¹。吾力能改葬，终葬汝于先人之兆，然后惟其所愿²。呜呼！汝病吾不知时，汝殁吾不知日；生不能相养以共居，殁不得抚汝以尽哀，敛不凭其棺，窆不临其穴³；吾行负神明而使汝夭⁴，不孝不慈，而不得与汝相养以生，相守以死；一在天之涯，一在地之角，生而影不与吾形相依，死而魂不与吾梦相接：吾实为之，其又何尤？彼苍者天，曷其有极！

¹“丧”，或作“葬”。

²或无“终葬”二字。“愿”下，或有“焉”字。

³“凭”上、“临”上，或并有“得”字。

⁴“行”，或作“何”。

自今已往，吾其无意于人世矣。当求数顷之田于伊 颍之上，以待余年¹，教吾子与汝子幸其成，长吾女与汝女待其嫁：如此而已。呜呼！言有穷而情不可终，汝其知也邪？其不知也邪？呜呼哀哉²，尚飨！

¹或作“尽”。今按：或当作“待尽余年”。

²或无此句。





祭周氏侄女文





韩俞之女，适四门博士周况，于公为侄女，元和十一年卒。其详见公所志墓云。

维年月日，十八叔、叔母具时羞清酌之奠，祭于周氏二十娘子之灵¹。

¹或无“子”字。俞为开封尉，女名好好。

嫁而有子，女子之庆¹；缠疾中年，又命不永²。今当长归，与一世违；凡汝亲戚，孰能不哀。撰此酒食，以与汝诀；汝曾知乎，我念曷阕。尚飨！

¹元和三年周况登第，公以好好妻之，生一男一女。

²卒时年二十七。





祭滂文





滂，公之侄孙，老成之子也。元和十四年，公谪潮州，滂与其兄湘皆侍行。是岁冬，公移袁州，滂乃死于袁，遂葬于袁之郭南。其详见公所志墓也。

维年月日，十八翁及十八婆卢氏¹，以清酌庶羞之奠，祭于二十三郎滂之灵曰：

¹〔补注〕阎若璩曰：韩公行十八，卢于滂为叔祖母；以异姓，故别曰“卢氏”。

汝聪明和顺，出于辈流；强记好文，又少与比。将谓成长，以兴吾家，如何不祥，未冠而夭！吾与卢氏，痛伤可言¹！思母之恩，连呼以绝。执兄之手，勉以无悲。情一何长，命一何短。权葬远地，孤魂无依。沥酒告情，哀何有极。尚飨！

¹“可”，或作“何”。





祭李氏二十九娘子文





公之侄孙女，李干妻也。

维年月日，十八叔翁及十八叔婆卢氏遣昶以庶羞之奠，祭于李氏二十九娘子之灵曰：

汝之警敏和静¹，人莫及之；姿相丰端，不见阙亏；幼而孤露，其然何为？出从于人，既相谐熙；又暴以夭，神何所疵！生杀减益，竟谁主尸？我哀汝母，孰慰穷嫠？我怜汝儿，谁与抱持？念此伤心，不能去离；奠以送汝，知乎不知？尚飨！

¹“静”，或作“舒”。





祭张给事文





彻，公之从子婿也。详见公所志墓云。

维年月日，兵部侍郎韩愈谨以清酌之奠，祭于故殿中侍御史赠给事中张君之灵¹：

¹“御”上，或无“侍”字。

惟君之先，以儒名家；逮君皇考¹，再振厥华。乡贡进秀²，有司第之；从事元戎，谨职以治。遂拜郎官，以职王宪；不长其年，飞不尽翰。乃生给事，松贞玉刚；幹父之业，纂文有光。屡辟侯府，亦佐梁师；前人是似，耋吏嗟咨。御史阙人，夺之于朝；大厦之构，斧斤未操。府迁幽都，顽悖未孚；繄君之赖，乃奏乞留³。乃迁殿中，朱衣象版；惟义之趋，岂利之践。

¹考名休，尝佐宣武军。

²“贡”，或作“举”。

³长庆元年三月，以张弘靖为卢龙节度使。彻先为宣武从事，累迁监察御史，至是弘靖仍辟彻为卢龙判官。时牛僧孺奏彻为真御史，弘靖遣之，而密奏幽州不廷日久，今臣始至，须强佐乃济。行半道，有诏以彻还之。

虺豺发衅，阖府屠割¹；偿其恨犯，君独高脱。露刀成林²，弓矢穰穰；千万为徒，噪欢为狂。君独叱之：上不负汝，为此不祥，将死无所！虽愚何知？惭屈变色；君义不辱，杀身就德³。天子嘉之，赠官近侍；归于一死，万古是记。

¹“割”，或作“剥”。

²“刀”，或作“刃”。

³七月，军乱，都知兵马使朱克融囚弘靖于蓟门馆，杀幕僚等。以彻长者，不杀，置彻于弘靖所。居月余，迁之别馆，彻出门骂曰：“汝何敢反！”行且骂，众即击君以死。

我之从女，为君之配；君于其家，行实高世。无所于葬，舆魂东归¹；诔以赠之，莫知我哀。呜呼哀哉，尚飨！

¹“于葬”，或作“掩葬”。“舆”，或作“与”。





祭女挐女文





元和十四年正月，公以论佛骨贬潮州。女挐年十二，死于商南层峰驿，详见墓志及层峰驿诗。女挐公第四女。“挐”，女加、女居二反。“挐”或从“奴”。古本祭文与圹铭皆作“女挐”。董彦远曰：“‘挐’字传写之误，盖古文如纷挐等字无从‘奴’者，公最好古，名其女不应用俗字也。”今按：“挐”、“拏”通。说文，“拏”从“奴”，牵引也；“挐”从“如”，持也。古书作“拏”，盖通用。

维年月日，阿爹阿八¹使汝奶以清酒时果庶羞之奠，祭于第四小娘子挐子之灵。

¹南史，人歌曰：“始兴王，人之爹；赴人急，如水火。”荆土方言谓父为“爹”。“爹”，屠可切，又陟斜切。〔补注〕沈钦韩曰：广雅“毑，母也”；集韵，子野切。说文：“蜀谓母曰姐，淮南谓之社。”古作“毑”，其声与八同，“八”盖“毑”之误。广雅：“奶，母也。”今通以为乳母，始见宋书 何承天传，荀伯子呼承天为“奶母”。

呜呼！昔汝疾极¹，值吾南逐。苍黄分散，使女惊忧。我视汝颜，心知死隔。汝视我面，悲不能啼。我既南行，家亦随谴。扶汝上舆，走朝至暮。天雪冰寒，伤汝羸肌²。撼顿险阻，不得少息，不能食饮，又使渴饥。死于穷山，实非其命。不免水火，父母之罪³。使汝至此，岂不缘我！

¹“极”，或作“亟”。

²“天”，或作“大”。“汝”，或作“女”。古本“汝”多作“女”，通用。

³穀梁传昭十九年：子既生，不免乎水火，父母之罪也。

草葬路隅，棺非其棺；既瘗遂行，谁守谁瞻？魂单骨寒，无所托依，人谁不死，于汝即冤。我归自南¹，乃临哭汝：汝目汝面，在吾眼傍；汝心汝意，宛宛可忘²！

¹元和十五年九月，公自袁州入为国子祭酒。

²“宛宛”，或作“冤冤”。诗：“宛在水中央。”郑注：“宛，坐见貌。”

逢岁之吉，致汝先墓¹；无惊无恐，安以即路²。饮食芳甘³，棺舆华好；归于其丘，万古是保。尚飨！

¹长庆三年十月四日，公尹京兆，发其骨归葬河阳。

²“以”，一作“没”。

³“芳”，或作“柔”。





第六卷 碑 志





李元宾墓铭





按：今石刻首题云“韩愈撰、段季展书”，其后题云“十一年十二月建立”。疑立石在葬后。〔补注〕方苞曰：荆川疑此文太略，非也。元宾卒年廿九，德未成，业未著，而信其不朽；又曰“才高乎当世，行出乎古人”，则所以推大者至矣；又曰“竟何为哉，竟何为哉”，则痛惜者亦至矣。若毛举数事，则浅之乎视元宾，而推大痛惜之意，转不可见。姚范曰：寻此铭观之，葬及志皆友人为之，葬又非其乡也，系故不详其世系及子孙之有无，而书曰“李观”。按：卢殷志称“范阳 卢殷”亦然。曾国藩曰：志不称元宾之长，而铭词著“才高”二语，故可贵。若通首赞颂不休，不足取信矣。

李观字元宾¹，其先陇西人也²。始来自江之东³，年二十四举进士，三年登上第，又举博学宏词，得太子校书一年⁴，年二十九，客死于京师⁵。既敛之三日⁶，友人博陵 崔弘礼葬之于国东门之外七里⁷，乡曰庆义，原曰嵩原⁸。友人韩愈书石以志之，辞曰⁹：

¹谢从古本删“字”字，今文粹亦然，然石本有之。此文今从石本。

²或无“也”字。

³下或有“食太学之禄”五字。

⁴“书”下，或有“又”字。

⁵“于”，或作於。

⁶或无“之”字。

⁷“友”上，或有“其”字。“葬”上，或有“卖马”字。“葬”下，或无“之”字。

⁸“庆义”，或作“某乡”。“嵩原”，或作“某原”。

⁹“人”下，或有“昌黎”字。“辞”上，或有“其”字。

已虖元宾！寿也者吾不知其所慕，夭也者吾不知其所恶。生而不淑，孰谓其寿¹？死而不朽，孰谓之夭²？已虖元宾！才高乎当世，而行出乎古人³。已虖元宾！竟何为哉，竟何为哉⁴！

¹“谓其”，或作“为之”。

²“谓之”，或作“为其”。

³“才”，或作“文”。“出”，或作“过”。

⁴“已虖元宾”，诸本无此再出四字，方从石本，今亦从之。但方又云上“竟”字，石本作“意”，而邵公济尝叹其句法之妙，谓欧公而下好韩氏学者皆未之见，遂从其说，定上字作“志意”之“意”，下字作“究竟”之“竟”：则予不识其何说也。窃意若非当时误刻，即是后来字半磨灭，而读者不审，遂传此谬；好事者又从而夸大之，使世之愚而好怪者遂为所惑，甚可笑也。





崔评事墓铭





君讳翰，字叔清，博陵 安平人¹。曾大父知道，仕至大理司直；大父玄同，为刑部侍郎，出刺徐 相州²；父倚，举进士，天宝之乱，隐居而终。

¹“安平”，或作“平安”。今深州有安平县。

²“同”，或作“童”，非是。或无“相”字。

君既丧厥父，携扶孤老，托于大江之南。卒丧，通儒书。作五字句诗，敦行孝悌，诙谐纵谑，卓诡不羁¹；又善饮酒，江南人士多从之游。

¹“卓诡”，或无此二字，或作“处世”，皆非是。

贞元八年，君生四十七年矣¹，自江南应节度使王栖曜命于鄜州。既至，表授右卫胄曹参军，实参幕府事。直道正言，补益弘多²。既去职，遂家于汝州，汝州刺史吴郡 陆长源引为防御判官，表授试大理评事。十二年，相国陇西公作藩汴州，而吴郡为军司马³，陇西公以为吴郡之从则贤也⁴，署为观察巡官。实掌军田，凿浍沟，斩茭茅⁵，为陆田千二百顷，水田五百顷⁶，连岁大穰，军食以饶。幕府以其功状闻⁷，使者未复命。以十五年正月五日寝疾终于家，年五十有六矣。陇西公赙赠有加。自始有疾，吴郡率幕府寮属日一至其庐问焉；其既甚也，日再往问焉；其终也，往哭焉；比小敛大敛三哭焉⁸。于敛之二十日，其妻与其子以君之丧旋葬于汝州⁹；其二月某日，遂葬于某县某乡某原。

¹以卒日考之，“七”当作“六”。

²“弘”，或作“尤”。

³贞元十二年七月，以董晋为宣武军节度使；八月长源自汝州授检校礼部尚书，充宣武军行军司马。陇西公，即晋也。

⁴“之从”，或作“从事”，或并出“之”字，皆非是。

⁵“茅”，或作“茆”。“茆”，凫葵也。此兼水陆言之，作“茅”自当。

⁶或无“为”字。“五百”或作“二千”。

⁷或无“其”字。

⁸方无“大敛”字。今按：上文并大敛计之乃得三哭，方本非是。〔补注〕姚范曰：仿左氏传。

⁹“与”，或作“以”。或无“于”字。

君内仁九族，外尽宾客，于其所止，其来如归¹。苟亲矣，虽不肖收之如贤；苟贤矣，虽贫贱待之如贵人²：是故其殁也，其吊者与其哭者，其声也必哀尽焉。妻，郑氏也³；有子二人，女一人。吾闻位不称德者有后⁴，呜呼！君其终有后乎！铭曰：

¹〔补注〕曾国藩曰：“尽”谓尽礼也。凡崔君栖止之处，族宾皆来归也。又曰介甫叙人之长，皆学此等。

²〔补注〕吴汝纶云：此仿史记 酷吏传文法。

³〔补注〕原本“郑氏”上无“妻”字，今据别本增入。

⁴“德者”下，或有“其终”字。

朝之言嘻嘻，夕之言怡怡；偕入而出乘马驰¹，一日不见而死：吁其悲²！

¹“马”下，或有“而”字。

²“其”下，或有“可”字。





施先生墓铭





〔补注〕曾国藩曰：或先叙世系而后铭功德，或先表其能而后及世系，或有志无诗，或有诗无志：皆韩公创法。后来文家踵之，遂援为金石定例。究之，深乎文者乃可与言例，精于例者仍未必知文也。

贞元十八年十月十一日，太学博士施先生 士丏卒，其寮太原 郭伉买石志其墓¹，昌黎 韩愈为之辞，曰：

¹或无“太原”字。

先生明毛郑诗，通春秋左氏传，善讲说¹。朝之贤士大夫从而执经考疑者继于门²，太学生习毛郑诗 春秋左氏传者皆其弟子。贵游之子弟时先生之说二经，来太学帖帖坐诸生下，恐不卒得闻³。先生死，二经生丧其师，仕于学者亡其朋；故自贤士大夫老师宿儒新进小生闻先生之死，哭泣相吊，归衣服货财⁴。

¹刘公嘉话 拾遗言：“予尝与柳八、韩十八诣施士丏听毛诗。说‘维鹈在梁’：‘梁’，人取鱼梁也。言鹈自合求鱼，不合于人梁上取其鱼；譬之人，自无善事攘人之美者，如鹈在人梁上焉，则毛注失之矣。又说‘山无草木’曰：‘岵’，所以言‘陟彼岵兮’，无可岵也；以其无草木，故以譬之。又说甘棠‘勿剪勿拜，召伯所说’：‘拜’，言人心之拜，小低屈也；上言‘勿剪’，终言‘勿拜’，明召伯渐远，人思不忘也。毛注‘拜，犹伐’，非也。又说‘维北有斗，不可挹酒浆’，言不得其人也。毛都不注此。”新史云：“士丏撰春秋传，未甚传。后文宗喜经术，宰相李石因言士丏春秋可读，文宗曰：‘朕见之矣。穿凿之学，徒为异同；但学者如浚井得美水而已，何必劳苦旁求然后为得耶？’”

²“继”下，或有“往”字。

³“帖帖”，或作“怡怡”，下又有“然”字，非是。〔补注〕方苞曰：学通圣经，教伏一世，则志行之美无俟毛举者矣。刘大櫆曰：于说经一事，开拓铺叙，文法极古。

⁴〔补注〕曾国藩曰：以上明二经及死时事。

先生年六十九，在太学者十九年。由四门助教为太学助教，由助教为博士；太学¹秩满当去²，诸生辄拜疏乞留³：或留或迁，凡十九年不离太学⁴。

¹“由四”下十八字，此从诸本。杭本无“为太学助教由助教”八字，云：“盖言由四门助教至为博士于太学故也；若从今文，则下‘太学’字赘矣。”今按：此既言其在太学者十九年，则所历官不应但一再迁而已，当从诸本为是；但下“太学”二字疑衍，不然则或在“博士”上，或在下文“当去”下：然无所据，不敢辄改，姑存之以俟知者。

²〔补注〕姚范曰：“太学秩满当去”为一句。

³下或有“或乞迁”三字。

⁴杭本无“凡”下八字。今按：上文已云“在太学者十九年”，则此八字诚为重复；然欲去之，则或留或迁语势未尽，又不知公意果如何。今亦论而阙之，不敢定其去留也。〔补注〕曾国藩曰：以上在太学之久。

祖曰旭，袁州 宜春尉；父曰婼¹，豪州 定远丞²；妻曰太原 王氏，先先生卒；子曰友直，明州县主簿³；曰友谅，太庙斋郎⁴。系曰：

¹“婼”，丑略切。

²“豪”或作“濠”，说已见前。按此志在元和之前，去水为是。

³“”，或作“鄞”“。”，县名。前汉云：“杀二县长。”“”，会稽县。“”，莫候切。

⁴〔补注〕曾国藩曰：以上祖父妻子。

先生之祖，氏自施父¹。其后施常，事孔子以彰²。雠为博士³，延为太尉⁴。太尉之孙，始为吴人。曰然曰续⁵，亦载其迹。先生之兴，公车是召；纂序前闻，于光有曜。古圣人言，其旨密微；笺注纷罗，颠倒是非⁶；闻先生讲论，如客得归⁷。卑让肫肫⁸，出言孔扬；今其死矣，谁嗣为宗⁹！县曰万年，原曰神禾；高四尺者¹⁰，先生墓邪！

¹施父，鲁大夫，见左氏桓九年。

²史记 弟子列传：施之常，字子桓。一无“施”字。

³汉书儒林传：施雠字长卿，宣帝时为博士。

⁴施延，顺帝 阳嘉二年八月为太尉。

⁵当作“绩”。吴志：朱然字义封，本姓施氏；然子绩，字公绪。

⁶“纷”，或作“分”。

⁷“得”，或作“有”。

⁸中庸曰：“肫肫其仁。”郑注：“‘肫’，读如‘诲尔谆谆’之‘谆’，恳诚貌。”

⁹“为”，或作“其”。

¹⁰檀弓：孔子曰：“吾闻之，古者墓而不坟；今丘也，东西南北之人也，不可以弗识。于是封之，崇四尺。”





考功员外卢君墓铭





或作“表”。公元和二年为国子博士时作。

愈之宗兄故起居舍人君¹，以道德文学伏一世²。其友四人，其一范阳 卢君 东美。少未出仕³，皆在江淮间，天下大夫士谓之“四夔”⁴：其义以为道可与古之夔皋者侔，故云尔⁵；或曰夔尝为相，世谓“相夔”；四人者虽处而未仕，天下许以为相，故云。

¹柳子厚先友记云：“韩会，昌黎人，善清言，有文章，名最高；然以故多谤，至起居郎，贬官卒。”则起居舍人君，会也。子厚以为郎，误矣。〔补注〕姚范曰：“宗兄”，本礼记 曾子问。沈钦韩曰：“宗兄”，言其为大宗之嫡长兄也。

²“伏”，或作“服”。

³或无“少”字。

⁴永泰中，会与卢东美、张正则、崔造为友好，谈经济之略，尝以王佐自许，时人号为“四夔”。旧史载于崔造传，新史亦具载之，而摭言乃以庐江 何长师、赵郡 李华、范阳 卢东美、韩衢为“四夔”，非是。

⁵“夔皋”，或作“皋夔”，后同。

大历初，御史大夫李栖筠由工部侍郎为浙西观察使¹，当是时，中国新去乱，仕多避处江淮间²，尝为显官得名声，以老故自任者以千百数³，大夫莫之取，独晨衣朝服⁴，从骑吏，入下里舍请卢君⁵。君时始任戴冠，通诗 书，与其群日讲说周公 孔子以相磨砻浸灌，婆娑嬉游，未有舍所为为人意。既起从大夫，天下未知君者，惟奇大夫之取人也不常，必得人；其知君者⁶，谓君之从人也非其常守，必得其从。其后为太常博士、监察御史、河南府司录、考功员外郎。年若干而终，在官举其职⁷。

¹〔补注〕曾国藩曰：起处逆，此处接笔逆，以下得势矣。

²“仕”，或作“士”。

³〔补注〕曾国藩曰：“老故”，谓老成故旧也。

⁴或无“晨”字。

⁵〔补注〕姚范曰：宋玉对楚王问：“下里巴人。”

⁶“知”上，或无“其”字。

⁷“若干”，或作“五十四”。

夫人李姓，陇西人。君在，配君子无违德¹；君殁，训子女得母道甚²。后君二十年，年六十六而终³。将合葬，其子畅命其孙立曰：“乃祖德烈靡不闻，然其详而信者，宜莫若吾先人之友。先人之友无在者，起居丈有季曰愈⁴，能为古文，业其家；是必能道吾父事业。汝其往请铭焉。”⁵立于是奉其父命奔走来告。愈谓立曰：“子来宜也，行不可一二举。且吾之生也后，不与而祖接，不得详也⁶。其大者莫若众所与，观所与众寡，兹可以审其德矣。乃祖未出而处也，天下大夫士以为与古之夔 皋者侔⁷，且可以为相，其德不既大矣乎！讲说周公 孔子，乐其道，不乐从事于俗；得所从，不择外内奋而起⁸：其进退不既合于义乎！铭如是，可以示于今与后也欤！”⁹立拜手曰：“唯唯。”

¹“配”上，或有“作”字。

²或作“甚得母道”。

³“二十”，或作“若干”。“十六”，或作“十四”。

⁴“丈”，或作“又”。

⁵“父”下，或有“之”字。

⁶“得”下，或有“其”字。

⁷“大夫”，或作“之”。

⁸“择”，或作“释”。

⁹〔补注〕方苞曰：知其人不详，则虚拟而不敢为断辞，所以自重其言。

君祖子舆，濮州 濮阳令；父同，舒州 望江令。夫人之祖延宗，郓州司马；父进成，鄜州 洛交令¹。男三人，畅、申、易；女三人，皆嫁为士人妻²。墓在河南 缑氏县 梁国之原³。其年月日⁴，元和二年二月十日云⁵。

¹“君祖”下二十四字，或但言“君祖某，某官；父某，某官。夫人之祖某，某官；父某、某官。”“夫人”下，或无“之”字。

²“士”下，或无“人”字。

³“缑氏”下七字，或作“某县某原”。“缑”，音沟。〔补注〕沈钦韩曰：“国”，当作“固”。

⁴或无此四字，非是。

⁵“十”下，或有“四”字。





施州房使君郑夫人殡表





房使君，房武也。武刺施州而夫人卒，殡于江陵，公时为江陵法曹而作；继于河南铭兴元少尹房君墓，即武也。〔补注〕何焯曰：殡表宜如此简。

夫人之先出于周¹，以郑为氏因初侯²。曾祖讳随祖讳玠，厥考讳绛咸垂休。归于房宗生九子，左右黍稷祠春秋。道顺德严显且裕，宜寿而富今何谬³！永贞冬至前四日，寓殡坟此非其丘⁴。

¹或无“之”字。今按：此篇之文平易明白，宜有“之”字。

²周厉王少子友封于郑，是为成公；其地华州 郑县是也。后世以国为氏。

³“富”，或作“贵”。

⁴〔补注〕曾国藩曰：狐死正首丘，不忘本也。权殡于此，终当反葬，故曰“非其丘”。





清边郡王杨燕奇碑文





晁本作“清边郡王杨公神道碑”。〔补注〕归有光曰：极有纪律，文字烦简匀适。姚范曰：杨燕奇事无考，大约亦鲜焯赫可纪者；虽云“或裨或专”，要以裨将从帅最功耳：故多虚叙，而中间总而论之。其于田神功，则事之可实纪者。望溪云“随举一事以证”，是也。

公讳燕奇，字燕奇¹，弘农 华阴人也。大父知古，祁州司仓；烈考文诲，天宝中实为平卢衙前兵马使²，位至特进检校太子宾客，封弘农郡开国伯，世掌诸蕃互市，恩信著明，夷人慕之³。

¹“字”上，或无“奇”字。

²“卢”下，或有“军”字。

³〔补注〕曾国藩曰：以上家世。

禄山之乱，公年几二十¹，进言于其父曰：“大人守官，宜不得去²，王室在难，某其行矣！”其父为之请于戎帅，遂率诸将校之子弟各一人间道趋阙，变服诡行，日倍百里。天子嘉之，特拜左金吾卫大将军员外置，赐勋上柱国³。

¹燕奇 开元二十六年生，天宝十四载禄山反时，燕奇年十八。

²“宜”，或作“义”。

³〔补注〕曾国藩曰：以上辞亲从君。

宝应二年春¹，诏从仆射田公平刘展²，又从下河北。大历八年，帅师纳戎帅勉于滑州³。九年，从朝于京师⁴。建中二年，城汴州⁵，功劳居多。三年，从攻李希烈，先登。贞元二年，从司徒刘公复汴州⁶。十二年，与诸将执以城叛者归之于京师；事平，授御史大夫，食实封百户，赐缯彩有加⁷。十四年，年六十一，五月某日终于家。自始命左金吾大将军，凡十五迁为御史大夫，职为节度押衙、右厢兵马使，兼马军先锋兵马使⁸，阶为特进，勋为上柱国，爵为清边郡王，食虚邑自三百户至三千户，真食五百户终焉⁹。

¹“二年”，或作“二岁”。

²上元元年十一月，宋州刺史刘展赴扬州，扬州长史邓景山以兵拒之，为展所败，进陷扬、润、升等州。二年正月，平卢兵马使田神功生禽展，扬 润平。今云“宝应”，误也。〔补注〕方苞曰：叙功伐以“从”字为章法，亦本史记。

³大历八年三月，永平节度使令狐彰卒，以工部尚书李勉为永平军节度，滑、亳观察等使。

⁴是年十一月，汴宋节度使田神功入朝京师，九年正月，神功卒。神功本传云“大历二年来朝，加检校尚书右仆射”，而此云“九年”，未知孰是。

⁵建中二年三月，筑汴州城。

⁶建中四年十二月，李希烈陷汴州。兴元元年十一月，宋、亳节度使刘洽大破希烈之众，希烈遁归蔡州，汴州平。今云贞元二年，误也。“刘公”，谓刘玄佐。

⁷“封”下，或有“五”字。

⁸“右”，或作“左”。

⁹或无“自”字，或无“五”字。〔补注〕曾国藩曰：以上历叙功绩官阶。

公结发从军四十余年¹，敌攻无坚，城守必完，临危蹈难，歔欷感发，乘机应会，捷出神怪；不畏义死，不荣幸生；故其事君无疑行，其事上无间言²。

¹“年”，或作“岁”。

²〔补注〕方苞曰：虚言其生平，中间总叙，结上起下，其法本管子。曾国藩曰：以上总叙其贤。

初，仆射田公其母隔于冀州，公独请往迎之，经营贼城，出入死地，卒致其母。田公德之，约为父子，故公始姓田氏；田公终而后复其族焉¹。嗣子通王属良祯，以其年十月庚寅葬公于开封县 鲁陵冈，陇西郡夫人 李氏祔焉²。夫人清夷郡太守祐之孙，渔阳郡长史献之女。柔嘉淑明，先公而殂。有男四人，女三人。后夫人河南郡夫人 雍氏，某官之孙，某官之女。有男一人，女二人，咸有至性纯行。夫人同仁均养，亲族不知异焉。君子于是知杨公之德又行于家也³。铭曰：

¹〔补注〕方苞曰：随举一事以证之。

²“通王”，德宗之子谌，以贞元中领宣武及河东节度。葬月，或作“二月”，或作“三月”，或作“八月”，或作“十月”。燕奇卒于五月，作二、三月者误矣。但“八月”、“十月”皆有庚寅，不知孰是。大抵此碑多误，不晓所以。“仆射田公”，田神功也。神功以上元二年平刘展，此作宝应二年；旧传，神功 大历八年冬觐阙廷，信宿而终，此作九年：皆差也。

³〔补注〕曾国藩曰：以上叙家事。

烈烈大夫¹，逢时之虞。感泣辞亲，从难于秦。维兹爰始，遂勤其事。四十余年，或裨或专。攻牢保危，爵位已；既明且慎，终老无隳。鲁陵之冈，蔡河在侧²；烝烝孝子，思显勋绩。斫石于此，式垂后嗣。

¹“大夫”，或作“丈夫”。

²“在”，或作“之”。





河南少尹裴君墓志铭





公讳复，字茂绍¹，河东人。曾大父元简，大理正。大父旷，御史中丞、京畿采访使。父虬，以有气略敢谏诤为谏议大夫²，引正大疑，有宠代宗朝，屡辞官不肯拜，卒赠工部尚书³。

¹“复”，或作“稷”，唐世系表、集古录皆作“复”。

²或无“有”字。“谏诤”二字，或作“言”，或无“诤”字。

³欧阳公跋怡亭铭云：裴虬撰，李阳冰篆，李莒书。铭在武昌江水中。有小岛，亭在其上，铭刻于岛石，虬 代宗时为道州刺史。按：公此文云虬“为谏议大夫”，不云为道州刺史，唐史亦不见其事；欧阳岂得之怡亭铭耶？

公举贤良，拜同官尉。仆射南阳公开府徐州¹，召公主书记²，二迁至侍御史，入朝历殿中侍御史，累迁至刑部郎中³，疾病，改河南少尹⁴，舆至官，若干日卒，实元和三年四月二十三日，享年五十。夫人博陵 崔氏，少府监颋之女⁵。男三人，璟质皆既冠，其季始六岁，曰充郎⁶。卜葬，得公卒之四月壬寅，遂以其日葬东都 芒山之阴杜翟村。

¹贞元四年十一月，以濠、寿、庐三州团练使张建封为徐、泗、濠节度使。

²〔补注〕陈景云曰：公尝记南阳公镇徐州掌书记者三人，无复名。当是先以记室辟，既至更授他职耳。

³“迁”，或作“选”，非是。

⁴〔补注〕方苞曰：总叙历官于前。

⁵“颋”，音挺。

⁶“充”，或作“彦”，世系表作“望郎”。

公幼有文，年十四¹上时雨诗，代宗以为能，将召入为翰林学士；尚书公请免曰：“愿使卒学。”²丁后母丧，上使临吊，又诏尚书公曰³：“父忠而子果孝，吾加赐以厉天下。”终丧，必且以为翰林⁴。其在徐州府，能勤而有劳；在朝，以恭俭守其职；居丧必有闻；待诸弟友以善；教馆嫠妹，畜孤甥，能别而有恩⁵；历十一官而无宅于都，无田于野，无遗资以为葬：斯其可铭也已⁶！铭曰：

¹时宝应元年。

²或无“使”字。

³“诏”，或作“谓”。

⁴“林”下，或有“学士”字。

⁵“而有”，或作“而以”。

⁶〔补注〕方苞曰：略举文学当官行谊于后。

裴为显姓，入唐尤盛。支分族离，各为大家¹。惟公之系，德隆位细。曰子曰孙，厥声世继²。晋阳之色³，愉愉翼翼。无外无私，幼壮若一。何寿之不遐，而禄之不多！谓必有后，其又信然耶！

¹此铭以“家”叶“离”。方言“罹谓之罗，罗谓之罹，盖古音通也”。今按：诗兔爰及楚辞多此类。

²“子”，或作“祖”。

³“色”，或作“邑”。〔补注〕按：姜坞先生谓“晋阳之色”句未详，或作“邑”。方植之先生言：作“邑”亦难解。余谓作“邑”是也。晋阳县，唐属河东道，世系表裴氏之先居河东，其后多避地他徙，分五房复出。自洗马裴其上世自河西归桑梓，故曰“晋阳之邑”，以别于他房。





国子助教河东薛君墓志铭





石本有“河东”字，或无。然此后多从石本，今亦从之。石本首云：“朝议郎守国子博士韩愈撰。”〔补注〕方苞曰：始举其务奇，卒称其弃奇为同，无一语正言其美，盖其人适至是而止耳。

君讳公达，字大顺，薛姓¹。曾祖曰希庄，抚州刺史，赠大理卿；祖曰元晖，果州 流溪县丞，赠左散骑常侍²；父曰播³，尚书礼部侍郎。侍郎命君后兄据，据为尚书水部郎中，赠给事中⁴。

¹“字大顺”，或作“字某”。

²“祖”下十六字，方云：阁、杭、蜀本皆阙，惟监本与石本同。今按：方氏所校，专据三本，而谓今本皆不足取。今此数字乃三本所无而今有者，若非偶有石本，则必以为后人校增而不之信矣；故知今本与阁、杭、蜀、苑、粹不同者，未必皆无所自也。观者详之。

³元晖三子：据、总、播。据 开元十九年，总十八年，播 天宝十一载：并登第。

⁴“据”，或作“授”。

君少气高，为文有气力，务出于奇，以不同俗为主。始举进士，不与先辈揖，作胡马及圆丘诗，京师人未见其书，皆口相传以熟。及擢第，补家令主簿，佐凤翔军¹。军帅武人，君为作书奏，读不识句，传一幕以为笑，不为变²。后九月九日大会射³，设标的，高出百数十尺，令曰：中，酬锦与金若干。一军尽射，莫能中⁴。君执弓，腰二矢，指一矢以兴⁵，揖其帅曰：“请以为公欢。”遂适射所，一座皆起，随之⁶。射三发，连三中⁷，的坏不可复射。中辄一军大呼以笑，连三大呼笑，帅益不喜，即自免去⁸。后佐河阳军，任事去害兴利，功为多。拜协律郎，益弃奇，与人为同。今天子修太学官，有公卿言，诏拜国子助教，分教东都生。元和四年年七，二月十四日疾暴卒⁹。

¹或无“及擢第”三字。贞元三年二月，以凤翔留后邢君牙为凤翔尹、凤翔 陇西观察使，至是表公达佐其军。

²“笑”下，或有“君”字。

³“会”下，或有“命”字。

⁴或无“尽”字。“能中”下，或有“者”字。

⁵“指”，或作“挟”。阁本无“指一矢”三字。今按：以下文三发三中考之，阁本之谬明矣。

⁶或无“皆”字。

⁷或无“射”字。

⁸〔补注〕方苞曰：独举其射标的一节，亦见其气高务奇。

⁹“七”，石本如此；下“二十一日”亦然。方著其说而不及改，今正之。

君再娶，初娶琅邪 王氏，后娶京兆 韦氏¹。凡产四男五女。男生辄即死²。自给事至君，后再绝。皆有名³。遗言曰：“以公仪之子已已后我。”⁴其年闰二月廿一日⁵，弟试太子通事舍人公仪，京兆府司录公幹，以君之丧归，以五月十五日葬于京兆府 万年县 少陵原，合祔王夫人茔⁶。铭曰：

¹或无“初娶”以下十二字。

²或无“产”字、“即”字。

³或无“皆有名”三字，然三字之义未详，而方氏亦不著石本之有无。姑阙以俟知者。

⁴“已已后我”，或作“为己后”。今按：此云“已已”者必其子之小字也。

⁵“廿”，说见上。

⁶“试”下七字，或作“某官”。“京”下五字，或作“殿中侍御史”。“以君”下二十八字，或作“以君之丧葬京兆某县”。

宦不遂¹，归讥于时²。身不得年，又将尤谁？世再绝而绍，祭以不隳。

¹“不”下，或有“能”字，非是；一作“官不能达”；“遂”，一作“迁”。

²“讥”，或作“议”，石本逸。





监察御史元君妻京兆韦氏夫人墓志铭





诸本无“京兆”以上九字。〔补注〕何焯曰：苍厓金石例云：“铭妇人墓，当详于家世，议论取法于退之。”此作盖出于硕人之诗。

夫人讳丛，字茂之，姓韦氏¹。其上七世祖父封龙门公²。龙门之后，世率相继为显官³。夫人曾祖父讳伯阳，自万年令为太原少尹、副留守北都，卒赠秘书监⁴。其大王父迢，以都官郎为岭南军司马，卒赠同州刺史。王考夏卿以太子少保卒赠左仆射⁵。仆射娶裴氏皋女⁶。皋为给事中⁷，皋父宰相耀卿。

¹“茂”，或作“成”。今以名义推之，当作“茂”。

²后周骠骑将军晋州总管府长史韦通封龙门县公。

³通子善，嗣上谷太守；善嗣子崇德，太子谕德；崇德子弼，字国祯，主客郎中，莱、济、商三州刺史。

⁴或无“北都”字。

⁵“保”下，或无“卒”字。〔补注〕姚范曰：礼记：“祖曰王考。”尔雅：“母之王考曰外曾王父。”房启碣：“大王父融；融 启之曾祖。”王仲舒碑：“大王父玄暕；玄暕，仲舒之曾祖。”此“大王父”疑衍文；“大”字或“王”字。“王考夏卿”，“王考”当作“皇考”。

⁶或无“仆射”字。

⁷“为”上，或有“少”字，非是。

夫人于仆射为季女。爱之，选婿得今御史河南 元稹¹。稹时始以选校书秘书省中²，其后遂以能直言策第一，拜左拾遗，果直言失官；又起为御史³，举职无所顾。夫人固前受教于贤父母，得其良夫，又及教于先姑氏⁴，率所事所言皆从仪法⁵。

¹“选”上，或有“其”字。稹字微之，河南人。

²“校”上，或有“授”字，非是。

³〔补注〕沈钦韩曰：稹传：“为执政所忌，出为河南县尉。丁母忧，服除，拜监察御史。”

⁴“固”，或作“因”。“父”上或无“贤”字。“得”上或有“及”字。“及”或作“受”。皆非是。

⁵“言”，或作“动”。〔补注〕曾国藩曰：家世可详则详之，行谊则只二语。

年二十七，以元和四年七月九日卒。卒三月，得其年之十月十三日葬咸阳，从先舅姑兆。铭曰：

诗歌硕人，爰叙宗亲；女子之事，有以荣身。夫人之先，累公累卿；有赫外祖¹，相我唐明。归逢其良，夫夫妇妇；独不与年，而卒以夭。实生五子，一女之存。铭于好辞，以永于闻²。

¹“有”，或作“于”。“祖”，或作“舅”，非是。

²“好”，或作“埋”。





登封县尉卢殷墓志





孟郊诗有吊卢殷十首，其一云：“登封草木深，登封道路微。日月不与光，莓苔空生衣。可怜无子翁，蚍蜉缘病肌。挛卧岁时长，涟涟但幽噫。幽噫虎豹间，此外相访稀。至亲惟有诗，抱心死有归。河南 韩先生，后君作因依。磨一片嵌岩，书十古光辉。”盖谓公以河南令为卢作此志也，时元和五年云。〔补注〕曾国藩曰：朴老。

元和五年十月日，范阳 卢殷以故登封县尉卒登封，年六十五¹。

¹“月”下，或有“五”。

君能为诗，自少至老诗可录传者，在纸凡千余篇。无书不读，然止用以资为诗¹。与谏议大夫孟简，协律孟郊、监察御史冯宿好，期相推挽，卒以病不能为官。在登封尽写所为诗抵故宰相东都留守郑公 余庆²。留守数以帛米周其家，书荐宰相，宰相不能用，竟饥寒死登封。将死，自为书告留守与河南尹³，乞葬己。又为诗与常所来往河南令韩愈，曰：“为我具棺。”留守尹为具凡葬事，韩愈与买棺，又为作铭。十一月某日葬嵩下 郑夫人墓中⁴。

¹或无“在纸”二字，以下或有“自”字。

²“抵”，或作“投”。或无“公”字。

³房式也。

⁴“嵩”下，或有“山”字。

君始娶荥阳 郑氏，后娶陇西 李氏。生男辄死，卒无子。女一人¹，学浮屠法，不嫁，为比丘尼云。

¹“女”上，或有“子”字。





兴元少尹房君墓志





房君，武也。公尝为其夫人郑氏作殡表，今又志其墓。〔补注〕方苞曰：志其人甚略，而历叙其先世子若弟则详：盖其人无特殊，公与其子弟交，而为之铭故也。

房故为官族¹，称世有人。自太尉琯²，以德行为相，相玄宗肃宗³，名声益彰彻大行，世号其门为“太尉家”。宗族子弟皆法象其贤。公曾祖讳玄静，尚书膳部郎中，历资 简 泾 隰四州刺史，太尉之叔父也⁴。祖讳肱，为虢州司马。父讳峦⁵，都水使者。皆名能守家法。

¹“官”，或作“宦”。

²琯字次律，河南人。

³天宝十五载七月，玄宗拜琯吏部尚书、同平章事，至德二年五月罢，广德元年卒，赠太尉。

⁴玄静父彦云，有二子：长曰玄基，次曰玄静。玄基子融，天后朝正谏大夫，同凤阁鸾台平章事。融子琯。

⁵“峦”，或作“栾”。

公讳武，字某，以明经历官至兴元少尹。谨饬畏慎¹。年七十三，以其官终。幼壮为良子弟，老为贤父兄，历十二官，处事无纤毫过差。尝以殿中侍御史副丹阳军使，其后为令、施州刺史；丹阳施州吏民至今思之²。

¹〔补注〕曾国藩曰：称其贤只四字。

²“”，音“辀”；“厔”，音“窒”：扶风县名。水曲曰“”，山曲曰“厔”，前汉：“行幸五柞宫。”

娶荥阳 郑氏女，生男六人。其长曰次卿。次卿有大才，不能俯仰顺时，年四十余，尚守京兆 兴平尉；然其友皆曰：“房氏有子也。”次曰次公、次膺、次回、次衡、次元，始学而未仕。女三人，皆嫁为士人妻¹。

¹“士人”，或作“人士”。

初，公之在施州，夫人卒焉，殡于江陵。元和五年，次卿与其群弟奉公之丧自兴元至，堂殡于伊水之南¹。六年正月，次公奉夫人之丧自江陵至，遂以其月十四日合葬河南 缑氏之高龙原。

¹公改葬服议：“殡于堂，谓之殡。”〔补注〕沈钦韩曰：“堂殡”者，假葬也。古谓之“涂”。通典：晋武帝 太康中，郗诜寄止卫国文学讲堂十余年。母亡，便于堂北壁外下棺，谓之“假葬”。

公母弟式自给事中为河南尹，孝友慈良，尽费其财以奉公葬。未葬之一月，诏以河南为御史中丞，领宣州观察使¹。将行²，召河南令韩愈泣谓曰：“吾兄之葬于是，而吾为尹于是，吾以为得尽其道于吾兄也。今压于上命，不得视吾兄之棺入此土也，岂非天邪！子与吾儿次卿游³，我重知子，凡吾兄之终事，将子是托焉！”愈既不获辞，既助其凡役事，退又为铭云：

¹“中丞”，或作“大夫”。

²“行”，或作“往”。

³〔补注〕曾国藩曰：古者兄弟之子亦称子，故曰“吾儿”，称侄，俗也。

有位有年¹，有弟有子；从先人葬，是谓受祉。

¹“年”，或作“名”。





河南少尹李公墓志铭





李素也。据史李素无传，于李锜传附见焉。〔补注〕姚范曰：随其历官而事迹附其中，荆公如此；却又别具作用，故机圆而势遒。

元和七年二月一日，河南少尹李公卒，年五十八¹。敛之三月某甲子，葬河南 伊阙 鸣皋山下²。前事之月，其子道敏哭再拜授使者公行状³，以币走京师，乞铭於博士韩愈曰⁴：“少尹将以某月日葬⁵，宜有铭。其不肖嗣道敏杖而执事，不敢违次，不得跣以请。”愈曰：“公行应铭法⁶，子又礼葬，敢不诺而铭诸？”⁷

¹“尹”下，或有“陇西”字，或作“陆浑”。

²或作“八月丁亥朔十六日壬寅”，考之史亦合。“伊阙”，或作“陆浑”。考唐志，鸣皋实在陆浑。

³“公”，或作“功”，非是。

⁴“於”，一作“于”。

⁵“月”下，或有“某”字。

⁶“公”，方作“功”。今按：若从方本，则此句无首，而下句“子又礼葬”亦无所承，其误明甚。

⁷或无“葬”字；或无“而铭诸”三字；或无“诺而”二字：皆非是。

公讳素，字某¹。生七岁丧其父，贫不能家，母夫人提以归，教育于其外氏²。以明经选，主虢之弘农簿，又尉陕之芮城。李丞相泌观察陕 虢，以材署运使从事，以课迁尉京兆 鄠³。考满，以书判出其伦，选主万年簿⁴，而母夫人固在，食其禄。母夫人卒三年，改尉长安，迁监察御史，奏贬九卿一人⁵，改詹事丞，迁殿中侍御史，由度支员外郎选令万年⁶。公主夺驿田⁷，京兆尹符县割畀之⁸；公不与，改度支郎中⁹。使侍郎介恃¹⁰，不礼其属大夫士，擅喜怒赏罚¹¹，公独入让，不受。刘辟平，上以蜀赏高崇文¹²。尚书省以崇文慕府争盐井因革便不便，命公使崇文¹³，崇文命幕府唯公命从，即其日事已。疏奏¹⁴，侍郎外称其能，竟坐前敢抗己；衢州饥，择刺史，侍郎曰：“莫如郎李某”¹⁵遂刺衢州。至一月，迁苏州¹⁶。李锜前反，权将之戍诸州者¹⁷，刺史至，敛手无敢与敌¹⁸。公至十二日锜反¹⁹，公将左右与贼战州门，不胜，贼呼入，公端立责以义²⁰，皆敛兵立，不逼。锜命械致公军，将斩以徇；及境，锜适败缚²¹，公脱械还走²²，州贼急卒不暇走死，民抱扶迎尽出²³。天子使贵人持紫衣金鱼以赐。居三年，州称治。拜河南少尹，行大尹事²⁴。吕氏子炅弃其妻，著道士衣冠²⁵，谢母曰：“当学仙王屋山。”去数月复出。间诣公，公立之府门外，使吏卒脱道士冠。给冠带，送付其母。黜属令二人以赃，减民赋钱岁五千万²⁶，请缓民输期一月，诏天下输皆缓一月。公一断治不收声，事常出名上。

¹或作“字贞一”。

²“育”，或作“畜”。“于”下，或无“其”字。

³邑名，古有扈国。“鄠”，音户。

⁴“伦”上，或无“其”字。“主”，或作“注”，非是。

⁵“贬”，或作“败”。

⁶或无“郎”字。“选令万年”，或作“迁万年令”。

⁷“主”下，或有“簿”字，云：“簿如簿录之簿”，非是。

⁸〔补注〕曾国藩曰：下符于万年，割田与之也。

⁹“度支”，或作“屯田”。

¹⁰“恃”，或作“特”，非是。元和元年四月，以兵部侍郎李异为度支盐铁转运使。〔补注〕陈景云曰：“使侍郎”者，领度支使之侍郎也。吴汝纶曰：“使侍郎”者，言其使乃侍郎也。按：“介恃”，犹左氏传“介人之宠”。

¹¹或无“擅”字。

¹²〔补注〕沈钦韩曰：崇文平蜀，因以为西川节度使。

¹³“以崇”，或作“与崇”。或无“不便”字。〔补注〕曾国藩曰：或因以盐井与之；或遂革之：二者孰便，命使者往治也。

¹⁴“事已”，或作“事以”。

¹⁵“如郎”下，或有“中”字。

¹⁶“迁”下，或有“刺”字。时以杜兼为苏州刺史。兼曰：“李锜且反，必且奏族臣。”上因留为吏部郎中，而以素为苏州刺史。

¹⁷或无“权”、“之”二字。

¹⁸或无“敢”、“敌”字，或无“敢”字，皆非是。二年十月，镇海节度使李锜反。先是，锜选腹心五人为所部五州镇将：姚志安处苏州，李深处常州，赵惟忠处湖州，丘自明处杭州，高肃处睦州，察刺史动静。及将反，各令杀其刺史。

¹⁹〔补注〕曾国藩曰：公未迁苏，李锜已先反于镇海。公至苏十二日，贼始至苏也。

²⁰“端”，或作“号”，非是。

²¹或无“缚”字。〔补注〕曾国藩曰：新书言：贼钉公于船，志为饰词。又曰：“致”谓致于镇海军也。锜败为其属所缚，故曰“败缚”。

²²锜反，素为志安所败，生致于锜，具桎梏钉于船舷。未及京口，十月，润州大将张子良、李奉仙等执锜，素获免。

²³“急卒”，一作“竟平”。今按：州字句绝，“贼”即锜将之戍州作乱者，以公至之速，不及走死，为州民执以迎公耳；然“民”字以下，必有脱误。〔补注〕姚范曰：“州”字宜属下，言在州之贼，走死之不暇。曾国藩曰：“抱扶迎”，谓抱幼扶老以迎也。

²⁴六年三月，以河南尹郄士美为昭义军节度使，以素为少尹，行大尹事。七年二月，许孟容自兵部侍郎代素为尹。

²⁵或无“衣”字。

²⁶“赃”，或作“臧”，古通用；然不知此句当如何读。若“臧”字属上句，即下文“减赋”别为一事；若属下句，即是以所没入之臧代民赋钱也。但属上句者，语意差涩耳。“千”，或作“十”。

曾祖弘泰，简州刺史¹；祖乾秀，伊阙令；父燮，宣州长史，赠绛州刺史；母夫人，燉 煌 张氏；其舅参有大名²。公之配曰彭城 刘氏夫人³，夫人先卒，其葬以夫人祔。夫人曾祖曰子玄，祖曰皆有大名⁴。公之子男四人：长曰道敏，举进士；其次曰道枢，其次曰道本、道易，皆好学而文⁵。女一人，嫁苏之海盐尉韦潜。自简州而下皆葬鸣皋山下。铭曰：

¹“弘”，或作“纯”。

²“氏”下，或有“封西平郡太君”六字。“参”，或作“泰”。〔补注〕沈钦韩曰：即为国子司业作五经文字者也。在唐书 儒学传。

³“公”，或作“君”。“氏夫人”下，或有“封彭城县君”五字。

⁴〔补注〕沈钦韩曰：刘知幾撰史通，其子，世传史学，唐书有传。

⁵或无“其次曰道枢”五字。“枢”下，或无“其次曰”三字。“道易”上，或有“其次曰序”。

高其上而坎其中¹，以为公之宫，奈何乎公²！

¹“上”下，或有“立”字；“立”，或作“丘”，或作“山”。

²〔补注〕曾国藩曰：奇句。





集贤院校理石君墓志铭





“校理”下或有“京兆昭应尉”五字。洪佐乌重胤于河阳，公尝有诗及序送之；至是卒，公祭以文，又铭其墓。

君讳洪，字浚川。其先姓乌石兰，九代祖猛始从拓拔氏入夏，居河南¹，遂去“乌”与“兰”，独姓石氏，而官号大司空²。后七世至行褒，官至易州刺史，于君为曾祖。易州生婺州 金华令讳怀一，卒葬洛阳 北山。金华生君之考讳平，为太子家令，葬金华墓东；而尚书水部郎刘复为之铭³。

¹“九”，或作“七”。下文七世为曾祖，则此当作“九”。“拓拔”，或作“跖跋”，广韵引周书：“王秉、王兴并赐姓拓王氏，又有拓拔氏。初，黄帝子昌意少子受封北土，黄帝以土德王，北俗谓土为‘拓’，谓后为‘跋’，故以‘拓跋’为氏。‘跋’亦作‘拔’。或说自云‘拓天而生，拔地而长’，遂以为氏。后魏 孝文 太和二十年改为元氏。”“夏”，谓中夏也。“拓”，音“托”；“跋”，蒲拨切。

²后魏 孝文 皇帝 太和十八年，迁都洛阳，二十年，尽改复姓，故乌石兰止为石氏，以河南为望。后魏官氏志：“乌石兰氏改姓石氏，有司空兰陵公 石猛。”

³〔补注〕曾国藩曰：以上先世。

君生七年丧其母，九年而丧其父，能力学行；去黄州录事参军¹，则不仕而退处东都 洛上十余年，行益修，学益进，交游益附，声号闻四海²。故相国郑公 余庆留守东都，上言洪可付史笔。李建拜御史³，崔周祯为补阙⁴，皆举以让。宣 歙 池之使⁵，与浙东使⁶交牒署君从事⁷。河阳节度乌大夫 重胤间以币先走庐下⁸，故为河阳得⁹。佐河阳军¹⁰，吏治民宽，考功奏从事考，君独于天下为第一¹¹。元和六年诏下河南，征拜京兆 昭应尉、校理集贤御书¹²。明年六月甲午疾卒，年四十二。

¹李翱尝有荐洪状，谓明经出身，曾任冀州纠。此“黄”字盖误。

²“海”，或作“方”。

³建字杓真，元和三年十月，高郢为御史大夫，奏建为殿中侍御史，建举洪自代。

⁴“祯”，或作“桢”，考周颂从示。今按大雅 文王诗从木，当两存之。

⁵卢坦。

⁶薛萍。

⁷“君”下，或有“为”字。

⁸“走”下，或有“君”字。

⁹“得”上，或有“所”字。

¹⁰元和五年四月，以乌重胤为河阳节度使，表洪为府参谋。

¹¹〔补注〕沈钦韩曰：唐六典，考功郎中之职：掌内外文武官吏之考课，郎中判京官考，员外郎判外官考。

¹²〔补注〕曾国藩曰：以上出处仕宦。

娶彭城 刘氏女，故相国晏之兄孙。生男二人：八岁曰壬，四岁曰申。女子二人。顾言曰¹：“葬死所。”七月甲申，葬万年 白鹿原²。既病，谓其游韩愈曰：“子以吾铭。”³铭曰：

¹〔补注〕沈钦韩曰：“顾言”即顾命。

²〔补注〕曾国藩曰：以上妻子卒葬。

³“以”，或作“与”。

生之艰，成之又艰。若有以为，而止于斯。





唐故江西观察使韦公墓志铭





诸题“唐故”或有或无；或有“铭”字，或无“铭”字。皆从旧本。石本多用“大唐”字。韦丹，新史列之循吏传，皆取公墓志及杜牧所作遗爱碑为之。〔补注〕方苞曰：历官顺叙，事迹则因大小繁简而别其词。姚范曰：此文就事直书，不立一间架。何焯曰：初读此，似无奇；后观杜牧遗爱碑，仅存一空壳，乃服其叙致之精赡也。

公讳丹，字某，姓韦氏¹。六世祖孝宽，仕周有功，以公开号于郧²。郧公之子孙世为大官³；唯公之父政，卒雒县丞，赠虢州刺史。

¹“字某”，或作“字文明”。

²孝宽名叔裕，以字行。仕周为大司空，封郧国公。左氏“郧人军其郊”。“郧”，音云。

³孝宽子津，位内史侍郎、户部侍郎、判尚书事。津子琨，字玄理，唐太子詹事，封武阳县侯。琨子幼平，岐州参军；幼平子抱贞，梓州刺史。

公既孤，以甥孙从太师鲁公 真卿学，太师爱之¹。举明经第，选授峡州 远安令，以让其庶兄²，入紫阁山，事从父熊通。五经登科³，历校书郎、咸阳尉，佐邠宁军⁴。自监察御史为殿中侍御史，征拜太子舍人，益有名，迁起居郎。吴少诚袭许州，拜河阳行军司马，未行，少诚死，改驾部员外郎⁵。新罗国君死，公以司封郎中兼御史中丞，紫衣金鱼往吊，立其嗣。故事，使外国者，常赐州县官十员，使以名上，以便其私，号“私觌官”⁶。公将行，曰：“吾天子吏，使海外国，不足于资⁷，宜上请，安有卖官以受钱邪？”即具疏所以。上以为贤，命有司与其费⁸。至郓州，会新罗告所当立君死，还拜容州刺史、容管经略招讨使。始城容州，周十三里，置屯田二十四所⁹，化大行，诏加太中大夫。顺宗嗣位，拜河南少尹，行未至，拜郑滑行军司马¹⁰。始至襄阳，诏拜谏议大夫。既至，日言事，不阿权臣，謇然有直名，遂号为才臣。

¹或无“太师爱之”四字。

²“峡”，或作“硖”；考地理志当作“峡”。

³“登”下，或有“明五经”三字，或无“登”字。

⁴贞元四年七月，以张献甫为邠宁节度使；献甫表丹佐其府。

⁵“河阳”下，或有“军”字。或无“未行”二字。“少”上，或有“适”字。

⁶〔补注〕沈钦韩曰：旧书 胡证传：旧制，以使车出境，有行人私觌之礼，官不能给，召富家子纳赀于使者而命之官。及证充和亲使，将行，首请厘革，俭受省费，以绝鬻官之门。

⁷“资”，或作“赀”。

⁸或无“以为贤”三字。

⁹或无“置”字。〔补注〕沈钦韩曰：明史 地理志：“梧州府 容县，唐为容州治，洪武十年，改州为县。”按：杜牧碑：“因悉城管内十三州，教种茶麦，多开屯田。”

¹⁰“军”上，或无“行”字。

刘辟反，围梓州，诏以公为东川节度使、御史大夫¹。公行至汉中，上疏言：“梓州在围间，守方尽力，不可易将。”征还，入议蜀事²。刘辟去梓州，因以梓州让高崇文³，拜晋 慈 隰等州观察防御使⁴，自扶风县男进封武阳郡开国公，食邑二千户⁵。将行上言：“臣所治三州非要害地，不足张职⁶，为国家费，不如属之河东便。”⁷上以为忠⁸；一岁，拜洪州刺史、江南西道观察使；以晋 慈隰属河东⁹。公既至，则计口受俸钱，委其余于官。罢八州无事之食者¹⁰，以聚其财。始教人为瓦屋，取材于山，召陶工教人陶，聚材瓦于场，度其费以为估，不取赢利；凡取材瓦于官，业定而受其偿，从令者免其赋之半，逃未复者官与为之，贫不能者畀之财¹¹，载食与浆亲往劝之：为瓦屋万三千七百，为重屋四千七百¹²，民无火忧，暑湿则乘其高。别命置南北市营诸军¹³。岁旱，种不入土，募人就功，厚与之直而给其食，业成，人不病饥。为长衢，南北夹两营¹⁴，东西七里，人去渫污，气益苏¹⁵。复作南昌县，徙厩于高地，因其废仓大屋，马以不连死¹⁶。明年，筑堤扞江，长十二里，疏为斗门，以走潦水。公去位之明年，江水平堤，老幼泣而思曰¹⁷：“无此堤，吾尸其流入海矣！”灌陂塘五百九十八，得田万二千顷。凡为民去害兴利若嗜欲；居三年，于江西八州无遗便。其大如是，其细可略也¹⁸。

¹杜牧碑，宪宗即位，刘辟以蜀叛，议者欲行贞元故事，释不诛。公再上疏曰：“今不诛辟，则朝廷可以指臂而使者，唯两京耳。此外而谁不为叛？”因拜剑南东川节度使，兼御史大夫，代李康。

²“征”上，或有“请”字。

³元和元年正月，以左行营节度使高崇文讨辟。三月，丹公至汉中，表言：“攻急守坚，不可易帅。崇文客军远斗，无所资，若与梓州缀其士心，必能有功。”四月以崇文为东川节度副使，知节度事。

⁴是月以丹为晋、慈、隰三州观察使。

⁵或无“邑”字。

⁶〔补注〕曾国藩曰：观察使位高禄厚，则所职宜钜；三州职事无几，故云“不足张职”。

⁷〔补注〕陈景云曰：此“河东”谓蒲州，非晋阳也。蒲州，古河东地；以晋阳为河东自唐代始，而蒲州则置河中府矣。

⁸或无“上以为忠”四字，疑或公自以前有“上以为贤”，语涉重复，故删其一，不知当存何字也。

⁹元和二年正月，以宰相杜黄裳为河中、晋、绛、慈、隰节度使。是日以丹为江西观察使。〔补注〕沈钦韩曰：通鉴：长庆三年五月，以晋、慈二州为保义军，以观察使李寰为节度使。

¹⁰洪、江、饶、虔、吉、信、抚、袁八州。

¹¹“畀”，或作“裨”。“财”，或作“材”。

¹²〔补注〕姚范曰：唐书 西域传：“东女所居皆重屋：王九层，国人六层。”沈钦韩曰：杜碑作“楼”。

¹³〔补注〕按新史 传云：“置南北市，为营以舍军。”

¹⁴或无“长”字。

¹⁵“污”，或作“汙”。〔补注〕曾国藩曰：既为南北市，又为长衢，故人去卑湿而气苏也。

¹⁶“马”，或作“焉”；“不”，或作“为”；“死”，或作“厩”。新史作“以废仓为新厩，马息不死”。〔补注〕曾国藩曰：马多，无经年不一死者；不连死，谓不相继以死。

¹⁷“老”上，或有“既退”二字。

¹⁸“其大”下九字，阁、杭、李、谢本作“其大不可略如是”；或作“其大略如是”：皆非是。一无“也”字。

卒有违令当死者，公不果于诛，杖而遣之去。上书告公所为不法若干条¹，朝廷方勇于治，且以为公名才能臣，治功闻天下，不辨则受垢，诏罢官留江西待辨。使未至月余，公以疾薨。使至，辨凡卒所告事若干条，皆无丝毫实，诏笞卒百，流岭南，公能益明。春秋五十八，薨于元和五年八月六日。

¹“法”下，或有“者”字。

公好施与，家无剩财¹。自校书郎至为观察使，拥吏卒，前走七州刺史²；与宾客处如布衣时，自持卑一不易³。

¹“剩”，或作“賸”。

²〔补注〕曾国藩曰：谓七州刺史奔走于前也。

³或无“如布衣时”四字；或四字在“不易”下。“卑”下，或无“一”字。

娶清河 崔氏，故支江令讽之女¹，某官某之孙。有子曰寘，年十五，明经及第，嗣其家业。后夫人兰陵 萧氏，中书令华之孙，殿中侍御史恒之女，皆先公终。有女一人²。凡公男若干人，女若干人³。明年七月壬寅，从葬万年县 少陵原⁴。将葬，其从事东平吕宗礼⁵与其子寘谋曰：“我公宜得直而不华者铭传于后，固不朽矣。”⁶寘来请铭，铭曰：

¹“支”，或作“枝”。

²或无“史”字。

³或无“女若干人”四字。杜牧作遗爱碑云：“有子三人：寘、宙、岫。宙，咸通中检校尚书左仆射、同平章事、充岭南节度。岫，终福建观察使。寘，无闻。”唐史 世系表则著寘、宙、审而遗岫。审，大理评事。〔补注〕沈钦韩曰：再云“男若干”者，盖有庶子方生未定名也。

⁴或无“县”字。

⁵“宗礼”即吕恭，字敬叔，温之弟。

⁶方从阁、杭、蜀本无“直而不华者”五字及“传于后固”四字，而复出“得铭”二字，云：“晁氏本有此字。”殊不知嘉祐 杭本已如此。大抵方未尝见嘉祐本也。一本云：“我公宜得铭，得铭不朽矣。”

武阳受业，始于太师¹；以官让兄，自待不疑。勤于紫阁，取益以卑；可谓有源，卒用无疵。慊慊为人²，矫矫为官；爰及江西，功德具完。名声之下，独处为难；辩而益明，仇者所叹³。碑于墓前，维昭美故；纳铭墓中，以识公墓⁴。

¹即颜真卿。

²“慊慊”，或作“谦谦”。

³“叹”，音“滩”。

⁴“识”，式志切。





唐故河南府王屋县尉毕君墓志铭





毕氏出东平¹，历汉 魏 晋 宋 齐 梁 陈，士大夫不绝²。入国朝有为司卫少卿、贝 邢 庐 许州刺史者曰憬³；憬之子构⁴，累官至吏部尚书，卒赠黄门监，是为景公⁵；景公生抗，为广平太守，抗安禄山，城陷覆其宗，赠户部尚书⁶；尚书生坰。家破时，坰生始四岁⁷，与其弟增以俱小漏名籍，得不诛，为赏口贼中。宝应二年，河北平，宗人宏以家财赎出之，求增不得。增长为河北从事，兼官至御史中丞。坰既至长安，宏养于家，教读书，明经第⁸。宏死，坰益壮，始自别为毕氏。历尉临涣、安邑、王屋。年六十一，以元和六年二月二日卒于官。

¹毕氏，本毕公高之后，其后世为东平 须昌人。

²晋有毕湛，为中书郎；湛子卓，字茂世，太兴末为吏部郎。北史：毕众敬子元宾，父子相继为兖州刺史。元宾六子：祖杇、祖髦、祖归、祖旋、祖荣、祖晖。祖归子义畅；祖荣子义允，义允子僧安；祖晖子义勰 义云。

³“入”，或作“人”，属上句。憬，河南 偃师人，武后时为司卫少卿。

⁴“构”，一作“称”，非是。构字隆择。

⁵新 旧史有毕构传：终于户部尚书。世系表亦作“户部”，然旧史 毕诚传乃称“吏部”。

⁶“生抗”，杭本“抗”作“炕”。世系表作“抗”，传作“炕”，而世系官职亦不同。“覆其宗”，或作“其宗覆焉”。

⁷“四”，或作“七”。〔补注〕曾国藩曰：此处入主位不清，后并混淆，谨以公他文之法准之，当云：“君之父也，君讳坰，字某，家破时，君生始四岁。”

⁸“明经第”一句，当有脱字。今按：“明”上或“经”下当有“中”字或“登”字之类。

初罢临涣，徐州节度张建封慕广平之节死¹，闻君笃行能官，请相见，署诸从事²，摄符离令四年。及尉王屋，徐之从事有为河南尹者³，闻君当来，喜谓人曰：“河南库岁入钱以千计者五六十万⁴，须谨廉吏，今毕侯来，吾济矣！”继数尹，诸署于府者无不变⁵，而毕侯固如初。竟以其职死。君睦亲，善事过客，未尝问有无。既卒，家无一钱，凡棺与墓事⁶，皆同官与相识者事之。

¹或作“死节”。

²“请”上，或有“以币”字。“署”上，或有“遂”字。按：“诸”字疑衍。

³〔补注〕陈景云曰：“尹”，谓杜兼也。继之者：房式 郗士美。

⁴“入钱”，或作“出入”。〔补注〕沈钦韩曰：“五六十万者”，五六十万缗。

⁵“诸”，或作“请”。

⁶“墓”，或作“葬”。

娶清河 张氏女¹，生男四人：曰镐、钚、、锐；女子三人；其长学浮屠法为比丘尼，其季二人未嫁。以其月二十五日从葬偃师之土娄。铭曰：

¹“女”下，或有“子”字。“女子”字，疑皆因下文误入。

上古爱民，为官求人。苟可以任，位加其身。其后喜权，人自求官。退而缓者，身后人先。故广平死节，而子不荷其泽。王屋谨廉，而神不福其谦。呜呼！天与人，苟无伤其穴与坟¹！

¹〔补注〕姚范曰：言既不能泽其生如上文所论，亦庶或庇其死而已。





试大理评事胡君墓铭





胡之氏，别于陈¹，明允先²，河东人。世勤固³，戴厥身⁴；籍文谱，进连伦。惟明允，加武资；牛力虎，柔不持。吏夏阳⁵，有施为；去平阳⁶，民思悲。河东土，河陆原；宜兹人，肖厚完⁷。五十七，不足年；孤儿啼，死下官。母弟证，秩大夫⁸；摭君遗，哭泣书⁹。友韩愈，司马徒¹⁰；作后铭，系序初¹¹。

¹周武王封胡公满于陈，其支子自称胡氏。

²“允”，或作“元”。

³“固”，或作“国”。

⁴“戴”，或作“载”。

⁵“夏阳”，同州属邑。

⁶“平阳”，晋州郡名。

⁷“厚完”，或作“后昆”，“肖厚完”，或作“省厚宽”。今按：“厚完”二字见晋语。

⁸“秩”，或作“秋”。胡弟证，元和九年以御史大夫帅振武；十三年召还。此下又云：“友韩愈，司马徒。”岂十二年从征淮西时邪？然则“秋”当为“秩”明矣。

⁹“摭”，或作“石”。

¹⁰公时为行军司马，从裴度平蔡，故云“司马徒”；或谓公是时为太史，“司马徒”谓司马迁父子耳：以志无年月日，故二说不同。

¹¹〔补注〕姚范曰：此谓作后铭系于初序之后，则先已有志，亦志铭分为之矣。





襄阳卢丞墓志铭





或有“唐故”字。〔补注〕方苞曰：通篇皆乞铭语，不自置一词，所谓古之道，不苟毁誉于人。

范阳 卢行简¹将葬其父母，乞铭于职方员外郎韩愈，曰：吾先世世载族姓书²：吾冑于跖拔氏之弘农守；守后四代吾祖也³，为沂录事参军⁴；五世而吾父也，为襄阳丞。始吾父自曹之南华尉历万年县尉⁵，至襄阳丞，以材任烦，能持廉名。去襄阳则署盐铁府，出入十年，常最其列⁶。贞元十三年，终其家，年六十七，殡河南河阴⁷。吾母燉煌 张氏也。王父瓘，为兖之金乡令⁸。先君殁而十三年夫人终，年七十三，从殡河阴⁹。生子男三人：居简，金吾兵曹；行简则吾，其次也，大理主簿佐江西军；其幼可久。女子嫁浮梁尉崔叔宝。将以今年十月自河阴启葬汝之临汝之汝原¹⁰。

¹“卢”下，或有“君”字。

²“世世”，或作“五世”。卢植，字子幹，涿郡 涿人，后汉北中郎将；子毓，字子家，魏司空、容城侯；毓子珽，字子笏，泰山太守；珽子志，字子道，军谘祭酒；志子谌；字子谅，司空从事中郎；谌子偃，慕容氏 营丘太守；偃子邈，范阳太守；邈子玄，字子真，后魏中书侍郎；玄子度世，字子迁，青州刺史；度世子阳乌，字伯源，秘书监；伯源子道将，字祖菐，燕郡太守；道将子怀仁，字子友，弘农太守。

³怀仁子彦卿，东宫学士；彦卿孙璬。

⁴“沂”下，或有“州”字。

⁵“万年”二字，或作“三”。

⁶“府”下，或有“职”字。“十”下，或有“五”字。〔补注〕曾国藩曰：于同列中居最也。

⁷“南”下，或有“县”字；“县”字，或在“河阴”下。

⁸“之”，或作“州”。

⁹或“殁”下无“而”字，“年”下有“而”字。

¹⁰“葬”下，或有“于”字。“临汝”下，或有“县”字。“汝原”上，或有“临”字。

吾曰：阴阳星历，近世儒莫学，独行简以其力余学，能名一世；舍而从事于人，以材称；葬其父母，乞铭以图长存¹：是真能子矣，可铭也。遂以铭²。

¹或作“图久长存”。

²今按此与后篇张圆志文体特为横逸，与诸篇不同，亦其文之变也。但此篇中称“吾”者皆述卢语，而最后一“吾”字乃韩自吾，似少分别耳。〔补注〕卢轩曰：后“吾”字盖以“曰”字为别。

弘农讳怀仁，沂讳璬¹，襄阳讳某。今年实元和六年²。

¹“沂”下，或有“州”字。

²〔补注〕曾国藩曰：奇句。





唐河中府法曹张君墓碣铭





李肇国史补云：张圆，韩弘旧吏。弘初秉节，事无小大委之，后乃奏贬。圆多怨言，及量移，诱至汴州，极欢而遣之。行次八角店，白日杀之。然此志言“遇盗死涂中”，亦未曾略及贬谪之意，则国史补未必可信也。葬以元和五年二月庚午，据长历，二月无庚午；若曰庚午，则正月晦也。〔补注〕陈景云曰：志云“坐事贬岭南”，与李肇所记合。圆掾河中，其吏幹日有闻，汴帅忌其向用，修隙，因以甘言，毙之逆旅，亦情事所有。文详书其遇害之地，不为无意也。

有女奴抱婴儿来，致其主夫人之语，曰：“妾，张圆之妻刘也¹。妾夫常语妾云：‘吾常获私于夫子。’且曰：‘夫子天下之名能文辞者²，凡所言必传世行后。’今妾不幸，夫逢盗死途中³，将以日月葬。妾重哀其生志不就，恐死遂沈泯⁴，敢以其稚子汴见先生，将赐之铭⁵，是其死不为辱，而名永长存，所以盖覆其遗胤子若孙⁶。且死万一能有知，将不悼其不幸于土中矣！”又曰：“妾夫在岭南时，尝疾病，泣语曰：‘吾志非不如古人⁷，吾才岂不如今人而至于是，而死于是邪！若尔吾哀，必求夫子铭，是尔与吾不朽也。’”愈既哭吊辞，遂叙次其族世名字事始终而铭曰⁸：

¹“刘”下，或有“氏”字。

²或无“夫子”字，非是。

³“逢”，或作“遇”。

⁴“泯”，或作“名”。

⁵“汴”下，或有“儿”字，或无“将”字。

⁶“胤”下，或有“若”字。

⁷或无“人”字。

⁸“吊”下，或有“即”字。今按：既辞而遂叙其事，盖一辞而许，所谓“礼辞”者也。

君字直之。祖欢，父孝新，皆为官汴 宋间。君尝读书，为文辞有气；有吏才，尝感激欲自奋拔，树功名以见世。初，举进士，再不第，因去，事宣武军节度使，得官至监察御史，坐事贬岭南；再迁至河中府法曹参军，摄虞乡令；有能名，进摄河东令；又有名，遂署河东从事。绛州阙刺史，摄绛州事，能闻朝廷。元和四年秋，有事适东方，既还，八月壬辰，死于汴城西双丘，年四十有七。明年二月日，葬河南 偃师¹。妻彭城人，世有衣冠²，祖好顺，泗州刺史；父泳，卒蕲州别驾。女四人，男一人，婴儿汴也³。是为铭。

¹“日”，或作“庚午”。考唐历二月无庚午。“葬”下，或有“于”字。

²或无“有”字。

³〔补注〕方苞曰：一语恻怆动人。





太原府参军苗君墓志铭





君讳蕃，字陈师¹。其先楚之族大夫，亡晋而邑于苗，世遂以苗命氏²。其后有守上党者。惠于民，卒，遂家壶关³。曾大父延嗣⁴，中书舍人；大父含液⁵，举进士第，官卒河南法曹；父颖，扬州录事参军。

¹汉有陈蕃，故蕃字“陈师”。

²楚 若敖熊仪生子曰斗伯比；伯比生子良；子良生越椒，字伯棼，以罪诛；其子贲黄奔晋，晋邑之苗，后以为氏。

³县名，属潞州。

⁴延嗣父，高蹈不仕，赠礼部尚书。

⁵延嗣二子：含泽、含液，皆登第。

君少丧父，受业母夫人。举进士第¹，佐江西使有劳；三年使卒²，后辟，不肯留³，独护其丧葬河南。选补太原参军⁴，假使职，狱平，货滋息，吏敛手不敢为非。年四十有二，元和二年六月辛巳暴病卒。其妻清河 张氏，以其年十二月丙寅⁵葬君于洛阳 平阴之原。男三人：执规、执矩、必复。其季生君卒之三月。

¹贞元十一年登进士第。

²贞元十一年八月，以路寰为江西观察使，蕃佐其府，十三年九月，寰卒。

³后使李巽辟蕃，蕃辞。

⁴河东节度严绶表佐其府。

⁵以历推之，“丙寅”为其月十九日。

君同生昆弟姊凡三人，皆先死。四室之孤男女凡二十人，皆幼，遗资无十金¹，无田无宫以为归，无族亲朋友以为依也²：天将以是安施耶！铭曰：

¹汉以前，以镒名金；汉以后，以斤名金。镒者二十四两；斤者十六两。诸史传中或言“百金”、或言“万金”，皆以“一斤”为“一金”。“十金”者，十斤金也。

²“宫”，或作“家”。“为依”，或无“为”字。樊汝霖云：按世系表：苗袭生延嗣，延嗣生含液，含液生颖，颖生蕃，蕃生著，著生愔，恽，恪，愔生台符，恽生廷义。又按登科记：愔 长庆二年，恽 大和五年，恪八年，台符 大中八年，廷义 乾符三年：皆相踵登第。然有可疑者：世系表以愔，恽，恪为蕃之孙，志谓蕃卒于元和二年，男女皆幼。自元和二年至长庆二年甫十五年，岂遂有孙登第耶？然则世系表蕃之下所谓“著”者误矣。疑愔、恽、恪即蕃之子；而执规、执矩、必复者，蕃死时幼而未名，特其小字云尔；其后遂名愔、恽、恪也。呜呼！蕃死时其困如此，其后子孙之盛则如此，为善者可无怠矣！

有行以为本，有文以为华。恭以事其职，而勤以嗣其家。位卑而无年，吁，其奈何！





唐朝散大夫赠司勋员外郎孔君墓志铭





或无“郎”字。孔君名戡，孔子三十六世孙，时与公偕分司东都，卒，公为作此铭。〔补注〕曾国藩曰：此文起法，惟韩公笔力警耸矫变，无所不可；若他手为之，恐偾张客气，故不如朴拙按部之犹为近古也。〔补注〕方苞曰：详著其大节，末乃略叙始迹。

昭义节度卢从史有贤佐曰孔君，讳戡，字君胜¹。从史为不法，君阴争，不从，则于会肆言以折之，从史羞，面颈发赤²，抑首伏气³，不敢出一语以对，立为君更令改章辞者前后累数十⁴；坐则与从史说古今君臣父子道，顺则受成福，逆辄危辱诛死，曰⁵：“公当为彼，不得为此。”从史常耸听喘汗⁶。居五六岁，益骄，有悖语，君争，无改悔色⁷，则悉引从事空一府往争之。从史虽羞，退益甚。君泣语其徒曰：“吾所为止于是，不能以有加矣！”⁸遂以疾辞去，卧东都之城东，酒食伎乐之燕不与。当是时，天下以为贤，论士之宜在天子左右者，皆曰“孔君、孔君”云⁹。

¹昭义军，潞州也，在河东。今为昭德军。贞元二十年八月，以卢从史为昭义节度使，表戡为书记。

²“颈”，一作“颜”。

³“伏”，或作“吐”。方云：叔孙通传所谓“伏抑首”者也，作“吐”非。今按：汉传言“伏抑首”，言伏地而抑首也；此言“伏气”，犹言屏气耳；与汉传语异。

⁴〔补注〕沈钦韩曰：号令之苛慝，章奏之骄慢者，皆更改。

⁵“曰”上，或有“且”字。

⁶“常”，或作“当”，非是。

⁷“色”，或作“意”，亦通；作“也”，非是。

⁸“以有”，或作“有以”。

⁹或无“者”字；“皆”上阁本有“唯”字；或无复出“孔君”字；或复出“云”字。〔补注〕曾国藩曰：以上强谏卢从史而还洛。

会宰相李公镇扬州¹，首奏起君，君犹卧不应²；从史读诏，曰：“是故舍我而从人耶！”即诬奏君前在军有某事。上曰：“吾知之矣。”奏三上，乃除君卫尉丞，分司东都。诏始下，门下给事中吕元膺封还诏书；上使谓吕君曰：“吾岂不知戡也，行用之矣。”明年，元和五年正月，将浴临汝之汤泉³；壬子，至其县食，遂卒⁴，年五十七。公卿大夫士相吊于朝，处士相吊于家。君卒之九十六日，诏缚从史送阙下，数以违命，流于日南⁵。遂诏赠君尚书司勋员外郎，盖用尝欲以命君者信其志。其年八月甲申，从葬河南 河阴之广武原⁶。

¹元和三年九月，以宰相李吉甫为淮南节度使。

²“犹”，或作“独”。

³〔补注〕沈钦韩曰：浴汤以疗病也。文苑 常袞表云：“先因入汤，常愈斯疾。渐逼冬候，今正其时。伏望天恩，许臣就汤。”则唐人固以寒时入汤也。

⁴〔补注〕方苞曰：此用春秋郑伯、髡顽卒书法，以发疑也。

⁵元和五年四月，镇州行营招讨使吐突承璀缚从史送京师，贬欢州司马。欧文忠书从史祷聪明山记曰：“阅从史官属题名，见孔戡与乌重胤俱列于后。而退之记戡事云：戡屡谏不听，卒为重胤所缚。呜呼！祸福成败之理甚明。先事而言则罕见从，事至而言则不及，自古败乱未始不由此。”

⁶“南”下，或有“府”字。“阴”下，或有“县”字。“广武原”，或作“某地”，云：“唐 河南府无河阴县。”今按元和郡县志，河南府有河阴县。〔补注〕曾国藩曰：以上为卢所诬奏，得罪以死。

君于为义若嗜欲，勇不顾前后；于利与禄，则畏避退处如怯夫然。始举进士第¹，自金吾卫录事为大理评事，佐昭义军²。军帅死³，从史自其军诸将代为帅⁴，请君曰：“从史起此军行伍中。凡在幕府，唯公无分寸私⁵。公苟留，唯公之所欲为。”君不得已⁶，留一岁⁷，再奏自监察御史至殿中侍御史⁸。从史初听用其言，得不败；后不听信，恶益闻，君弃去，遂败⁹。

¹“士”下，或有“及”字。

²“军”下，或有“帅”字。

³贞元二十年六月，昭义节度使李长荣卒。

⁴或无“自其”字。

⁵“分”，或作“方”，非是。

⁶“君”，或作“居”。

⁷〔补注〕方苞曰：其始从从史可疑，故特标之。

⁸〔补注〕陈景云曰：从史初甚重之，故一岁中奏迁其官者再也。

⁹〔补注〕曾国藩曰：以上叙历官至佐昭义军，著所以事卢之由。

祖某，某官，赠某官；父某，某官，赠某官¹。君始娶弘农 杨氏女，卒；又娶其舅宋州刺史京兆 韦屺女：皆有妇道。凡生一男四女，皆幼。前夫人从葬舅姑兆次。卜人曰：“今兹岁未可以祔。”从卜人言不祔。君母兄戣，尚书兵部员外郎；母弟戢，殿中侍御史²，以文行称朝廷³。将葬，以韦夫人之弟前进士楚材之状授愈曰：“请为铭。”铭曰：

¹诸本作“祖如圭，皇海州司户，赠工部员外郎；父岑父、皇著作郎，赠驾部员外郎”。方从蜀本云：今本所纪父祖官职多误，盖后人续增。公诸志皆载三世，此只言父祖已非。考世系表及孔戣志：此以“如珪”作“如圭”，“郎中”作“员外郎”，“著作佐郎”为“郎”，又非也。驾部乃戡赠官，此以为其父所赠，又非也。今按：此姑从方本，无大利害。但方诋诸本止载二世为不入例，而其所据之本此志亦只载二世。云驾部乃戡所赠官，而戡实赠司勋，皆非是。世系、戣志与此志文亦未知其孰为得失。恐皆未足以判其是非也。

²〔补注〕沈钦韩曰：旧传以戣为戡弟。

³〔补注〕曾国藩曰：以上祖父妻子兄弟。

允义孔君，兹惟其藏；更千万年，无敢坏伤¹。

¹方从杭本无“伤”字。今按：此“伤”字诸本皆有，文理音韵皆无可疑；方氏特以杭本脱漏，遂不之信；宁使此铭为歇后语，而不肯以诸本补之：甚可怪也。





故中散大夫河南尹杜君墓志铭





或无“散”字。“君”或作“尹”。杜君名兼，史有传。公与兼皆尝佐张建封于徐州，至是兼死河南尹，而公为都官员外郎，为铭。〔补注〕沈钦韩曰：新书：杜佑素善兼，始终倚为助力。所至大杀戮，裒艺财赀，极嗜欲，适幸其时未尝败。柳宗元杜兼对曰：“蓄货足欲，吾以为唐 梼杌、饕餮者亡以异。”

杜氏自戴侯畿始分。戴侯之子恕为幽州刺史，今居京兆诸杜其后也¹。其季宽，孝廉郎中。宽后三世曼，为河东太守，葬其父洹水之阳²。其后世皆从葬洹水³。及正伦为太宗宰相⁴，犹封襄阳公⁵。太宗始诏葬京兆。襄阳公无子，以兄正藏子志静后，遂嗣襄阳公⁶。生侨，为怀州长史，弃官老沁水上，为富家，卒葬怀州武陟。长史生损，为左司郎中，卒赠少大理⁷。大理生廙⁸，为郑州录事参军，死思明乱，赠吏部郎中。

¹畿字伯侯，京兆 杜陵人，魏河东太守，丰乐 戴侯。有三子：恕、理、宽。恕字务伯，弘农太守、幽州刺史。

²或无“之阳”字。宽，字务叔，举孝廉，为郎中。曾孙曼，仕石赵为从事中郎，河东太守洹水出汲郡 隆虑县。“洹”，胡端切。

³“水”下，或有“阳”字。

⁴曼玄孙君赐；君赐子景，字宣明，州府交辟，不就；景子裕，字庆延，仕隋为乐陵令；四子：正玄、正藏、正仪、正伦。高宗 显庆元年三月，以正伦同中书门下三品，三年十一月罢。今云“太宗”误也。〔补注〕按：“庆延仕隋”，“隋”原作“齐”，据唐书 世系表及元和姓纂校改。

⁵显庆二年九月，封襄阳郡公。

⁶或复出“嗣襄阳公”字。

⁷或作“大理少卿”。

⁸“大理”，或作“少卿”。

公讳兼，字某，郎中第三子¹。举进士第²。司徒北平王 燧战河北，掌书记，累官至监察御史。其后佐徐 泗州军³，遂至濠州刺史⁴。徐 泗州军乱，以兵甲三千人防淮道不绝⁵，有功，加御史中丞，赐紫衣金鱼。入为刑部郎中，以能官拜苏州刺史。既辞行，上书曰：“李锜且反，必且奏族臣。”上固爱其才，书奏，即除吏部郎中⁶，遂为给事中，出为商州刺史、金商防御使；改河南少尹，行大尹事；半岁，拜大尹。元和四年十一月二十二日无疾暴薨，年六十。明年二月甲午从葬怀州。

¹廙三子：曾，左金吾兵曹参军；冀，太学博士；少即兼也。

²建中元年，兼第进士。

³贞元四年十一月，张建封为徐、泗、濠节度使，表佐其府。

⁴本传载兼刺濠州日，诬劾韦赏、陆楚二人以罪，杀之；而子厚杜兼对乃取其在濠州能摈钟离令之谗：今二事志皆不载，岂以其善不足以掩恶，故略之耶？抑志与传异，故叙其族出、历官、卒之年月日，与夫生娶而已也？

⁵晁本如此。诸本“甲三千人”四字皆在下文“金鱼”之下，而“鱼”下复有“兵”字，殊无理。“甲”字亦疑衍，或当在“兵”字上，姑阙以俟知者。〔补注〕沈钦韩曰：通鉴：“兼性狡险，张建封疾亟，阴图代之，自濠州疾驱至府问疾。李蕃曰：‘仆射疾危如此，公宜在州防遏，今弃州来此，欲何为也？宜速去，不然当奏之！’兼错愕出不意，遂径归。”又曰：贞元十六年，建封薨，军士劫建封子前虢州参军愔令知军府事，朝廷不许，加淮南节度使杜佑同平章事，兼徐、泗、濠节度使，使讨之。前锋济淮而败，佑不敢进。泗州刺史张伾出兵，大败而还。朝廷不得已，除愔 徐州团练使，以伾为泗州留后，兼为濠州留后。廿年，命名徐州曰“武宁”，以愔为节度使。

⁶或无“中”字。

夫人常山郡君 张氏，彭州刺史赠礼部侍郎蔇之女¹。生子男三人：柔立为天长主簿，词立为寿州参军，谊立为顺宗挽郎。女一人²。将葬，公之母兄太学博士冀与公之夫人及子男女谋曰：“葬宜有铭，凡与我弟游而有文者谁乎？”遂来请铭，铭曰：

¹“蔇”，音既。

²“顺”上，或无“为”字。

杜氏大家，世有显人；承继绵绵，以及公身。始为进士，乃笃朋友；及作大官¹，克施克守。纂辞奋笔，涣若不思；公牒盈前，笑语指麾。禄以给求，食以会同；不畜不收，库厩虚空²。事在于人³，日远日忘；何以传之，刻此铭章⁴。

¹“及作”，或作“乃作”。

²〔补注〕沈钦韩曰：旧书 本传：“兼性浮险，豪侈矜气。”

³“在于”，一作“不在”。

⁴〔补注〕方苞曰：志无美词，铭亦虚语。





唐银青光禄大夫守左散骑常侍致仕上柱国襄阳郡王平阳路公神道碑铭





“夫”下，一无“守”字。“仕”下，诸本无“上柱国襄阳郡王”七字。“平阳”，或作“阳平”，从石本；考唐世系表当从“平阳”。“碑铭”，或作“碑文”。今按：此篇多从石本，按，石本其首云：“朝议郎守国子博士上骑都尉韩愈撰，银青光禄大夫守吏部尚书上柱国荥阳县开国侯 郑余庆书，将仕郎右拾遗内供奉赐绯鱼袋陈岵篆额。”其后云：“元和七年岁次壬辰十月丙子朔十五日庚寅建。”云此可以补刊本之阙。字有异同，今附于下。〔补注〕姚范曰：碑志之文肇于汉，公较前人格力固殊，而体制相沿；盖金石之文应尔也。当取洪盘洲隶释所载参之。

惟路氏远有代序，自隋尚书兵部侍郎讳衮，四代而至冀公¹。冀公讳嗣恭，以小邑萧关令发闻²，开元受赐更名³，书于太史。治行灵州⁴，终功南邦⁵，享有丕祉，绍开厥家。官至兵部尚书，封冀国公⁶，薨赠尚书右仆射司空⁷。

¹“代”，或并作“世”。石本“衮”或作“充”；阁、杭本世表作“兖”。兖封阌乡公。兖子文升，平、爱、秦三州刺史，封宜城县公。升子元悊，榆次令。元悊子太一，太原令。

²“令”下，或有“问”字。

³“赐”，或作“锡”。嗣恭其初名剑客，以世荫为邺尉，席豫黜陟河朔，表为萧关令，徙神乌、姑臧二县，考绩上上，为天下最。玄宗以为可嗣汉 鲁恭，因赐今名，字懿范。

⁴“治”，或作“始”。永泰元年闰十月，嗣恭由户部侍郎为朔方节度使。

⁵大历七年正月，以嗣恭为江西观察使；八年九月，循州刺史哥舒晃反，杀岭南节度使吕崇贲；十月，以嗣恭为岭南节度往征之；十一月，克广州，斩晃。

⁶以平岭南功转检校兵部尚书。

⁷或无“司空”字。〔补注〕方苞曰：冀公实有勋绩，襄阳又以荫起，故详之。

公讳应，字从众，冀公之嫡子¹。用大臣子谨饬擢至侍御史、著作郎。选刺虔州²，割余雩都，作县安远，以利人属³。凿败滩石，以平赣梗。陶甓而城，罢人屡筑⁴。诏嗣冀封，又加尚书屯田郎中，进服色，遂临于温，筑堤岳城 横阳界中⁵，二邑得上田，除水害⁶。拜尚书兵部郎中兼御史中丞、淮南军司马；改刺庐州，又甓其城，人不岁苫⁷。入为尚书职方郎中，兼御史中丞，佐盐铁使。使江东有功，用半岁历常州迁至宣 歙 池观察使⁸，进封襄阳郡王⁹。至则出仓米，下其估半，以廪饿人¹⁰。蜀 辟诛¹¹，行军千五百人于蜀。李锜将反，以闻，置乡兵万二千人；锜反，命将期以卒救湖 常，坐牢江东心¹²。锜以无助败缚。作响山亭，营军于左右，权丞相善之，镵其说响山石¹³。居宣五年，以疾去位，校其仓得石者五十万余¹⁴，府得钱千者八十万。公之为州，逢水旱，喜贱出与人¹⁵；岁熟，以其得收，常有赢利¹⁶：故在所人不病饥，而官府畜积。

¹嗣恭二子：恕、应。

²“选”，或作“迁”。贞元初，以应为虔州刺史。

³“余”，或作“隶”。“人”，或作“民”。下同。〔补注〕沈钦韩曰：寰宇记：“安远县，隋废；其后雩都县以地僻人稀，每有赋徭，动逾星岁；建中三年，刺史路应请析雩都三乡、信丰一里更置。”

⁴〔补注〕曾国藩曰：土城易崩，故屡筑；甓城一劳永逸也。

⁵〔补注〕沈钦韩曰：“岳”，当作“乐”。乐城、横阳二县，五代时吴越改为乐清、平阳，今仍所改。横阳江在平阳县西南廿五里。

⁶“上田”，或作“上苗”。

⁷“人”，或作“民”。“苫”，或作“苦”。〔补注〕沈钦韩曰：公羊传：“仲几罪何？不蓑城也。”注云：“若今以草衣城也。”此“不岁苫”，即是此意，左传：“被苫盖。”

⁸永贞元年十二月，自常州除观察使。

⁹“王”，或作“公”，非是。

¹⁰〔补注〕曾国藩曰：句酷炼。

¹¹“蜀辟”，或作“刘辟”，或“蜀”下别出“刘”字。

¹²〔补注〕曾国藩曰：坐镇以牢江东之心。

¹³响山，宣州山名。〔补注〕沈钦韩曰：一统志：“响山在宁国城南五里。”

¹⁴或无“者”字。

¹⁵“人”，或作“民”，下同。

¹⁶“赢”，或作“余”。

元和六年，天子悯公疾，不可烦以职，即其处拜左散骑常侍，以其禄居。其岁九月望，薨于东都 正平里第，年六十七¹。明年，葬京兆 万年 少陵原；夫人荥阳 郑氏祔。既，其子临汉县男 贯与其弟赏 贞谋曰：“宜有刻也。”²告于叔父御史大夫鄜坊 丹延观察使恕，因其族弟进士群以来请铭，遂以其事铭曰：

¹“岁”上，或无“其”字。“年”上，或有“享”字。

²“既”下，或有“而”字。

冀公之封，维艰就功；襄阳继大，启庆自躬。于虔洎温，厥绪既作；以及职方，遂都邦伯。朝夕人事¹，下完上实；师于其乡，邻寇逼屈。营军响山，墙屋修施²；褒功刻表³，丞相之辞。受代而家，叙疏及迩；病不能廷，食禄卒齿。凡代大家⁴，维难其保；既显既愿⁵，戒于终咎。伊我襄阳，克慎以有；延畀后承⁶，莫不率守。有墓于原，维树在经⁷；以告无期，博士是铭⁸。

¹“人”，或作“民”。

²“修”，诸本皆然。方弃不录，而直作“循”字。

³“功”，或作“嘉”。

⁴“凡代”，一作“凡世”。

⁵“愿”，或作“硕”。

⁶“承”，或作“丞”。

⁷“在”，或作“有”。

⁸“博士”，或作“传世”。按公是时正为博士；或本非是。





乌氏庙碑铭





乌重胤之父也。许孟容尝为作神道碑。〔补注〕曾国藩曰：最善取势，三世同庙，不叙左领、中郎事迹，专叙尚书：大家之文，所以遒简也。低手三世各铺叙几句，便无此劲洁。

元和五年，天子曰：“卢从史始立议用师于恒¹，乃阴与寇连，夸谩凶骄，出不逊言，其执以来！”其四月，中贵人承璀²即诱而缚之。其下皆甲以出，操兵趋哗，牙门都将乌公 重胤当军门叱曰：“天子有命，从有赏³，敢违者斩！”于是士皆敛兵还营，卒致从史京师。壬辰，诏用乌公为银青光禄大夫、河阳军节度使，兼御史大夫，封张掖郡开国公⁴，居三年，河阳称治，诏赠其父工部尚书，且曰：“其以庙享。”⁵即以其年营庙于京师崇化里。军佐窃议曰：“先公既位常伯⁶，而先夫人无加命，号名差卑，于配不宜。”语闻，诏赠先夫人刘氏 沛国太夫人。八年八月，庙成，三室同宇，祀自左领府君而下，作主于第⁷。乙巳，升于庙⁸。

¹元和五年三月，成德节度使王士真卒，其子承宗自为留后。上欲革河北世袭之弊，从史时为昭义节度使，遭父丧，因左军中尉吐突承璀说上，请发本军讨承宗，由是复起从史，委其成功。十月，诏削夺承宗官爵，以承璀为招讨宣尉使，命恒州四面藩镇各进兵共讨。〔补注〕陈景云曰：“立议”犹建议。

²“璀”，七罪切。

³“从”下，或有“者”字。

⁴重胤自昭义都知兵马使、潞州左司马，拜银青光禄大夫、怀州刺史、河阳三城 怀州节度使，兼御史大夫。

⁵“其以”，或作“以其”。

⁶谓工部尚书。

⁷“三室同宇”，史记：“渭阳五帝庙同宇。”韦昭曰：“谓上同下异也。”“宇”，一作“牢”，非。今按：后汉以来，公私庙制皆为同堂异室。

⁸〔补注〕方苞曰：以上著得立庙之由，次及世系。

乌氏著于春秋，谱于世本¹，列于姓苑，在莒者存²，在齐有余 枝鸣，皆为大夫³。秦有获，为大官⁴。其后世之江南者，家鄱阳；处北者、家张掖⁵，或入夷狄为君长。唐初，察为左武卫大将军，实张掖人。其子曰令望，为左领军卫大将军。孙曰蒙，为中郎将；是生赠尚书，讳承玼，字某⁶。乌氏自莒 齐 秦大夫以来，皆以材力显；及武德已来，始以武功为名将家⁷。

¹世本十五卷，录黄帝以来帝王诸侯洎卿大夫系氏名号。

²左氏昭二十三年：“莒子 庚舆虐而好剑，乌存率国人逐之。”

³“齐”下，或有“者”字。“余”下，或有“有”字。左氏襄二十四年：齐人城郏之岁，其夏齐 乌余以廪丘奔晋。昭二十一年冬十月：齐 乌枝鸣戍宋。一本云：“在齐有余 枝鸣者，为大夫。”

⁴史记：秦武王时，力士任鄙、乌获皆为大官。

⁵乌氏，后魏 乌洛侯之裔，国邑在汉东二千余里。贞观初，贡献内属，代为功臣，因官徙地，今为张掖人。

⁶“赠”下，或有“工部”字。“玼”，或作“洽”。新史承玼有传，字德润。重胤传亦云：承玼子也。温公考异尝加辨正。宋、樊本皆作“承玼”，盖许孟容尝为承玼碑，石本犹传于世，新传盖本此也。〔补注〕沈钦韩曰：通鉴考异再引此碑，“玼”，俱作“洽”。

⁷〔补注〕曾国藩曰：以上叙乌氏先世及近四代。

开元中，尚书管平卢先锋军，属破奚 契丹¹；从战捺禄，走可突干²。渤海扰海上³，至马都山，吏民逃徙失业⁴，尚书领所部兵塞其道，原累石⁵，绵四百里，深高皆三丈，寇不得进，民还其居，岁罢运钱三千万余⁶。黑水、室韦以骑五千来属麾下⁷，边威益张。其后与耿仁智谋说史思明降⁸。思明复叛，尚书与兄承恩谋杀之。事发，族夷，尚书独走免⁹。李光弼以闻，诏拜“冠军将军”，守右威卫将军，检校殿中监，封昌化郡王、石岭军使¹⁰。积粟厉兵，出入耕战¹¹。以疾去职。贞元十一年二月丁巳薨于华阴 告平里，年若干¹²，即葬于其地¹³。二子：大夫为长¹⁴，季曰重元，为某官。铭曰：

¹“属”，或作“屡”。今按：“属”亦连属之意。北狄有五：一契丹、二奚、三室韦、四黑水、五渤海。

²诸本多作“突于”，或作“汗干”，今从许碑定从“干”，云“可突干”，契丹之勇将也。新传：奚 契丹入寇，承玼破于捺禄山；又战白城，承玼按队出其右，斩首万计，可突干奔北。“捺”，奴葛切。

³或无“扰海”字。

⁴樊汝霖云：或谓破走可突干 渤海上，追之至马都山，吏民逃徙失业；盖因可突干入寇而然，止是一事。今按：许孟容作乌承洽神道碑云：“渤海王 武艺出海滨，至马都山，屠陷城邑。公以本营士马防遏要害。”则是捺禄走可突干，而马都山拒武艺：二事不同。或者之论过矣。新史据孟容神道碑及公庙碑而作，司马温公考异以新史为误，恐考异未见孟容碑刻耳。〔补注〕沈钦韩曰：渤海靺鞨王 武艺寇登州，杀刺史韦俊。廿一年，遣大门艺诣幽州，发兵以讨武艺。按：薛楚玉破契丹露布云：“墨山之讨，可突干挟马浮河，仅获残喘，谓其困而知悟，面缚请降；而西连匈奴，东构渤海，收合余烬，窥我降奚，我是以有卢龙之师。”按此则突干诱扇渤海，同为反叛：盖渤海王武艺以其弟门艺归唐，屡请诛之，玄宗不从，怨唐，故可突干得要结之也。

⁵“累”，或作“垒”。

⁶〔补注〕陈景云曰：唐以平卢帅兼领海运事，承玼既却渤海之兵，于是东陲息警，运道无虑，故岁罢运钱以千万计也。

⁷“黑水、室韦”，二国名。黑水即靺鞨。

⁸至德二载，安庆绪兵败走保邺郡。史思明判官耿仁智说思明归唐，思明然之，以所部十三郡及兵八万来降。十二月，以思明为归义王、范阳节度使。

⁹许碑：承恩，承玼之从父兄也。

¹⁰“石岭”，或作“左领”，杭、蜀、粹与许碑、新传皆作“石岭”。

¹¹〔补注〕陈景云曰：石岭军在河东 炘州 秀容县也。屯兵边地，故有出入耕战事。

¹²许碑：“年九十六。”

¹³〔补注〕曾国藩曰：以上专叙赠尚书乌承玼。

¹⁴“大夫”，重胤。

乌氏在唐，有家于初；左武左领¹，二祖绍居。中郎少卑，属于尚书；不偿其劳，乃相大夫；授我戎节，制有壃墟²。数备礼登³，以有宗庙；作庙天都，以致其孝；右祖左孙⁴，爰飨其报。云谁无子，其有无孙⁵；克对无羞⁶，乃惟有人。念昔平卢，为艰为瘁；大夫承之，危不弃义。四方其平，士有迨息；来觐来斋，以馈黍稷。

¹“左领”，或作“右领”。

²“制有”，或作“有其”。“壃”，或作“疆”。

³方无“数”字，“登”下有“坛”字。今按：“数备礼登”“数”字，乃“名位不同，礼亦异数”之数，言制数既备，礼亦增崇也。袁氏庙碑所谓“数以立庙”，亦是此意。若如方本，即上句已言授节，不应至此始言登坛。况登坛又与立庙不相关乎？

⁴蜀本文苑作“左祖右孙”。今按：庙制以西为上，方本为是。

⁵“其有”，或作“孰其”。〔补注〕按：“其”读为岂。

⁶“克”，或作“光”。





唐故河东节度观察使荥阳郑公神道碑文





〔补注〕归有光曰：叙次点缀，如岭云川月。

河东节度使赠尚书右仆射郑公葬在荥阳 索上¹，元和八年六月庚子，太史尚书比部郎中护军韩愈刻其墓碑曰：

¹今郑州 荥阳有索水，即汉高帝与项羽战于京 索者也。

司马氏迁江南，有郑豁者，仕慕容垂国，为其太子少保¹。其孙简，当拓拔魏为荥阳太守²。后简者号其族为“南祖”。南祖之郑，入唐有为利之景谷令者曰嘉范³，于公为曾祖；是生抚俗，为泗之徐城令；徐城生公之父曰洪，卒官凉之户曹参军⁴。

¹豁字君明，魏将作大匠浑五世孙；仕垂，为太子少傅。

²豁子温，燕太子詹事。生三子：晔号“北祖”，恬号“中祖”，简号“南祖”。

³简生子昞，昞四世孙嘉范。

⁴“凉之”，或作“凉州”。

公讳儋，少依母家陇西 李氏，举止异凡儿，其舅吏部侍郎季卿谓其必能再立郑氏¹。稍长，能自课学²，明左氏春秋，以进士选为太原参军事³。对直言策，拜京兆 高陵尉。考府之进士，能第上下以实不奸。樊仆射 泽以襄阳兵战淮西，公以参谋留府，能任后事⁴。户曹殡于凉，凉地入西戎，自景谷、徐城三世皆未还荥阳葬。公解官，举五丧为三墓，葬索东。徐城墓无表，公能幼长哀感⁵，心求不置，以得旧人指告其处。其后为大理丞太常博士，迁起居郎、尚书司封吏部二郎中，能官举其名。德宗晚节储将于其军，以公为河东军司马，能以无心处嫌间，卒用有就⁶。贞元十六年，将说死，即诏授司马节，节度河东军⁷，除其官为工部尚书、太原尹，兼御史大夫、北都留守⁸。

¹“季”，或作“李”。“谓”下，或有“曰”字；或“谓”作“曰”，“其必”作“必其”。〔补注〕方苞曰：通篇以“能”字为章法。

²“课”，或作“谋”。今按：蜀志出师表“自谋”字，文选亦作“自课”，恐公用此语。

³大历四年第。

⁴兴元元年正月，以樊泽为山南东道节度使，泽奏儋为参谋。

⁵“公能”下，或有“使”字。或无“哀”字，云：“自少而长，求之不置也。”今按：“心”字当属下句。

⁶“间”，或作“问”，非是。或无“卒”字。“有就”，或作“其说”，非是。

⁷考严绶传：“将说”，李说也。或无“即诏”字。“马”下，或无复出“节”字。

⁸贞元十六年十月，河东节度使李说卒，儋自本军行军司马除检校工部尚书，充太原尹、北都留守、河东节度使。

公之为司马，用宽廉平正得吏士心；及昇大帅¹，持是道不变。部将有因贵人求要职者，公不用；用老而有功无势而远者。削四邻之交贿，省姱嬉之大燕²，校讲民事³，施罢不俟日⁴：用能以十月成政，氓征就宽⁵，军给以饶。十七年，疾废朝夕，八月庚戌薨，享年六十一。天子为之不能临朝者三日⁶，赠尚书右仆射。即以其年十月辛卯葬索上。疾比薨，医问交道；比葬，吊赠赐使者相及。凡河东军之士，与太原之氓吏⁷，及旁九郡百邑之鳏寡⁸，外夷狄之统于府者，闻公之薨，皆哭曰：“吾其如何！”

¹“昇”，或作“升”。“帅”，或作“师”。

²“姱”，或作“夸”。

³“校讲”，或作“讲校”。

⁴〔补注〕曾国藩曰：“施罢”，或行或罢也。

⁵“氓”，或作“赋”，或作“民”。

⁶或无“能”字。

⁷“军”下，或无“之”字，或作“之军”。“氓”，或作“民”。

⁸河东节度府管汾、辽、沁、岚、石、忻、代、宪：凡九州。

公与宾客朋游饮酒，必极醉¹，投壶博弈，穷日夜，若乐而不厌者²。平居帘阁，据几终日，不知有人，别自号“白云翁。”³名人魁士鲜不与善，好乐后进，及门接引，皆有恩意⁴。

¹“与”，或作“为”。

²“若”，或从阁、蜀本作“苦”。

³令狐楚尝为太原从事，唐志有表奏十卷，自号“白云孺子”盖以媚儋也。

⁴“与善”属上句，“好乐”属下句。蜀本以“善”为“其”，而连“好乐”为句；又云“名人魁士”，吕氏春秋语。

始娶范阳 卢氏女，生仁本、仁约、仁载，皆有文行。二季举进士，皆早死；仁本为后子独存，不乐举选，年三十余始佐河阳军。后娶赵郡 李氏，生三女。二夫人凡三男五女。长女嫁辽东 李繁，繁亦名臣子¹，有才学。遗命二夫人各别为墓，不合葬。系曰：

¹〔补注〕沈钦韩曰：繁，李泌子也。

士常患势卑¹，不能推功德及人；常患贫²，无以奉所欲得。若郑公勤一生以得其位，而曾不得须臾有焉³。虽然，观其所既立，其可知已。呜呼哀哉！

¹“常”，或作“尝”，下同。

²“患”下，或有“势”字。

³〔补注〕何焯曰：为帅仅一年也。





魏博节度观察使沂国公先庙碑铭





或有“田氏”字，欧阳公曰：“自天圣以来，学者多读韩文，而患集本舛讹，惟予家本更校，时人共传，号为善本。及后集录古文，得韩文之刻石，如罗池、黄陵庙碑之类，以校予家集本，舛谬犹多：若田弘正碑尤甚，盖由诸本不同，往往妄加改易。今以碑校印本，初未必误，多为校雠者妄改易之；乃知文字之传，久而转失其真者多矣；则校雠之际，决于取舍，不可不谨也。”今各参注于下。石刻后题云：“朝议大夫安定胡证书并篆额。”京兆府廨有此碑。〔补注〕方苞曰：序简以则，铭清而蔚，兼尚书、雅、颂之义，而无摹拟之迹。曾国藩曰：序文疏简，著意在铭诗，而终不称其先世功德一字，可谓有体。

元和八年十一月壬子，上命丞相元衡¹、丞相吉甫²、丞相绛³，召太史尚书比部郎中韩愈至政事堂，传诏曰：“田弘正始有庙京师，朕惟弘正先祖父，厥心靡不向帝室，讫不得施，乃以教付厥子；维弘正衔训事嗣，朝夕不怠⁴，以能迎天之休，显有丕功：维父子继忠孝⁵，予维宠嘉之。是以命汝愈铭。钦哉！”⁶惟时臣愈承命悸恐。明日，诣东上阁门拜疏辞谢，不报。退，伏念昔者鲁僖公能遵其祖伯禽之烈，周天子实命其史臣克作为之诗⁷，使声于其庙，以假鲁灵⁸。今天子嘉田侯服父训不违，用康靖我国家⁹，盖宠铭之，所以休宁田氏之祖考；而臣适执笔隶太史¹⁰，奉明命，其可以辞？

¹武元衡。

²李吉甫。

³李绛。

⁴“事嗣”，或作“嗣事”；“嗣”下，或有“于”字。此篇今亦从方氏所据石本。

⁵弘正父廷玠，大历中为沧州刺史。恒州 李宝臣、幽州 朱滔联兵攻击，欲兼其土字，廷玠固守，卒能保全。朝廷嘉之，迁洛州，改湘州。建中初，田悦领魏博节度使，志图凶逆，召廷玠为副，盖悦父承嗣与廷玠为从昆弟也。及悦奸谋败露，廷玠曰：“尔借伯父遗业，可守朝廷法度，坐享富贵；何苦与恒、郓同为叛臣？若狂志不悛，可先杀我。”乃谢病不出。三年，愤郁而卒。

⁶〔补注〕曾国藩曰：起最得势，朴茂典重，近追汉京、远法尚书。

⁷“”，音佖。

⁸“假”，音格。

⁹“服”上，或有“能”字。“靖”，或作“静”。

¹⁰或无“隶”字。

谨案：魏博节度使、银青光禄大夫、检校工部尚书，兼魏州大都督府长史、御史大夫、沂国公 田弘正¹，北平 卢龙人。故为魏博诸将²，忠孝畏慎。田季安卒³，其子幼弱，用故事代父，人吏不附，迎弘正于其家，使领军事⁴。弘正籍其军之众与六州之人，还之朝廷，悉除河北故事，比诸州，故得用为帅。已而复赠其父故沧州刺史兵部尚书，母夫人郑氏 梁国太夫人，得立庙祭三代：曾祖都水使者府君祭初室，祖安东司马赠襄州刺史府君祭二室，兵部府君祭东室。其铭曰：

¹“州”，或作“博”。或无“兼”字。元和七年十月以弘正为银青光禄大夫、检校工部尚书、魏州大督府长史，兼御史大夫、上柱国、沂国公，充魏博等州节度观察、处置、支度、营田等使。

²弘正始名兴，季安时为衙内兵马使。

³季安高祖璟，平州人，官都水使者。璟二子：守义、延恽。延恽 安东都护府司马。守义二子：承嗣、廷琳。承嗣子绪，绪子季安，季安子怀谏。廷琳子悦。延恽子廷玠。元和七年八月，季安卒。

⁴季安卒，怀谏自知军务，时年十一；以弘正为都知兵马使。怀谏幼弱，军政皆决于家僮蒋士则，数以爱憎移易诸将；诸将愤怒，咸曰“兵马使吾帅也”；即诣其家迎之，弘正拒之不可。

唐继古帝，海外受制¹。狎于太宁²，燕盗以惊。群党相维，河北失平。号登元和，大圣载营。风挥日舒，咸顺指令。嶪嶪魏土，婴儿戏兵³；吏戎愁毒，莫保腰颈⁴。人曰田侯，其德可倚，叫噪奔趋，乘门请起。田侯摄事，奉我天明⁵；束缚弓戈，考校度程；提壃籍户⁶，来复邦经。帝钦良臣，曰维锡予；嗟我六州，始复故初；告庆于宗，以降命书⁷。旌节有韬，豹尾神旗；櫜兜戟纛⁸，以长魏师。田侯稽首，臣愚不肖；迨兹有成，祖考之教。帝曰俞哉，维汝忠孝。予思乃父，追秩夏卿；媲德娠贤，梁国是荣⁹。田侯作庙，相方视阯；见于蓍龟，祖考咸喜。暨暨田侯¹⁰，两有文武；讫其外庸，可作承辅¹¹。咨汝田侯，勿亟勿迟¹²；觐飨式时，尔祖尔思¹³。

¹此据石本。“外”，或作“内”，“受”，或作“臣”。

²“狎”，或作“洽”。

³“婴儿”，谓怀谏。

⁴“颈”，或作“领”。

⁵“天”，或作“王”。左传：“范氏 中行氏反易天明。”注：“言不事君也。”又云：“二三子顺天明。”公语出此。

⁶“提”，或作“堤”。

⁷“于宗”，或作“宗庙”。“以降”，或作“降以”。

⁸“櫜”，或作“橐”；蜀本作“櫜”；石本同，但省“人”耳。今按：“櫜”，谓弓服；“橐”乃囊之无底者，非兵仗也，当从石本。

⁹“媲”，配也。言梁国配兵部之德。“娠”，孕也。左氏：“后缗方娠。”“娠贤”，谓生田弘正也。“媲”，匹诣切。“娠”，之刃切，又音身。

¹⁰“暨暨”，果毅也。礼：“戎容暨暨。”“暨”，音忌。

¹¹“承”，或作“丞”。〔补注〕陈景云曰：“承辅”，谓承辅天子。见汉书。

¹²〔补注〕陈景云曰：春秋桓公八年：“春正月己卯，烝。”公羊传“讥亟也”。注：“亟，数也，音去冀反。”

¹³“飨”，或作“向”。“尔祖尔思”，或作“祖考之思”，或作“尔祖之思”。





刘统军碑





公尝志统军刘昌裔墓矣，今又铭其碑，此篇并从方所据石本为正；可疑者别见。诸本作“唐故右龙武统军刘公墓碑”。

唐故陈许军节度使¹，金紫光禄大夫、检校尚书左仆射，兼御史大夫、右龙武统军、彭城郡 开国公，食邑二千户，赠潞州大都督刘公讳昌裔，字光后，薨既葬²，将反机于京，舍于墓次³。故吏文武士门人送客讫事，会哭将退，咸顾恋牵连，一口言曰：“自我公薨至葬，凡所以较德焯勤者⁴莫不粗完。隐卒崇终，有都督之诏⁵；日事时功，以著不可诬⁶，有太史之状、太常之状⁷，有谥⁸，有诔，有幽堂之铭；又如即外碑刻文以显诗之⁹，其于传无已，岂不益可保？”于是相许诺，以告其孤纵¹⁰。纵哭¹¹，舍杖拜曰：“纵不敢违。”则相与刻铭。文曰：

¹“许”下，或无“军”字，方从石本。

²元和八年十一月，昌裔卒，九年九月，葬河南。

³“机”，或作“柩”，或作“几”，或作“主”；“京”下，有“师”字。〔补注〕沈钦韩曰：盖庙在京，行反哭之礼，布机虞祭。

⁴“焯”，之药切，明也。一作“悼”，一作“卓”。

⁵昌裔卒，有诏赠潞州大都督。

⁶“可”下，或有“以”字。

⁷“太常”上，或有“有”字。

⁸昌裔谥威公。

⁹〔补注〕方苞曰：既志其墓，故特载请刻外碑。沈钦韩曰：内则注：“诗，承也。”封禅文：“诗，大泽之溥。”与此诗义同。

¹⁰昌裔四子，纵其长也。

¹¹或无“哭”字。

刘处彭城，本自楚元¹。阳曲之别，繇公祖迁²。公曾祖考，为朔州守。祖令太原，仍世北边。乐其高寒，弃楚不还。逮于公身，三世晋人³。

¹汉高帝季弟楚元王 交之后。

²昌裔曾祖承庆，为朔州刺史；祖巨敖，为太原 晋阳令，乐其土俗，遂占籍为太原之阳曲，曰：“自我为此邑人，可也；何必彭城。”

³赵德夫云：石本“三世”作“再世”，上文“祖令太原”作“考令太原”；然其篇首既言“阳曲之别，由公祖迁”，则为晋人非“再世”矣。碑当时所立，不应差其世次，莫可晓也。今按：刘志在后卷，所述世次尤详，与“再世”之云皆不合，亦石本不足信之一验也。

公生而异，魋颜钜鼻；幼如舒退，少长好事。西戎乘势，盗有河外；公虽家居，为国喑噫¹；来告边帅²，可破之计。杨琳为横，巴蜀靡雕³；公由游寄⁴，单船谕招⁵；折其尾毒⁶，不得动摇。琳后来降，公不有功。终琳之已，还卧民里⁷。盖古有云，“人职其忧”；无事于职，而与国谋⁸。

¹“喑噫”，上于金切，下乌界切。

²“帅”，或作“师”。

³大历三年，泸州刺史杨子琳反。昌裔说子琳事，通鉴亦可考。新书作杨惠琳，误矣。

⁴〔补注〕曾国藩曰：因游浮寄于蜀也。

⁵尔雅“士特舟”，注：“单船。”

⁶“其尾毒”，或作“旗纛尾”。

⁷昌裔说边将不售，去入三蜀。杨琳之乱，蜀人苦之，昌裔单船往说琳。大历四年二月，琳遣使诣阙谢罪，以琳为峡州团练使，以昌裔为从事，后琳客死源 朔间。

⁸〔补注〕曾国藩曰：四言诗中有此收束，瘦劲之笔。

德宗之始，为曲环起；奋笔为檄，强寇气死¹；决败筭成，效于屈指。环有许师²，公遂佐之。苏民轧敌³，多出公画。累拜郎中，进兼中丞；虽在陪贰，天子所凭。蔡卒幸丧⁴，围我许郛；新师不牢⁵，劻勷将逋⁶。公为陈方⁷，应变为械；与之上下；寇无所赖⁸，遂至遁败⁹。以功迁陈，实许之半¹⁰。声驾元侯，以势自惮¹¹。复入居许，为军司马¹²。脱权下威¹³，士心益归。卒嗣环职¹⁴，弃恶从德。乃与蔡通，涂其榛棘。稚耋嬉遨¹⁵，连手歌讴；上无可怨，外无与雠。

¹建中初，曲环为邠、陇两军都知兵马使。其收濮州也，辟昌裔为判官。为环檄李纳，剀晓大义，环上其稿，德宗异之。

²贞元二年七月，环自邠、陇行营节度拜陈许节度使，昌裔从府还。

³“轧”，或作“战”，或作“朝”。

⁴〔补注〕曾国藩曰：谓蔡卒幸许有新丧也。

⁵〔补注〕沈钦韩曰：“师”，当作“帅”。

⁶“劻勷”，急走貌；又，遽也。“劻”，曲羊切；“勷”，如羊切。〔补注〕沈钦韩曰：曾国藩曰：“劻勷将逋”，幕府诸人也。

⁷“方”，或作“力”。

⁸方云：或云“此当脱一句”，非也。今按：此篇文体整齐，无奇句为韵者，或说是也；不然则衍“与之上下”一句，未知果孰是也。石本之不足信，此又显然，前亦屡辨之矣。

⁹贞元十五年八月，环卒，淮西 吴少诚遣兵掠临、颍，陈州刺史上官涚知陈许留后，遣大将王令忠将兵救之，皆为少诚所虏。丙午，以涚为陈许节度使。少诚遂围许州，涚欲弃城走。昌裔时为营田副使，止之，曰：“城中兵足以办贼，但闭城勿战，贼气自衰，吾以全制其敝，蔑不克矣。”昌裔募勇士千人，凿城出击，大破之，城由是全。

¹⁰许州围解，昌裔以功拜陈州刺史。

¹¹贞元十六年七月，少诚进击，蔡州行营招讨使韩全义败于溵水，与诸道兵皆走保陈州，求舍。昌裔登城谓曰：“天子命公讨蔡州，何为来陈；且贼不敢至我城下，君其舍外，无恐！”明日，从十余骑，持牛酒，抵全义营劳军。全义不自意，迎拜叹服。〔补注〕何焯曰：“元侯”谓上官涚，非韩全义。曾国藩曰：“驾”，谓驾其上也。陈景云曰：刘除陈州，由佐新帅上官涚却蔡兵之功，其威名在节度使之上，而能尽礼以事大府，故曰“以势自惮”也。

¹²贞元十八年，以昌裔为陈许行军司马。

¹³〔补注〕曾国藩曰：“脱权”，不揽权也。“下”，弛也。

¹⁴贞元十九年六月，涚卒，以昌裔检校工部尚书，兼许州刺史，充陈许节度使。

¹⁵“遨”，或作“游”。

既长事官，峻之大夫¹；其偿未塞，仆射以都²。及癸巳岁，秋涌水出；流过其部，破民庐室³。公即疏言，此皆臣防断不补，渍民于泉⁴。臣耄且疾，宜即大罚。上曰害⁵，大臣其来；允余之思，其可止哉？驿隶走呼，有中使来；公迎于驿，遂行不回。六月隆热，上下歊赩⁶。公鞭公驱，去马以舆。公病日恶，不能造阙；仆卧在宅⁷，闵有加锡。命为统军，龙武之右；兼官左相，百僚长首⁸。

¹“峻”，诸本作“浚”。今按此一字亦可疑，未详其说。

²封彭城郡公，再加检校尚书右仆射。“偿”，或作“赏”。“以”，或作“已”。今按：上句有“未”字，此当作“已”；然此集二字通用者亦多，姑从旧。〔补注〕姚范曰“既长事官”，时拜检校工部尚书也；“峻之大夫”，谓拜金紫光禄大夫也；“仆射以都”，谓拜仆射而都于许也。陈景云曰：“峻”，陟也。张说平贞脊碑铭曰：“严严宪府，公三峻之。”与此同。吴汝纶曰：朱子说尚书“俊在厥服”，引古器识欵多云“俊在位”，此亦同恉，义当训“进”也。

³元和八年五月，许州大水，坏庐舍，漂溺居人。六月，征昌裔还京师。〔补注〕陈景云曰：“秋”字误。

⁴“渍”，或作“偾”。

⁵“”，或作“菑”。今按：“害灭除”，字本秦刻。

⁶“歊”，或作“歆”。“赩”，大赤也。字见楚辞 大招。“赩”，许极切。

⁷始宪宗恶昌裔自立，欲召之；宰相李吉甫曰：“陛下乘人愁苦，可召也。”六月以东都留守韩皋代之，诏昌裔还京师；至长乐驿，知帝意，因请归私第，许之，称风眩。

⁸昌裔至，天子以为恭，即其家拜检校尚书左仆射，兼右龙武统军，知军事。

冬十一月，日将南至；公遂薨殂，年六十二。奏闻怛悼，俾官临吊。悲不听朝。赠督潞州。存殁之赉，于数为优。明年九月，东葬金谷；公往有命，匪后人卜。





衢州徐偃王庙碑





徐偃王事见史记、后汉书、博物志、元和姓纂；然后汉书云：“楚文王灭之。”楚辞亦云：“荆文寤而徐亡。”按：周穆王时无楚文王；春秋时无徐偃王：辨见于楚辞补注中。石刻云：“朝议郎守尚书考功郎中知制诰昌黎韩愈撰，福州刺史元锡书，元和十年十二月九日立。”〔补注〕何焯曰：偃王本不合祀典，特其子孙为之立庙，故借秦之偾国沉宗以相形，而略举小说稗史所载偃王事，以见本宜有后，而非淫祠可比。其回护处，甚得体。曾国藩曰：徐州有偃王庙，其事本支离漫诞，文以恢诡出之，其神在若有若无之间。〔补注〕张裕钊曰：此种文无可著思，借秦抒论，便生精采，此作家工于创意处。

徐与秦俱出柏翳为嬴姓¹，国于夏、殷、周世，咸有大功²。秦处西偏，专用武胜³；遭世衰，无明天子，遂虎吞诸国为雄⁴；诸国既皆入秦为臣属，秦无所取利，上下相贼害，卒偾其国而沈其宗⁵。徐处得地中，文德为治⁶，及偃王 诞当国，益除去刑争末事，凡所以君国子民待四方，一出于仁义。当此之时，周天子 穆王无道，意不在天下⁷，好道士说，得八龙，骑之西游⁸，同王母宴于瑶池之上，歌讴忘归⁹。四方诸侯之争辩者无所质正，咸宾祭于徐¹⁰：贽玉帛死生之物于徐之庭者，三十六国；得朱弓赤矢之瑞¹¹。穆王闻之恐，遂称受命，命造父御¹²，长驱而归¹³，与楚连谋伐徐¹⁴。徐不忍斗其民，北走彭城 武原山下，百姓随而从之万有余家。偃王死，民号其山为徐山¹⁵，凿石为室，以祠偃王。偃王虽走死失国¹⁶，民戴其嗣为君如初。驹王¹⁷章禹¹⁸，祖孙相望；自秦至今¹⁹，名公巨人继迹史书²⁰。徐氏十望，其九皆本于偃王²¹；而秦后迄兹无闻家。天于柏翳之绪，非偏有厚薄，施仁与暴之报，自然异也²²。

¹史记 秦本纪：大业之子曰大费，是为柏翳。舜赐姓嬴氏。柏翳二子：太廉之后为秦，若木之后为徐。是为“俱出柏翳”也。“嬴”，余轻切。

²秦本纪又曰：太廉玄孙孟戏、中衍，殷帝 大戊以为御而妻之。自大戊以下，中衍之世遂世有功以佐殷国，故嬴姓多显，遂为诸侯。若木玄孙费昌，当夏桀之时，去夏归商，为殷御，以败桀于鸣条，是有大功也。“殷”，或作“商”，今从石本。此篇内同，疑者别见。

³中衍曾孙曰戎胥轩，轩生仲潏，潏生飞廉，廉生恶来，来生女防，防生旁皋，皋生大几，几生大骆，骆生非子。周孝王以为附庸，邑之于秦，是为处西偏也。

⁴“国”，或作“侯”。

⁵“偾”，犹亡也。尔雅云：“偾僵也。”庄子：“一偾一起。”“沈其宗”，谓灭其族。“偾”，方运切，又甫运切。

⁶“文”，或作“又”。今以上文秦“用武胜”者推之，此宜作“文”。

⁷穆王名满，左传昭十二年云：“穆王欲肆其心，周行天下，将皆必有车辙马迹焉。”

⁸列子曰：周穆王驾八骏之乘，西征昆仑。八骏：骅骝、绿耳、赤冀、白羲、渠黄、逾轮、盗骊、山子。

⁹穆天子传云：穆王见西王母，觞于瑶池之上，母为天子谣曰：“白云在天，山陵自出。道里悠远，山川间之。将子无死，尚能一来。”天子答曰：“予归东土，和理诸夏。万民均平，吾顾见汝。比及三年，将复而野。”石本无“宴”字。今按：无“宴”字不成文，以它本补。

¹⁰“祭”，方从杭作“寮”，云：“今庙中有传刻庆历中石本亦作‘寮’。”今按：“宾寮”无理明甚；况庆历石本非当时物，尤不足据。而左传有“宾祭”字，当从诸本作“祭”为是。

¹¹博物志云：偃王欲舟行上国，乃通沟陈 蔡之间，得朱弓赤矢，以为得天瑞，遂因名为弓，自称“偃王”。江 淮诸侯服从者三十六国。“朱弓”，一作“象犀”。

¹²造父，穆王御，飞廉玄孙也。“造”，七到切；“父”，音甫。

¹³史记 秦本纪：造父以善御幸于周穆王，得骥温骊骅骝耳之驷，西巡狩，乐而忘归。徐偃王作乱，造父为穆王御，长驱归周救乱。

¹⁴以史记 世系表考之，穆王所与连谋伐徐者，殆楚 熊胜也。

¹⁵〔补注〕沈钦韩曰：一统志：徐山在徐州府城南六十里。

¹⁶“失”下，或有“其”字。

¹⁷礼记曰：邾娄考公之丧、徐君使容居来吊含，曰：先君驹王西讨。驹王，徐之先也。

¹⁸左氏昭三十年，吴灭徐，徐子 章禹断其发以奔楚。章禹，宗十一世孙。

¹⁹“秦”，或作“奉”。

²⁰“史”，或作“文”。

²¹〔补注〕沈钦韩曰：广韵：“徐氏出东海、高平、东筦、瑯琊、渤阳五望。”

²²〔补注〕曾国藩曰：以上以秦配徐，彰偃王之有后。

衢州，故会稽太末也¹。民多姓徐氏，支县龙丘有偃王遗庙，或曰：偃王之逃战，不之彭城，之越城之隅；弃玉几研于会稽之水²。或曰：徐子章禹既执于吴，徐之公族子弟散之徐扬二州间³，即其居立先王庙云⁴。

¹太末，春秋时姑蔑也。至汉改焉。唐号曰龙丘。越绝书：“姑末今太末。”后汉：“吴有龙丘苌者，隐居太末。”“太”，音闼。〔补注〕沈钦韩曰：寰宇记云：“汉献帝时，分太末立新安县。太康元年，改为信安。武德四年，于信安县置衢州。”

²选：“绿苔髿乎研上。”南越志：“生研石上”，注：“研与砚同。”

³“公”，或作“宗”。

⁴〔补注〕曾国藩曰：以上叙徐州所以有偃王庙。

开元初，徐姓二人¹相属为刺史，帅其部之同姓，改作庙屋，载事于碑。后九十年当元和九年，而徐氏放复为刺史。放字达夫；前碑所谓今户部侍郎，其大父也。春行视农至于龙丘，有事于庙，思惟本原，曰：“故制觕朴下窄²，不足以揭虔妥灵³。而又梁桷赤白，陊剥不治⁴，图像之威，昧就灭⁵；藩拔级夷⁶，庭木秃⁷。祈甿日慢，祥庆弗下⁸；州之群支⁹，不获荫庥。余惟遗绍，而尸其上，不即不图，以有资聚，罚其可辞！”乃命因故为新，众工齐事，惟月若日，工告讫功，大祠于庙，宗卿咸序应¹⁰。是岁，州无怪风剧雨，民不夭厉，谷果完实，民皆曰：“耿耿祉哉¹¹，其不可诬！”¹²乃相与请辞京师，归而镵之于石，辞曰：

¹徐坚字元固，徐峤字巨山。

²“觕”，仓胡切；或作“桷”。

³“揭”，音羯，又丘杰切。〔补注〕沈钦韩曰：“揭”，表；“虔”，敬也。

⁴选：“期不阤陊。”“陊”，坏落也。“陊”，池耳切，又徒可切。

⁵“”，音饩。玉篇云：“深黑也。”

⁶〔补注〕曾国藩曰：藩篱撤，阶级平也。

⁷或作“缺”。今按：“缺”，正字；“”，俗体：然唐人多用之，姑从其旧。

⁸“日”，方云：洪以石本定作“由”。今按：“由”义未详，姑从诸本作“日”。

⁹“群支”，或作“支郡”，或作“群吏”，皆非是。

¹⁰“卿”，或作“御”。〔补注〕“卿”，或作“乡”。姚范曰：作“御”近是，如“御事”之“御”。“宗”，其徐姓也；“御”，言州吏之有事于其庙者。

¹¹“耿耿祉哉”，或作“祉哉祉哉”。方从阁本无“祉”字，而不言石本之有无。又云：“耿”，当读从炯，今从诸本。

¹²〔补注〕曾国藩曰：以上叙达夫修庙。

秦杰以颠，徐由逊绵¹。秦鬼久饥，徐有庙存。婉婉偃王²，惟道之耽；以国易仁，为笑于顽。自初擅命，其实几姓。历短詈长³，有不偿亡；课其利害，孰与王当⁴。姑蔑之墟，太末之里⁵；谁思王恩，立庙以祀。王之闻孙，世世多有；唯临兹邦，庙上实守。坚峤之后，达夫廓之；王殁万年，如始祔时。王孙多孝，世奉王庙；达夫之来，先慎诏教。尽惠庙民，不主于神。维是达夫，知孝之元。太末之里，姑蔑之城；庙事时修，仁孝振声；宜宠其人，以及后生。嗟嗟维王，虽古谁亢⁶；王死于仁，彼以暴丧⁷。文追作诔，刻示茫茫⁸。

¹“逊”，或作“邈”。

²“婉”，音苑。

³“詈”，或作“言”。

⁴“与”，方从洪氏石本作“尝”，今从诸本。

⁵今衢州有姑蔑城，左传哀公十三年，越伐吴，王孙弥庸自泓上观之，见姑蔑之旗，曰：“吾父之旗也。”杜预注：“姑蔑，越地。”〔补注〕沈钦韩曰：一统志：姑蔑城在龙游县 谷溪之南。

⁶“古”，或作“死”。“亢”，协韵，若郎切。

⁷“暴”，方作“常”，而不言石本。今从诸本。

⁸“示”，或作“石”，方云：“石本如此，而不敢从。”今亦不敢从也。





袁氏先庙碑





袁滋履历并详本传，碑特其概耳。唐书 新传以滋为袁范之后，则又误矣。〔补注〕刘大櫆曰：昌黎习为瑰怪雄奇之语以追盘诰，鹿门讥之非也。又曰：诗亦极追雅颂。

袁公滋既成庙¹，明岁二月，自荆南以旂节朝京师²，留六日，得壬子春分，率宗亲子属用少牢于三室。既事退言曰：“呜呼远哉！维世传德，袭训集余，乃今有济。今祭既不荐金石音声，使工歌诗载烈象容，其奚以饬稚昧于长久？唯敬系羊豕幸有石³，如具著先人名迹⁴，因为诗系之语下，于义其可。虽然，余不敢；必属笃古而达于词者。”遂以命愈，愈谢非其人，不获命；则谨条袁氏本所以出，与其世系里居；起周历汉 魏 晋 拓拔魏 周 隋入国家以来⁵，高曾祖考所以劬躬焘后，委祉于公；公之所以逢将承应者：有概有详，而缀以诗⁶。

¹〔补注〕何焯曰：截去无限陈冗。

²“岁”，或作“年”。方云：“考之史，袁滋以元和十一年朝京师。‘旂’，或作‘旌’。”

³即所谓“丽牲之碑”；祭义云：“祭之日，君牵牲入庙门，丽于碑。”“丽”，“系”也。

⁴“著”，或作“者”。

⁵或作“已来”。“拓”，音“托”，“拔”蒲拨切。注见集贤院校理墓志铭。

⁶〔补注〕曾国藩曰：以上叙立碑之由。

其语曰：周树舜后陈¹，陈公子有为大夫食国之地袁乡者，其子孙世守不失，因自别为袁氏。春秋世陈常压于楚，与中国相加尤疏，袁氏犹班班见，可谱²。常居阳夏³，阳夏至晋属陈郡⁴，故号陈郡 袁氏。博士固⁵，申儒遏黄⁶，唱业于前；至司徒安，怀德于身⁷，袁氏遂大显，连世有人；终汉连魏 晋⁸，分仕南北。始居华阴，为拓拔魏鸿胪；鸿胪讳恭，生周 梁州刺史新县孝侯讳颖⁹。孝侯生隋左卫大将军讳温，去官居华阴，武德九年以大耋薨，始葬华州¹⁰。左卫生南州刺史讳士政。南州生当阳令讳伦，于公为曾祖。当阳生朝散大夫石州司马讳知玄；司马生赠工部尚书咸宁令讳晔，是为皇考。袁氏旧族，而当阳以通经为儒，位止县令；石州用春秋持身治事，为州司马以终；咸宁备学而贯以一，文武随用，谋行功从，出入有立，不爵于朝：比三世宜达而窒，归成后人，数当于公¹¹。公惟曾大父、大父、皇考比三世存不大夫食¹²，殁祭在子孙¹³。唯将相能致备物。世祢远，礼则益不及；在慎德行业治，图功载名，以待上可。无细大，无敢不敬畏；无早夜，无敢不思。成于家，进于外，以立于朝。自侍御史历工部员外郎、祠部郎中、谏议大夫、尚书右丞、华州刺史¹⁴、金吾大将军¹⁵，由卑而钜，莫不官称¹⁶；遂为宰相，以赞辨章¹⁷；仍持节将蜀 滑 襄 荆¹⁸：略苞河山，秩登禄富，以有庙祀，具如其志；又垂显刻¹⁹，以教无忘，可谓大孝²⁰。诗曰²¹：

¹“语”，或作“诗”。“树”，或作“封”。“后”下，或有“为”字。

²或作“可见于谱”。

³陈 阳夏，汉世淮阳国，前汉“发兵拒之阳夏”，注：“今亳州。”“夏”，音贾。

⁴或无“郡”字。

⁵辕固。

⁶汉儒辕固，齐人。窦太后好老子书，召问固，固曰：“此家人言耳。”太后怒曰：“安得司空城旦书乎！”辕固以治诗，孝景时为博士，与黄生争论景帝前，黄生曰：“汤 武非受命，乃弑。”固曰：“不然，夫桀 纣虐乱，天下之心皆归汤 武；汤 武不得已而立，非受命为何？”

⁷袁安，后汉时仕终司徒。

⁸“终”，或作“纷”，非是。

⁹“新”下，或有“安”字。“颖”，或作“频”。

¹⁰“耋”，或作“耄”。

¹¹〔补注〕曾国藩曰：以上历叙先世。

¹²或无再出“大父”字，有“公”字；“大父”，或作“大夫”。“比”，或作“妣”。皆非是。

¹³〔补注〕方苞曰：其所志，适至是而止。

¹⁴贞元十六年二月，自尚书右丞出刺华州。

¹⁵贞元二十一年三月，召拜。

¹⁶〔补注〕曾国藩曰：“官称”，能称其位也。

¹⁷“辨章”，便章也。史记：“便章百姓。”即平章耳。〔补注〕沈钦韩曰：史记 集解郑云：“辨，别；章，明也。”江声曰：“釆，古辨字。说文‘平’字古文作‘，后学遂误仞‘釆’为古文‘平’。”王鸣盛曰：“史作‘便’，假借同音字。”

¹⁸永贞元年十月，以滋为西川节度使；元和元年十月，徙义成军节度；八年正月，自户部尚书出为山南东道节度；九年九月，徙荆南节度。“蜀”谓四川；“滑”谓义成；“襄”谓山南东道；“荆”谓荆南。

¹⁹“刻”，或作“烈”。

²⁰〔补注〕曾国藩曰：以上袁公 滋历官功绩。

²¹“诗”下，或有“文”字。

袁自陈分，初尚蹇连。越秦造汉，博士发论。司徒任德，忍不锢人¹。收功厥后，五公重尊²。晋氏于南，来处华下。鸿胪孝侯，用适操舍。南州勤治，取最不懈。当阳耽经，唯义之畏。石州烈烈，学专春秋。懿哉咸宁，不名一休；趋难避成，与时泛浮。是生孝子，天子之宰；出把将符，群州承楷³。数以立庙⁴，禄以备器；由曾及考，同堂异置；柏版松楹，其筵肆肆⁵。维袁之庙，孝孙之为；顺势即宜，以诹以龟；以平其巇，屋墙持持。孝孙来享，来拜庙庭；陟堂进室，亲登笾铏⁶；肩臑胉骼⁷，其樽玄清；降登受胙，于庆尔成⁸。维曾维祖，维考之施；于汝孝嗣，以报以祗；凡我有今，非本曷思；刻诗牲系⁹，维以告之。

¹“忍”，一作“思”。汉明帝时，安为河南尹，未尝以赃罪鞠人。尝曰：“凡学仕者，高则望宰相，下则希牧守，锢人于圣世，所不忍为。”方云：“‘博士’，辕固，‘司徒’，袁安也。按左传，陈有辕涛涂，又有袁侨。汉有辕固，辕丰，又有袁安。盖两姓也。杜预谓：袁侨，涛涂四世孙。不知何以至汉复出两姓。”今按：欧公集古录：汉三老袁良碑亦云，涛涂立姓为袁，盖“辕”、“袁”古字通用，袁盎又通作“爰”，亦非别为一姓也。

²安，章帝时为司徒，二子京、敞。京子汤，字仲河，桓帝时太尉。汤子逢，字周阳，灵帝时司空。逢弟隗，字次阳，献帝时太傅。京弟敞，字叔平，安帝时司空。凡四世五公焉。

³“把”，或作“祀”，或作“持”。“群”，或作“郡”。

⁴“数”，或作“教”，说见乌氏庙碑。

⁵“筵”，或作“业”。

⁶“铏”，或作“钘”。

⁷“臑”，臂节也。礼记：“其礼太牢，则以牛左肩臂臑，折九个。”仪礼：“臂臑肫骼胉胁也。”仪礼：“两胉脊肺，设扃鼎骼，禽兽骨也。”四者皆所荐之羞。“臑”，奴报切，又女朱切。“胉”，音粕。“骼”，音格。

⁸“尔”，或作“示”，非是。

⁹或作“系牲”。





清河郡公房公墓碣铭





房启之死及葬，志皆不载年月日。启以贞元末为容管帅，在容九年，迁桂管，坐中使事，贬虔州死，元和十年也。〔补注〕归有光曰：典质精严。姚鼐曰：依次叙述，是东汉以来刻石文体；但出韩公手，自然简古清峻，其笔力不可强几也。

公讳启，字某¹，河南人，其大王父融，王父琯，仍父子为宰相：融相天后，事远不大传；琯相玄宗、肃宗，处艰难中，与道进退，薨赠太尉，流声于兹。父乘²，仕至秘书少监，赠太子詹事³。

¹〔补注〕陈景云曰：启字开士，见刘梦得集。

²琯三子：长偃，御史中丞；次乘也；次孺复，容州刺史。

³〔补注〕曾国藩曰：以上先世。

公胚胎前光，生长食息，不离典训之内，目擩耳染¹，不学以能。始为凤翔府参军，尚少，人吏迎观望见²，咸曰：“真房太尉家子孙也。”不敢弄以事。转同州 澄城丞，益自饰理³，同官惮伏。卫晏使岭南黜陟⁴，求佐得公，擢摘良奸，南土大喜，还进昭应主簿⁵。裴胄领湖南，表公为佐⁶。拜监察御史，部无遗事。胄迁江西，又以节镇江陵，公一随迁，佐胄⁷，累功进至刑部员外郎，赐五品服，副胄使事为上介；上闻其名，征拜虞部员外，在省籍籍；迁万年令，果辨憿绝⁸。

¹“擩”，或作“濡”，或作“揣”，方云：“擩”亦染也。今按：“擩”而遇切，字见仪礼；然作“濡”亦通。〔补注〕沈钦韩曰：特牲礼注：“擩醢者，染于醢。”

²或无“观”字。

³“理”，或作“治”。

⁴建中元年二月，遣黜陟使洪经纶 柳冕 卫晏等一十人分行天下，晏使岭南。

⁵“进”，或作“迁”。

⁶贞元三年闰五月，以国子司业裴胄为湖南观察使，胄字胤叔，河东 闻喜人。

⁷“又”，或作“胄”，非是。“佐胄”，或作“为佐”。

⁸“辨”，或作“办”。“憿”，音激，疾也。〔补注〕曾国藩曰：以上历官。

贞元末，王叔文用事，材公之为，举以为容州经略使¹，拜御史中丞，服佩视三品，管有岭外十三州之地²。林蛮洞蜒³，守条死要⁴，不相渔劫，税节赋时，公私有余。削衣贬食，不立资遗，以班亲旧朋友为义⁵。在容九年，迁领桂州⁶，封清河郡公，食邑三千户⁷。

¹贞元二十一年五月，以启为容州刺史，兼御史中丞、容管经略使。

²“州”下，或无“之”字。容管所隶：容、辨、白、牢、钦、岩、禺、汤、瀼、古等州。

³“蜒”，当作“蜑”，南方夷也。“蜒”，音诞。

⁴“要”，伊消切，约誓也。

⁵“朋”，或作“为”，非是。

⁶元和八年四月，以启为桂管观察使。

⁷〔补注〕曾国藩曰：以上经略容、桂。

中人使授命书，应待失礼，客主违言，征贰太仆¹；未至，贬虔州长史，而坐使者²。以疾卒官，年五十九，其子越，能辑父事无失，谨谨致孝。既葬，碣墓请铭，铭曰：

¹启除桂管观察使，其本道邸吏赂吏部主者，私得官告，飞驿以授启；既而宪宗自遣中使持诏赐启，启畏使者邀重赂，即曰“先五日已得诏”。使者绐请视，因持之归，以闻；七月，贬启太仆少卿。

²启自陈献使者南口十五，帝怒，杀中使。启未至京师，贬虔州长史，始诏五管 福建 黔中道，不得以口馈遗，罢腊口等使。九月丙午，中官季建章坐受启赂，杖一百，处死。癸未，贬启 虔州长史。启先赂建章口十五人，既怨其发官告事，乃具上言，帝既杀建章，并黜启。

房氏二相，厥家以闻；条叶被泽，况公其孙。公初为吏，亦以门庇；佐使于南¹，乃始已致。既办万年，命屏容服；功绪卓殊，氓僚循业²。维不顺随³，失署亡资；非公之怨，铭以著之⁴。

¹谓佐卫晏。

²“僚”，张绞切。

³不顺中使。

⁴“非公”，或作“非君”。





唐故银青光禄大夫检校左散骑常侍兼右金吾卫大将军赠工部尚书太原郡公神道碑文





或无“尚书”以上二十八字。〔补注〕何焯曰：此文可谓赡而不秽。

公讳用，字师柔，太原人，庄宪皇太后之弟¹，今天子之舅²，太师之子，太尉之孙，司徒之曾孙³。元和元年，上朝太后南宫，大褒外氏，自外高王父而下至外王父，咸册登公师，事载之史⁴。皇太后昆弟唯公一人⁵，于是特拜银青光禄大夫、太子少詹事⁶；未三月，因迁大詹事，赐勋上柱国，爵封郡公，国于太原，益掌厩苑之事。

¹顺宗后弟。

²宪宗舅。

³王用父曰子颜，生顺宗后，后生宪宗，宪宗 元和元年赠太师；用祖曰难得，元和元年赠太尉；用曾祖曰思敬，元和元年赠司徒。〔补注〕按：唐书 外戚传作“赠太傅”。

⁴“高王”上，或有“祖”字。

⁵子颜二子：重荣官至王傅；次即用也。

⁶“特”，或作“时”。

公起外戚子弟，秩卑年少，岁余超居上班，官尊职大，朝夕两宫；而能敬让以敏，持以礼法，不挟不矜，宾接士大夫，高下中度¹，兴官耆事，滋久愈谨²：由是朝廷推贤，所处号治。转少府监，太子宾客，别职仍初³；迁左散骑常侍，兼右金吾大将军：皆以选进，不专为恩⁴。

¹“士”下，或无“大”字。

²“兴”，或作“与”。“耆”，或作“嗜”，方云：“耆”，音指，致也。诗：“耆定尔功。”国语：“嗜其股肱，以从司马。”今按：“耆”，或疑即“嗜”字，更详之。〔补注〕陈景云曰：“耆”、“嗜”同，介甫葛度支墓铭“乐职嗜事”，正用韩文。

³“仍”，或作“如”。“初”，方从馆、杭本作“祔”。今按：“仍”即如也。“祔”字无理明甚：可以见阁、杭本之谬矣。

⁴“专”下，或有“于”字。

十一年秋，将以八月葬庄宪太后¹。前一月壬申，以疾告薨，春秋四十有七。上罢朝二日，为位以哭，赠工部尚书。十一月壬申，葬于万年县 落女原²。夫人河南 胡氏，号太原郡夫人。有子六人，女子一人。葬得日，公之姉婿京兆尹李翛³谓太子右庶子韩愈曰：“子以文常铭贤公卿⁴，今不可以辞。”应曰“诺”。而为铭曰：

¹元和十一年三月，太后崩；八月，葬丰陵。

²“落女”，或作“乐安”。

³或作“修”，考旧史当作“翛”。

⁴“常”，或作“章”。

有 氏国，实出炎轩¹；蜀 涂 莘 挚²，正妃之门；孰丰其川，不羡其源。王氏周胄³，官封继继⁴；实生圣女，以母唐帝。公惟后季，天子吾甥⁵；卑躬慎德，不与宠横。方年未老，后哀犹新；如何不惠，而殒其身！刻文兹石，久载攸存⁶。

¹按史记：轩辕黄帝娶西陵之女曰螺祖，为黄帝正妃。生二子：曰元嚣、曰昌意。元嚣生极。晋语云：“少典娶于，生黄帝、炎帝。”“有”，古之诸侯也。“”，音乔，又音矫。

²史记：黄帝之子昌意娶蜀山氏之女，生高阳，有圣德，立为帝，是为颛帝。禹者，黄帝之玄孙、颛帝之孙也，娶涂山氏之女，生启。书曰：“娶于涂山。”季历娶太任，盖挚国 任氏之中女。诗曰：“挚仲氏任。”子昌立，是为西伯。西伯曰文王，娶莘国之长女，曰太姒。诗曰：“命此文王，于周于京，缵女维莘。”列女传：“汤妃，有莘氏之女，生仲任 外丙。”又云：“太任，文王之母，挚仲氏之中女，王季娶以为妃。”“挚”，音“至”。“莘”，一作“华”，非是。

³王氏，周灵王太子晋之后。

⁴上“继”字，或作“相”，非是。

⁵“吾”，或作“其”，非是。

⁶“攸”，方作犹。今按文理当作“攸”。又上句已有“犹新”字，不应重出也。





曹成王碑





曹成王碑，造语法子云也。退之性不喜书，然尝云：“凡为文词，宜略识字。”如此碑中用“剜”、“鞣”、“”、“掀”、“撇”、“掇”、“”、“跐”等字是也。〔补注〕方苞曰：此韩碑之最详者。然所详特讨希烈一事耳。自转贰国子秘书以上，著宗荫承王官之由也；行刺史事，试郡之由也；贬潮还衡，跌而复起之迹也；被召还襄，衰绖即戎之义也；讨国良，则虚言其方略；讨希烈，始实次其战绩，而不及其兵谋；末乃总括治行：案之，无一语可汰损者。曾国藩曰：贬潮与降良事小振，平李希烈事大振，凡叙事皆分大小为主宾，骤看乃似直叙漫铺。张裕钊曰：退之叙事文，简严生动，一变东汉文格，后人无从追步；然直叙处多本东汉旧法，出退之手笔，便简古不可及，却与东汉不同。于此能辨，则于叙事之法，思过半矣。

王姓李氏，讳皋，字子兰，谥曰成。其先王明，以太宗子国曹；绝复封，传五王至成王¹。成王嗣封在玄宗世，盖于时年十七八。绍爵三年而河南 北兵作，天下震扰，王奉母太妃逃祸民伍，得间走蜀从天子²。天子念之，自都水使者拜左领军卫将军³，转贰国子秘书⁴。

¹永隆元年十月，明坐与太子贤通谋，降封零陵王，徙黔州，都督谢祐逼杀之。二子：俊，嗣王，南州别驾；杰为黎国公。垂拱四年，并遇害。神龙初，以杰子胤为嗣曹王，胤叔备自南州还，诏停胤封而封备。备卒开元十二年，复封胤。胤卒，子戢嗣，位左卫率府中郎将。子皋嗣，是为成王。

²或无“得”字；或无“蜀从”二字。

³“卫”下，或有“大”字。

⁴自都水监使者三迁至秘书少监。

王生十年而失先王¹，哭泣哀悲，吊客不忍闻。丧除，痛刮磨豪习²，委己于学。稍长重知人情，急世之要，耻一不通。侍太妃从天子于蜀，既孝既忠；持官持身，内外斩斩³：由是朝廷滋欲试之于民。上元元年，除温州长史，行刺史事。江东新刳于兵⁴，郡旱饥，民交走死无吊⁵。王及州，不解衣，下令掊锁扩门⁶，悉弃仓实与民，活数十万人⁷。奏报，升秩少府⁸。与平袁贼⁹，仍徙秘书，兼州别驾，部告无事¹⁰。

¹开元二十一年，父戢卒。

²“痛”下，或有“自”字。

³“持身”，或作“将身”。“斩斩”，或作“渐渐”，非是。

⁴谓为兵所刳割也。“刳”，空胡切。

⁵“交”，或作“皆”。今按：唐人语多用“交”字。如陆宣公奏议云“交骇物听”、“交下不存济者”之类，意犹曰“即今”云尔。

⁶“掊”，音剖；“扩”，苦莫切。“扩”，一作“撗”。

⁷“活”下，或有“者”字；或无“十”字。

⁸或无“报”字。“府”下，或有“监”字。时大饥，有官粟数十万斛，皋欲行赈救，掾吏叩头乞候上旨；皋曰：“人日不再食，且死，安暇禀命？若我一身活数千人命，利莫大焉。”于是开仓尽散之。以擅贷之罪。飞章自劾。天子嘉之，答以优诏，就加少府监。

⁹宝应元年八月，台州人袁晁反，诏河南道副元帅李光弼讨之。四月，晁平。“与”，及也。易 系辞：“其孰能与于此？”“与”，音预。〔补注〕方苞曰：后叙湖南、江西战绩，故此第曰“与平袁贼”，一字不可增。

¹⁰“兼”，方作“处”，云：考旧传合。今按：成王本以温州长史行刺史事，今两奏功而得处州别驾，又不行州事，则于地望事权皆为左降矣：以事理推之，不应如此。疑方本误，而诸本作“兼”者为是：盖以旧官仍兼本州别驾以宠之尔。下文又云“部告无事”，则谓温州前此旱饥，而今始无事也。又云“迁真于衡”，则是自行刺史事而为真刺史也。其间不应复有处州一节明矣。旧史亦承集误，不足为据。〔补注〕沈钦韩曰：寰宇记：“大历十四年改括州为处州，避德宗讳。”循下文，杨炎相德宗正大历十四年事，时曹王已贬潮州，则自温迁衡，尚在代宗时，不得先为处州，唐书误。曾国藩曰：以上刺温州。

迁真于衡¹，法成令修，治出张施²，声生势长³。观察使噎媢不能出气⁴，诬以过犯，御史助之⁵，贬潮州刺史。杨炎起道州相德宗，还王于衡⁶，以直前谩⁷。王之遭诬在理，念太妃老，将惊而戚⁸，出则囚服就辩，入则拥笏垂鱼，坦坦施施⁹。即贬于潮，以迁入贺。及是然后跪谢告实。初，观察使虐使将国良往戍界¹⁰，良以武冈叛，戍众万人¹¹。敛兵荆 黔 洪 桂伐之。二年尤张，于是以王帅湖南¹²，将五万士，以讨良为事。王至则屏兵，投良以书，中其忌讳¹³。良羞畏乞降，狐鼠进退¹⁴。王即假为使者，从一骑，踔五百里¹⁵，抵良壁，鞭其门大呼：“我曹王，来受良降，良今安在？”良不得已，错愕迎拜¹⁶，尽降其军。太妃薨¹⁷，王弃部随丧之河南葬，及荆，被诏责还¹⁸。会梁崇义反，王遂不敢辞以还¹⁹。升秩散骑常侍²⁰。

¹“真”，或作“镇”。

²“施”，或作“弛”。

³上声。

⁴时辛京杲为湖南观察使。“噎”，乌结切。“媢”，音墨、冒、寐三音。

⁵“助”，或作“劾”。

⁶或无“于”字。大历十二年四月，贬吏部侍郎杨炎为道州司马。十四年五月，德宗即位。八月，召炎为相。炎还皋于衡。

⁷或无“前”字。

⁸“理”，或作“治”。

⁹诗：“丘中有麻，将其来施。”注：“施，舒行也。”

¹⁰方云：阁、杭、蜀本“察使”下有“残”字，而无“国”字。“将国良”，王国良也。马大年所得柴氏善本无“残”字，“良”下有“往”字，以“虐”字属下句，云：“良不愿往，而辛强使之也。”然按旧史云，“前使贪残”，新史亦云“前帅贪虐，国良以富获谴”，则马说为非是。国良只称良，犹南霁云只称云，李光颜只称颜也。下文亦可并考。今按文势，则马说为是。“虐使”亦古语，新史所载，疑亦以碑语料其如此耳。今从马说。但“国良”初见，当全书二名，其后乃可单出；如霁云、光颜，亦先全书，后乃单出也。

¹¹“戍”，或作“成”。

¹²建中元年四月，以皋为湖南观察使。

¹³〔补注〕沈钦韩曰：通鉴：皋遗良书言：“将军非敢为逆，欲救死耳；我与将军俱为辛京杲所构，我已蒙圣朝湔洗，何心复加兵刃于将军乎？将军遇我，不速降，后悔无及！”按良后入卫中禁，锡名维新。

¹⁴“羞”，或作“为”。“狐”，史作“首”。“鼠”，或作“疑”。

¹⁵“踔”，勑教切。

¹⁶“愕”，或作“迕”，方云：集韵“愕，逆各切，相遇惊也”。或作“”，隶作“遌”，后汉 寒朗传“二人错不能对”，新 旧史亦谓“愕眙不敢动”，则此用“愕”字为正。

¹⁷〔补注〕沈钦韩曰：穆员太妃墓志云：建中三年冬薨。

¹⁸“责”，或作“遣”。

¹⁹建中二年：皋丁母艰，奉丧至江陵。二月，山南东道节度使梁崇义反，乃授皋起复左卫大将军，复还湖南。

²⁰或无“常侍”字。〔补注〕曾国藩曰：以上刺衡州、遭诬受降、丧母三事。

明年，李希烈反¹，迁御史大夫，授节帅江西以讨希烈²。命至，王出止外舍，禁无以家事关我。裒兵大选江州，群能著职³，王亲教之抟力、勾卒、嬴越之法⁴，曹诛五畀⁵。舰步二万人⁶，以与贼遌⁷。嘬锋蔡山，踣之⁸，剜蕲之黄梅⁹，大鞣长平¹⁰，广济¹¹，掀蕲春¹²，撇蕲水¹³，掇黄冈¹⁴，汉阳¹⁵，行跐汊川¹⁶，还大膊蕲水界中¹⁷，披安三县，拔其州，斩伪刺史¹⁸，标光之北山¹⁹，隋 光化²⁰，捁其州²¹，十抽一推²²，救兵州东北属乡，还开军受降²³：大小之战三十有二，取五州十九县²⁴；民老幼妇女不惊²⁵，市买不变，田之果谷下无一迹²⁶。加银青光禄大夫、工部尚书，改户部；再换节临荆及襄²⁷，真食三百。王之在兵，天子西巡于梁²⁸，希烈北取汴 郑²⁹，东略宋，围陈，西取汝，薄东都³⁰；王坐南方北向，落其角距，贼死咋不能入寸尺，亡将卒十万，尽输其南州³¹。

¹或无“李”下四字。

²建中三年十月，淮宁军节度使李希烈反，以皋为江西观察使，兼御史大夫。

³“江”，方作“洪”。“州”，或作“南”。方云：考新 旧史皆作“洪”。今按：洪州即江西帅治所，若只大选洪州，乃是未曾出门一步，无足书者。选兵江州，盖为北向进讨之势，故其下文遂攻蕲州，道里亦便。史承集误，不足据。当从诸本作“江”为是。不然，则以“州”为“南”，犹胜作“洪州”也。“著”，直略切。

⁴“抟”，新书作“团”，方作“搏”。“嬴”，或作“羸”。方云：樊泽之、马大年皆曰“作羸”，非是。“嬴”谓秦也；“越”谓勾践伐吴之兵法也。今按：“抟”，徒官切，团也；楚辞云：“圜果抟兮。”古字通用，而新书从今字也。然秦纪、越语、世家皆无“抟力勾卒”之文，不知诸家之说何所据。唯苏氏古史见之，则恐或是反用此碑语也。“抟”，或疑是“”字，亦未有据。但“抟力”无理，其误无疑耳。或疑杜牧之有“以力抟力”之语，然杜后出，韩公不当用其语也。今参考姚令威集注云：商子 农战篇：“凡治国者，患民之散不可抟也；是以圣人作一以抟之。”又曰：“抟民力以待外事，然后患可以去，而王可致。”则“抟力”知其为秦法也。左传哀公十七年：“越子伐吴，吴子御之笠泽，夹水而阵，越子为左右勾卒。”杜预注云：“勾卒，钩伍相著，别为左右屯。”则“勾卒”知其为越法也。〔补注〕吴汝纶曰：“羸越”当是用兵之一法，说者以“抟力”为秦法，“勾卒”为越法，因曰“嬴越”，其说未安。新书云：“教以秦兵固力法”，亦误读此文也。

⁵“五”，或作“伍”。“畀”，或作“卑”。方云：“曹”“五”字，见马融广成颂“曹伍相保”是也。马大年云：“‘曹诛五畀’，败则诛及其曹，有获则分畀其伍。”樊泽之云：“‘畀’，凡数音。如字，贱也；音脾，偿也；音俾，使也；音婢，形下大也；音班，水名。或云‘音舁’，然集韵所无。”新书“皋自将五百人，教以秦兵团力法，联其赏罚，弛张如一”，即约此碑语而为文也。

⁶“舰”，御敌船。释名：“上下重板曰舰。”音槛。

⁷“遌”，吾故切，遇也。义见祭张员外文。

⁸“嘬”，谓一举尽脔。礼记“无嘬灸”。“踣”，僵也。时希烈兵栅广济之蔡山，不可攻。皋声言西取蕲州,引舟师溯流而上。贼闻，以羸师保栅，悉军行江北，与皋直，西去蔡山三百余里。皋遣步士悉登舟，顺流而攻蔡山，拔之。“嘬”，楚快切。“踣”，蒲墨切。〔补注〕沈钦韩曰：蔡山在黄梅县南五十里。见一统志。

⁹皋既拔蔡山，间一日，贼救至，遂大败，乃取蕲州。降将李良又攻黄梅，杀贼将韩霜露。“黄梅”，蕲州县名。“剜”，乌丸切。

¹⁰“鞣”，说文云：“耎也”。“长平”，地名。“鞣”，如又切；一音柔。

¹¹说文：“，两刃，木柄，可以刈草。”“广济”，蕲州县名。“”，普活切。

¹²“掀”，举也。“蕲春”，亦蕲州县名。“掀”，音轩。

¹³“撇”，击也，选：“撇波而济水。”“蕲水”，亦蕲州县名。“撇”，普灭切；或误作“”。

¹⁴“黄冈”，县名，属黄州。

¹⁵广韵：“，箸也。鍼箭具。”“汉阳”，县名，属沔州。“”，古业切，又音夹。〔补注〕沈钦韩曰：“”，周礼作“夹”，“射鸟氏职，矢在侯高，则以并夹取之”，注云：“并夹，鍼箭具也。”按：“鍼”，俗通钳。

¹⁶“跐”，蹋也。庄子：“跐黄泉而登大皇。”“汊川”，县名，属沔州今汉阳地，汊水，岐流也。“跐”，音紫。“汊”，测驾切。“汊川”，一作“汶水”，非是。〔补注〕沈钦韩曰：地理志，汉阳府 汉川县，唐析汉阳县置汊川县，宋改曰汉川。

¹⁷或无“中”字，左传成二年：“杀而膊诸城上。”注：“膊，磔也。”音博，又音粕。

¹⁸“拔”，或作“诛”，或作“株”。马本作“”。左传云：“又披其邑。”“安三县”，安州三县也。“其州”，安州也。兴元元年七月，皋遣伊慎 王锷将兵围安州，州城阻涢水为固，攻之，累不下；希烈遣甥刘戒虚以步骑八千援之，皋命李伯潜分师迎击于应山，俘之；遂下安州；斩其刺史王嘉祥。

¹⁹光州有光山县，无北山，恐误。“标”，匹遥切。

²⁰“”，大食也。说文云：“歠也。”“隋”、“光化”，二县名。并属隋州。“，他合切。〔补注〕沈钦韩曰：明史志“隋州东有光化废县”。此谓隋之光化县，下云“梏其州”，方及隋县。

²¹“捁”，或作“梏”。广成颂：“散毛族，捁羽群。”李贤曰：“捁，古酷切，字从手，即古搅字。”

²²后山谈丛云：“唐令，民二十成丁，以下为推。宋次道云：‘推者，稚也。避高宗讳而阙耳。’吕缙叔云：‘推者，椎也。独髻为椎。盖传写误耳。’”唐人初不讳嫌名也，陈以吕说为是。按：史记、汉书 陆贾传有“魋结字”，注读为“椎髻”，故唐令以“椎”为未冠之称。此云“十抽一推”者，十椎而取其一以为兵。即杜诗所谓无丁而选中男者也。然唐志但云“十六为中”，而无“椎”字，会要亦然，未详其说。〔补注〕沈钦韩曰：册府元龟 广德元年赦令“一户之中有三丁放一丁”。李翱杨于陵碑：“改京兆尹，请属诸军诸使，人置挟名勅，五丁者推两丁属军，递立节限，以便于治。”

²³“属”，或作“厉”。〔补注〕陈景云曰：“兵州”，文章正宗作“其州”为是。盖蒙上梏其州之文，谓隋州也。“属”，方本作“厉”，与史合。旧史曹王 皋令伊慎击李希烈兵于隋州 厉乡大破之。汉地理志南阳 随县下注：“厉乡，故厉国。”随县在唐为隋州。沈钦韩曰：通鉴兴元元年，皋击李希烈将康叔夜于厉乡，走之。按：作“厉”是也。水经注：“漻水北出大义山，南至厉乡西。”一统志：“大义山在随州城东北五十里。”又：“厉山在随州城北一百八十里。”明史志：“厉山下为厉乡。”汉志注：“随，故厉国也。”

²⁴“五州”，谓蕲、黄、安、沔、隋也。旧史云：“凡下州四，县十七。”按地理志：蕲四县，安六县，黄三县，隋四县：凡十七县。传止书其取蕲、安、黄、隋故云“四州十七县”。公又书“沔州”，“汉阳”、“汊川”二县，故云“五州十九县”。“县”，下一有“之”字。

²⁵“民”下，或有“之”字。

²⁶〔补注〕何焯曰：此段学左传襄十八年围齐文法，而变其语。

²⁷贞元元年四月，以皋为荆南节度使；三年闰五月，以皋为襄州刺史，山南东道节度使。〔补注〕沈钦韩曰：曹王为山南东道节度，张柬之有园圃在襄阳，王将市取之。马彝谏曰：“汉阳有中兴功，当百世共保，奈何使其子孙鬻乎？”王谢曰：“主吏失辞，以为君羞，微君安得闻此言？”见事文类聚。

²⁸兴元元年二月，车驾幸梁州。

²⁹建中四年十二月，希烈陷汴州。

³⁰“薄”，或作“亳”，非是。

³¹“亡”，或作“土”，非是。“咋”，仄革切；声大也。〔补注〕姚鼐曰：叙功绩总括要害，使当时情事豁然。许国公碑后段同法。永叔范文正碑自“公初坐贬”云云，同此机轴。曾国藩曰：以上帅江西讨李希烈，而于帅荆襄事略之。

王始政于温，终政于襄，恒平物估，贱敛贵出，民用有经。一吏轨民，使令家听户视，奸宄无所宿¹。府中不闻急步疾呼。治民用兵，各有条次，世传为法。任马彝，将慎、将锷、将潜，偕尽其力能²。薨，赠右仆射³。元和初，以子道古在朝，更赠太子太师⁴。

¹“一吏”，方从杭、蜀本作“吏一”，云：“‘一’当如‘壹民而重威’之壹；‘吏一轨民’，用吉日辰良体也。‘使令’，疑衍一字。‘宿’上或无‘所’字，非是。”今按：方说“一”字是也，但因沈存中说“吉日辰良”一句，遂更不问是非，每有讹舛，悉以迁就。如此以“一吏”为“吏一”，则无理之尤耳。“宄”，或作“冗”。

²“任”至“潜”九字，或作“任马彝伊慎王锷将”。方云：“潜，李伯潜也。时马彝掌幕府，故不言将。”今从之。“偕尽其力能”，一作“偕能尽其功”。“偕”上或有“王”字。“其力”，方作“力其”，非是。今按：“能”字合在“尽”字上。〔补注〕沈钦韩曰：旧传：皋至江西，集将吏而言曰：“尝有功未申者别为行，有策谋及器能堪佐军者别为行。”有裨将伊慎 李伯潜皆自占，皋皆察其词气，验其有功，悉补大将。擢王锷委之中军，以马彝、许孟容为宾佐。

³贞元八年三月卒，赠右仆射。

⁴〔补注〕曾国藩曰：以上总叙治民用兵。

道古进士，司门郎¹。刺利 随 唐 睦，征为少宗正，兼御史中丞，以节督黔中²。朝京师，改命观察鄂 岳 蕲 沔 安 黄³，提其师以伐蔡。且行泣曰：“先王讨蔡，实取沔 蕲 安 黄⁴，寄惠未亡⁵；今余亦受命有事于蔡⁶，而四州适在吾封⁷，庶其有集。先王薨于今二十五年，吾昆弟在⁸，而墓碑不刻无文，其实有待，子无用辞！”乃序而诗之⁹，辞曰：

¹贞元五年，道古登第，宪宗即位，以道古为司门员外郎。“进士”上，或有“中”字；下或有“第迁”字。

²元和八年十月，自宗正卿除御史中丞，充黔中观察使。

³元和十一年，道古自黔中朝京师，以为六州都团练观察使。

⁴〔补注〕方苞曰：即所输南州。

⁵“寄”，或作“其”。

⁶“受”，或作“授”。

⁷“州”，或作“邑”，“四州”谓沔、蕲、安、黄。

⁸皋三子：象古、道古、复古。

⁹“诗”，或作“请”；或无“之”字：皆非是。

太支十三，曹于弟季¹；或亡或微，曹始就事²。曹之祖王，畏塞绝迁³。零王 黎公，不闻仅存⁴；子父易封，三王守名⁵。延延百载，以有成王。成王之作，一自其躬；文被明章，武荐畯功。苏枯弱强，龈其奸猖⁶；以报于宗，以昭于王⁷。王亦有子⁸，处王之所，唯旧之视；蹶蹶陛陛⁹，实取实似，刻诗其碑，为示无止。

¹“弟”，或作“第”。

²“微”，或作“征”；二“或”字并作“既”；或无下一句。曹始封于贞观二十一年，时太宗十三子：三早卒，二贬死，泰与愔亦皆迁降也。

³“曹”，方作“明”。宋景文云：“岂有为人作铭而名其祖者？当作曹。”方云：“明坐太子贤事，降零陵王，徙黔州，都督谢祐逼杀之。”今按：铭文四字，未详其义。疑“畏”如“畏厌溺”之“畏”；“塞”如“其行塞”之“塞”：言见杀于闭塞之中，而封绝于迁谪之时也。方说近是。而别图云“明徙黔州都督”；则不知明但徙黔州，而为都督所杀，遂误以“都督”属上句也。

⁴按：新史：明子俊嗣王，杰 黎国公，皆为武后所杀。

⁵按史，中宗 神龙初，以杰子胤为嗣曹王，后明少子备自南还，诏停胤而封备；备薨，复封胤：所谓“子父易封”也。胤薨，子戢嗣，自备至戢，所谓“三王守名”也。

⁶“苏枯弱强”，或作“吹枯苏僵”。广韵云：“龈，啮也。”音恳。

⁷或无此一句。

⁸或云：语下脱一句。按：公为铭，不必尽偶句用韵，刘昌裔、王仲舒碑可见。今按：刘碑脱句，前已论之，不可为法。王碑虽可为例，然彼文从韵协，无可疑者；而此篇下文亦不可晓，不知其果然否耳。

⁹“蹶”，居卫切。诗“良士蹶蹶”，下“陛”字，方作“升”，云：“陛升”，犹阶而升也。今按：方说无理。作“陛陛”则韵协，故且从之。然其义亦不可晓。大抵此篇多不可晓，今姑阙之。〔补注〕沈钦韩曰：“陛”当为“暨”。玉藻：“戎容暨暨。”





息国夫人墓志铭





其曰“葬河南 河阳”，“以其事乞铭于其邻韩愈”，则李栾实河南人耳。栾无传。

贞元十五年，灵州节度使御史大夫李公讳栾¹，守边有劳，诏曰：“栾妻何氏可封息国夫人。”元和二年，李公入为户部尚书，薨，夫人遂专家政。公之男五人，女二人；而何氏出者二男一女。夫人教养嫁娶如一，虽门内亲戚不觉有纤毫薄厚。御僮使²，治居第生产，皆有条序。居卑尊间³，无不顺适。命服在躬，承祀孔时。年若干，元和七年甲子日南至，以疾卒。明年八月庚寅，葬河南 河阳。

¹贞元九年十二月，灵州节度使杜希全卒。十年正月，以本军行军司马李栾为留后。十一年五月，以栾为节度使。

²“僮”下，或有“仆”字，非是。

³“卑尊”，或作“尊卑”。

夫人曾祖某，绥州刺史；祖某，潞州别驾；父某，晋州录事参军。二男：戡，左威卫仓曹参军¹；成，左清道率府录事参军。戡强以肃，成敏以和²。女子嫁兴元参军郑博古。将葬，戡与成以其事乞铭于其邻韩愈。愈乃为铭曰：

¹“仓”，或作“胄”。

²或无“戡”下八字。

男主外事¹，治不为易；施于其家，难甚吏治²。又况公族，族大而贵；夫人是专，厥声惟懿。昔在贞元，有锡自天³；启封备服，以畴时勋⁴。婉婉夫人，有籍宫门⁵；克承其后，以嫁以婚。随葬东上，在河之阳；遥望公坟，而不同藏。

¹“主”，或作“女”，非是。

²“难甚”，或作“甚难”，非是。

³“锡”，或作“息”，方云：“盖以国封言之”，非也。

⁴“时”，或作“以”。

⁵〔补注〕沈钦韩曰：汉书 佞幸传“诏令董贤妻得引籍殿中”，此言得宴朝宫中也。





试大理评事王君墓志铭





王荆公云：退之善为铭，如王适、张彻铭尤奇也。〔补注〕茅坤曰：澹宕多奇。曾国藩曰：以蔡伯喈碑文律之，此等已失古意。然能者游戏，无所不可；末流效之，乃堕恶趣矣。

君讳适，姓王氏。好读书，怀奇负气，不肯随人后举选。见功业有道路可指取，有名节可以戾契致¹，困于无资地，不能自出，乃以干诸公贵人，借助声势。诸公贵人既志得，皆乐熟软媚耳目者，不喜闻生语，一见辄戒门以绝²。上初即位³，以四科募天下士⁴。君笑曰：“此非吾时邪！”即提所作书，缘道歌吟，趋直言试。既至，对语惊人；不中第，益困⁵。

¹“取”下“有”字或作“而”，或本无之。“戾”，力结切。“契”，诘结切；字本作“奊”，通俗文曰：“奊，多节目谓之奊奊。”方言作“诟”，贾谊传“奊诟亡节”。今按：“取”下“有”字当属上句，言功业可指取而有之，名节可以戾契而致之也；不然则当作“而”。〔补注〕沈钦韩曰：“契”，读如锲。淮南 齐俗训：“越人契臂。”与“锲”字同。“戾”，亦与“”同。集韵：“割也。”言名节可以刻划致之也。

²“门”下，或无“以”字。

³谓宪宗。

⁴元和元年四月，试博通坟典达于教化科、才识兼茂明于体用科、达于吏理可使从政科、军谋宏远堪任将帅科。

⁵〔补注〕曾国藩曰：以上所如不遇。

久之，闻金吾李将军年少喜士¹，可撼。乃蹐门告曰²：“天下奇男子王适愿见将军白事。”一见语合意，往来门下。卢从史既节度昭义军，张甚³，奴视法度士，欲闻无顾忌大语；有以君生平告者，即遣客钩致。君曰：“狂子不足以共事。”立谢客。李将军由是待益厚，奏为其卫胄曹参军，充引驾仗判官，尽用其言。将军迁帅凤翔⁴，君随往。改试大理评事，摄监察御史观察判官。栉垢爬痒，民获苏醒⁵。

¹李惟简，宪宗时为金吾卫大将军。“年少”，上或有“惟简”字，或无“年”字。“士”或作“事”。

²“蹐”，或作“踏”。

³“张”，去声。

⁴元和六年五月，以惟简为凤翔 陇州节度使。

⁵〔补注〕曾国藩曰：以上从李将军。

居岁余，如有所不乐。一旦载妻子入阌乡南山不顾¹。中书舍人王涯、独孤郁，吏部郎中张惟素，比部郎中韩愈²日发书问讯，顾不可强起，不即荐。明年九月，疾病³，舆医京师，其月某日卒，年四十四。十一月某日，即葬京城西南长安县界中。曾祖爽，洪州武宁令；祖微，右卫骑曹参军；父嵩 苏州 昆山丞。妻上谷 侯氏处士高女⁴。

¹弘农 湖县有阌乡，汝南 西平有阌亭。前汉：“以湖 阌乡 邪里聚为戾园。”注云：“‘阌’字本从‘’，其后转讹，误作‘门’中‘受’耳。”“阌”，音闻。

²“比”上，或有“太史”字。

³或无“疾”字。

⁴或无“高女”二字，非是。今按：侯高事见李翱文集。〔补注〕曾国藩曰：以上卒葬及家世。

高固奇士，自方阿衡、太师，世莫能用吾言，再试吏，再怒去，发狂投江水¹。初，处士将嫁其女，惩曰：“吾以龃龉穷²，一女怜之，必嫁官人；不以与凡子。”君曰：“吾求妇氏久矣，唯此翁可人意；且闻其女贤，不可以失。”即谩谓媒妪：“吾明经及第，且选，即官人。侯翁女幸嫁，若能令翁许我，请进百金为妪谢。”诺许，白翁³。翁曰：“诚官人邪？取文书来！”君计穷吐实。妪曰：“无苦，翁大人，不疑人欺我⁴，得一卷书粗若告身者，我袖以往，翁见未必取视，幸而听我。”行其谋⁵。翁望见文书衔袖⁶，果信不疑，曰：“足矣！”以女与王氏⁷。生三子，一男二女。男三岁夭死，长女嫁亳州 永城尉姚挺，其季始十岁，铭曰：

¹〔补注〕沈钦韩曰：李翱处士侯君墓志不言投江水，讳其事也。

²“穷”下，或有“瘁”字。

³“诺许”，或作“许诺”。

⁴“大”，或作“丈”。

⁵“行”，或作“施”。

⁶“袖”，或作“轴”。

⁷〔补注〕曾国藩曰：通首写奇崛疏狂之态，皆因此事而引伸之。

鼎也不可以柱车，马也不可使守闾¹。佩玉长裾²，不利走趋。只系其逢，不系巧愚。不谐其须³。有衔不祛。钻石埋辞，以列幽墟。

¹淮南子：“柱不可以摘齿，筐不可以持屋，马不可以服重，牛不可以追速。”公取此意。

²“长”，或作“曳”。

³“须”，或作“愿”，非是。





扶风郡夫人墓志铭





夫人，马畅之妻。

夫人姓卢氏，范阳人，亳州 城父丞序之孙，吉州刺史彻之女。嫁扶风 马氏，为司徒侍中庄武王之冢妇¹，少府监西平郡王赠工部尚书之夫人²。

¹马遂字洵美，贞元三年拜司徒侍中；十一年薨，赠太傅，谥庄武。〔补注〕“王”，原本作“公”，据别本校正。

²遂二子：汇、畅。畅，元和五年终少府监，赠工部尚书。

初，司徒与其配陈国夫人 元氏惟宗庙之尊重，继序之不易¹，贤其子之才，求妇之可与齐者。内外亲咸曰²：“卢某旧门，承守不失其初，其子女闻教训，有幽闲之德，为公子择妇，宜莫如卢氏。”媒者曰“然”；卜者曰“祥”。夫人适年若干³，入门而媪御皆喜，既馈而公姑交贺。克受成福，母有多子。为妇为母，莫不法式⁴。天资仁恕，左右媵侍常蒙假与颜色，人人莫不自在，杖婢使数未尝过二三，虽有不怿⁵，未尝见声气。

¹“序”，或作“绪”。

²“亲”下，或有“戚”字。

³“若干”，或作“十四”。

⁴〔补注〕曾国藩曰：金石之文，造句正轨。

⁵“虽”下，或无“有”字。

元和五年，尚书薨，夫人哭泣成疾。后二年亦薨。年四十有六。九年正月癸酉，祔于其夫之封。长子殿中丞继祖，孝友以类¹。葬有日，言曰：“吾父友惟韩丈人视诸孤，其往乞铭。”以其状来，愈读，曰：“尝闻乃公言然，吾宜铭。”铭曰：

¹“子”下，诸本有“敖”字，或作“谷”，或作“”。晁本作“长子继祖殿中丞，孝友嗣类”。本或“孝友”上有“承考”二字。方云：此碑谓少府监者，马畅也。畅子继祖，公尝志其墓。新 旧传：畅只有此一子。世系表，燧之子汇 畅。汇子赦剔；畅子亦只有继祖。岂继祖先名敖邪？或“敖”字当删。今按：马少监墓志云：“君讳继祖”，则方说得之。仍当更从晁本删“敖”字，但以其兄弟连名考之，则又疑作“敖”为是。而其下或有“承考”二字者，乃言敖能继北平承少傅而孝友似之也。少监志云：“讳继祖”，或是反用此志误本补足，而世系表又承集误。然不可考，始从晁本，而并著其所疑如此云。〔补注〕陈景云曰：继祖乃德宗赐名，事见李肇国史补。

阴幽坤从，维德之恒¹；出为辨强，乃匪妇能。淑哉夫人，夙有多誉；来嫔大家，不介母父²。有事宾祭，酒食祗饬；协于尊章，畏我侍侧³。及嗣内事，亦莫有施；齐其躬心，小大顺之。夫先其归，其室有丘⁴；合葬有铭；壸彝是收⁵。

¹“恒”，胡登切。

²或作“父母”。

³“章”，或作“卑”。汉书 广川王传：“背尊章。”颜注：“犹言舅姑也。”作“卑”非是。“畏我侍侧”，此句未详。“畏我”，或作“我之”，亦未安。或疑“畏”当作“慰”。

⁴“夫先其归”，或作“不失其归”，或作“夫其先归”。今按：下文有“合葬”字，作“夫先”为是。“其室”，或作“有室”。

⁵“壸”，苦本切，宫中道。诗“室家之壸”。





殿中侍御史李君墓志铭





殿中侍御史李君名虚中，字常容。其十一世祖冲，贵显拓拔世¹。父恽，河南 温县尉，娶陈留太守薛江童女，生六子，君最后生，爱于其父母。年少长²，喜学；学无所不通，最深于五行书³。以人之始生年月日所直日辰支干相生胜衰死王相⁴，斟酌推人寿夭贵贱利不利；辄先处其年时，百不失一二。其说汪洋奥美⁵，关节开解，万端千绪，参错重出。学者就传其法，初若可取，卒然失之⁶。星官历翁莫能与其校得失。

¹旧注云：据元和姓纂，虚中乃冲八世孙。

²“少”，或作“以”，或无“少”字。

³今世有李虚中命书。

⁴“王相”，或作“相王”，并去声读。

⁵“美”，或作“义”。

⁶“卒”，子忽切。

进士及第¹，试书判入等，补秘书正字²，母丧去官。卒丧，选补太子校书。河南尹奏疏授伊阙尉，佐水陆运事³。故宰相郑公 余庆继尹河南，以公为运佐如初⁴。宰相武公 元衡之出剑南⁵，奏夺为观察推官，授监察御史⁶。未几，御史台疏言行能高，不宜用外府，即诏为真御史。半岁，分部东都台，迁殿中侍御史。元和八年四月，诏征，既至，宰相欲白以为起居舍人。经一月，疽发背，六月乙酉卒，年五十二。其年十月戊申，葬河南 洛阳县，距其祖渑池令府君侨墓十里⁷。

¹贞元十一年，虚中登第。

²“秘书”下，或有“省”字。

³贞元十六年九月，以张式为河南尹、水陆转运使，奏虚中为佐。

⁴元和元年十一月，以故相郑余庆代式。

⁵元和二年十月，以宰相武元衡为西川节度使。

⁶今诸葛武侯碑阴，元和四年二月二十九日题名，有“观察使推官监察御史里行李虚中”在焉。其碑裴度时为元衡书记所作。

⁷渑池，县名。史记：秦王与赵王饮于渑池。“渑”，音泯。

君昆弟六人，先君而殁者四人。其一人尝为郑之荥泽尉¹，信道士长生不死之说，既去官，绝不营人事；故四门之寡妻孤孩，与荥泽之妻子，衣食百须，皆由君出。自初为伊阙尉，佐河南水陆运使，换两使，经七年不去；所以为供给教养者。及由蜀来，辈类御史皆乐在朝廷进取；君独念寡稚，求分司东出。呜呼，其仁哉！

¹“尝”，或作“常”，非是。

君亦好道士说，于蜀得秘方，能以水银为黄金，服之冀果不死。将疾，谓其友卫中行 大受、韩愈 退之¹曰：“吾梦大山裂，流出赤黄物如金。左人曰，是所谓大还者，今三矣。”²君既殁，愈追占其梦曰：“山者艮，艮为背，裂而流赤黄，疽象也。大还者；大归也。其告之矣。”³

¹“谓”，或作“为”，非是。

²“三”下，或有“年”字。

³〔补注〕曾国藩曰：叙占梦事，与前叙推算事，首尾两相映发。何焯曰：深于五行，百不失一二；乃信道士说，妄冀大还，卒以疽死：所以深著学仙服食之愚也。

妻范阳 卢氏，郑 滑节度使兼御史大夫群之女¹。与君合德，亲戚无退一言²。男三人：长曰初，协律³；次曰彪；其幼曰还，适三岁。女子九人。铭曰：

¹群字戴初，范阳人。贞元十六年四月，为义成节度使。

²“退一”，或作“一退”，或疑“无”字在“退”下。

³或无“协”字，或疑“律”下有“郎”字。

不赢其躬，以尚其后人¹。

¹“赢”，或作“羸”。独孤郁墓铭曰：“年再不赢，惟后之成。”义同此也。





唐故朝散大夫商州刺史除名徙封州董府君墓志铭





董溪，即晋之子也，史附晋传，谓讨王承宗，为行营粮料使，坐盗军资流封州；至长沙，赐死。志不详其事，止曰死湘中，讳之也。公诗有送董溪婿陆畅云：“我实门下士，力薄蚋与蚊；受恩不即报，永负湘中坟。”谓溪流封州死湘中也。公尝佐董晋幕中，观其铭辞，意在言外，既微而显，诚太史氏之笔哉。〔补注〕刘大櫆曰：韩公琢句炼字，务在独造出奇，以警人为能。董溪、房启、石洪、独孤郁数篇，约略相似。

公讳溪，字惟深，丞相赠太师陇西恭惠公第二子¹。十九岁明两经，获第有司²。沈厚精敏，未尝有子弟之过。宾接门下，推举人士，侍侧无虚口；退而见其人，淡若与之无情者。太师贤而爱之，父子间自为知己，诸子虽贤，莫敢望之。太师累践大官³，臻宰相，致平治，终始以礼，号称名臣；晨昏之助，盖有赖云。太师之平汴州⁴，年考益高，挈持维纲，锄削荒颣⁵，纳之大和而已；其囊箧细碎无遗漏，繄公之功。上介尚书左仆射陆公 长源⁶，齿差太师，标望绝人，闻其所为，每称举以戒其子。杨凝 孟叔度以材德显名朝廷⁷，及来佐幕府⁸，诣门请交，屏所挟为⁹。

¹陇西公，董晋也。生四子：全道、全湲、全素、全澥。溪即全湲也。

²〔补注〕沈钦韩曰：唐六典：凡贡举人通二经以上者为明经。

³“大”，或作“久”，非是。

⁴“师”下或无“之”字。

⁵“颣”，丝节。淮南子：“明月之珠，不能无颣。”音耒。“颣”，或作“顽”。

⁶长源字泳之。是岁八月，自前汝州刺史为宣武行军司马。

⁷或作“于朝”。

⁸“佐”，或作“往”。凝自左司郎中为检校吏部郎中、观察判官；叔度自殿中侍郎史为检校金部员外郎、度支判官。

⁹或作“屏弃所挟”。

太师薨¹，始以秘书郎选参军京兆府法曹²，日伏阶下，与大尹争是非，大尹屡黜己见³。岁中奏为司录参军，与一府政⁴。以能拜尚书度支员外郎，迁仓部郎中、万年令。兵诛恒州⁵，改度支郎中，摄御史中丞，为粮料使⁶。兵罢⁷，迁商州刺史。粮料吏有忿争相牵告者，事及于公，因征下御史狱⁸。公不与吏辨，一皆引伏，受垢除名，徙封州。元和六年五月十二日死湘中，年四十九⁹。明年，立皇太子，有赦令许归葬¹⁰。其子居中始奉丧归，元和八年十一月甲寅，葬于河南 河南县 万安山下太师墓左，夫人郑氏祔。

¹贞元十五年二月，晋卒。

²“选”，或作“迁”。

³“大”，或并作“太”。

⁴“与”，音预。〔补注〕沈钦韩曰：京兆司录参军，盖当古之五官掾及公府之西曹，总录诸曹者也。

⁵成德军也。

⁶元和四年十月，以神策军中尉吐突承璀为镇州行营招讨处置使，征王承宗。以溪及于皋谟为东道行营粮料使。

⁷元和五年七月赦承宗。

⁸“因”，方作“显”，云：“汉书 韩安国传：‘由此显结于汉’，当用此义。”今按：此召对狱耳。与方所引者不类，当只作“因”。

⁹“州”下，方本无年月日，但于“湘中”下云“年若干”，今以晁本定。按唐书“元和七年，立遂王为太子”，亦与下文相应。二月，粮料吏有忿争相告言。五月，溪、皋谟皆坐赃数千缗。敕贷死，流皋谟 春州，溪 封州；行至潭州，并遣中使赐死。权德舆传亦云：“董溪 于皋谟以运粮使盗军资，流岭南。宪宗悔其轻，诏中使半道杀之。”〔补注〕沈钦韩曰：铭志之体，曰“薨”、曰“卒”，其曰“死”者，则非命之正矣。与张圆死于汴城同一例。

¹⁰元和七年七月，立遂王宥为太子，大赦天下。〔补注〕何焯曰：左降官死，亦必遇赦而后归葬。李道古墓志可参考。

公凡再娶，皆郑氏女。生六子，四男二女。长曰全正，惠而早死。次曰居中，好学善为诗，张籍称之。次曰从直¹、曰居敬，尚小。长女嫁吴郡 陆畅；其季女，后夫人之子。公之母弟全素孝慈友弟，公坐事，弃同官令归。公殁比葬三年，哭泣如始丧者。大臣高其行，白为太子舍人。将葬²，舍人与其季弟澥问铭于太史氏韩愈³。愈则为之铭。辞曰：

¹“直”下，或有“次”字。

²“将葬”下，方有“中”字，云：“以上文考之，无者为是。然世系表：‘全素，太子中书舍人。’通典：‘中舍一云中书舍人。’又安知全素不自舍人迁中舍邪？”今按：“中”字有，则前后皆当有；无则皆当无。不应前无而后有也。审如方说，此志亦必是未迁时作，况它本自有无“中”字者。今姑从之。不必曲为之说也。〔补注〕沈钦韩曰：太子舍人与中书舍人官阶悬绝，何容并称？此世系表之谬耳。

³元和八年正月，公为比部郎中，史馆修撰。

物以久弊，或以轹毁¹；考致要归，孰有彼此。由我者吾，不我者天；斯而以然，其谁使然？

¹“轹”，音枥。〔补注〕方苞曰：“轹毁”，谓死于非命也。以法死，于志讳之；而于铭著其实。曰：“不我者天”，岂溪之狱尚有枉桡耶？


贞曜先生墓志铭


贞曜先生墓志铭¹





唐 元和九年，岁在甲午八月己亥²，贞曜先生 孟氏卒。无子，其配郑氏以告，愈走位哭³，且召张籍会哭。明日使以钱如东都供葬事，诸尝与往来者⁴咸来哭吊韩氏⁵，遂以书告兴元尹故相余庆⁶。闰月⁷，樊宗师使来吊，告葬期⁸，征铭⁹。愈哭曰：“呜呼，吾尚忍铭吾友也夫！”兴元人以币如孟氏赙¹⁰，且来商家事¹¹；樊子使来速铭，曰：“不则无以掩诸幽。”乃序而铭之¹²。

¹“先生”，孟郊也。湖州 武康人。以诗名，唐人谓“孟诗韩笔”，故公志及铭皆以诗称之。〔补注〕姚范曰：公与杨生书称“平昌 孟东野”。唐志：“德州有平昌县。”新书 孟简传：“德州 平昌人。”

²“己”，或作“乙”。考唐历，是月无乙亥也。

³“走”，或作“赴”。“位”，或作“泣”。〔补注〕沈钦韩曰：此乃韩公设朋友之位而受人吊也。

⁴“尝”，或作“常”。

⁵〔补注〕何焯曰：“哭吊韩氏”，檀弓所谓“吾哭诸赐氏也”。方苞曰：伯高之丧，孔子使子贡为之主；故退之得受哭吊。

⁶元和元年三月，以故相郑余庆为山南西道节度使。

⁷是岁闰八月。

⁸时宗师自太子舍人持母丧在东都。

⁹“铭”下，或有“于愈”字。

¹⁰“人”，或作“尹”。

¹¹“家事”，谓孟郊家事。公集有与郑余庆书云：“再奉示问，皆缘孟家事。”又云：“樊宗师在东都经营孟家事，不啻如己。”其言大抵与此志合。

¹²〔补注〕曾国藩曰：以上叙吊赙杂事。

先生讳郊，字东野。父庭玢¹，娶裴氏女，而选为昆山尉，生先生及二季酆 郢而卒。先生生六七年²，端序则见³，长而愈骞，涵而揉之⁴，内外完好，色夷气清，可畏而亲。及其为诗，刿目心⁵，刃迎缕解⁶，钩章棘句，掐擢胃肾⁷，神施鬼设，间见层出。唯其大玩于词而与世抹⁸，人皆劫劫，我独有余⁹。有以后时开先生者；曰¹⁰：“吾既挤而与之矣¹¹，其犹足存邪！”¹²

¹“玢”，音彬。

²天宝十载，郊生。

³“则见”，或作“有法”。

⁴“之”，或作“足”。

⁵“刿”，利伤也。荀子 不苟篇“廉而不刿”。“”，长针也。说文：“綦，针也。”“刿”，居卫切。“”，时橘切。

⁶“刃”，或作“物”。

⁷“胃肾”，或作“皆尽”。“掐”，音滔；掐捾也。广韵引周书“师乃掐捾”。

⁸或作“采掇”，从阁、杭、南唐本云：字林：“抹，扫灭也。”汉 谷永传：“末杀灾异。”

⁹〔补注〕何焯曰：言其玩词而抹名利，故人所征逐者，处之裕如。

¹⁰“开”，或作“闻”。

¹¹“挤”，或作“侪”。

¹²〔补注〕何焯曰：是我所弃以让人者，不足争先也。曾国藩曰：以上叙人与诗。

年几五十，始以尊夫人之命来集京师¹，从进士试，既得，即去²。间四年，又命来选，为溧阳尉³，迎侍溧上⁴。去尉二年，而故相郑公尹河南，奏为水陆运从事⁵，试协律郎。亲拜其母于门内⁶。母卒五年，而郑公以节领兴元军⁷，奏为其军参谋，试大理评事⁸。

¹〔补注〕沈钦韩曰：“尊夫人”，犹言家尊也。文苑英华独孤良弼路公碑云：“年八岁，丁尊夫人艰。”

²贞元十二年吕渭知举，郊登第，年五十四。

³“又”下，或有“以”字。“溧”，音栗。

⁴陆龟蒙曰：溧阳有投金濑、平陵城，林薄蒙翳，下有积水，郊闲往坐水旁，裴回赋诗，而曹务多废。令白府以假尉代之，分其半俸。

⁵“陆”下，或有“转”字。元和元年十一月，以郑余庆为河南尹、水陆转运使。李翱分司洛中，与郊善，荐之余庆，以为判官。

⁶或无“内”字。

⁷元和九年三月，以余庆为兴元尹。

⁸〔补注〕方苞曰：于当官无一语赞美，位卑职散，不足言也。曾国藩曰：以上科第官阶。

挈其妻行之兴元¹，次于阌乡²，暴疾卒，年六十四。买棺以敛，以二人舆归。酆、郢皆在江南³，十月庚申，樊子合凡赠赙而葬之洛阳东其先人墓左⁴，以余财附其家而供祀⁵。将葬，张籍曰：先生揭德振华，于古有光⁶，贤者故事有易名，况士哉⁷？如曰“贞曜先生”，则姓名字行有载，不待讲说而明⁸。皆曰“然”。遂用之⁹。

¹或无“之兴元”字。

²“阌”，音闻。详见大理评事王君墓志。

³酆、郢家湖州 武康县，湖属江南。

⁴樊子，樊宗师。

⁵或无“而供祀”字，有“以俟”字；或无“供祀”字，有“俟”字。

⁶或无“古有光”字。

⁷杭本无“贤者”下十字。〔补注〕姚范曰：贤者虽无位于时，尚有私谥；而东野以进士从事幕府得官，盖亦上士之列矣。

⁸“待”，或作“从”，非是。

⁹〔补注〕曾国藩曰：以上死葬私谥。

初，先生所与俱学同姓简¹，于世次为叔父，由给事中观察浙东²，曰：“生吾不能举，死吾知恤其家。”³铭曰：

¹简字几道。

²元和九年九月，简自给事中为浙东观察使。

³〔补注〕沈钦韩曰：此亦讽辞，上言赙财，不及孟简。方苞曰：前后载朋友哀感赙恤，中间志其高才而穷，故末用闲语总结通篇。与蓝田丞、厅壁记、樊宗师志同法。曾国藩曰：以上补叙孟简。

於戏贞曜！维执不猗，维出不訾¹；维卒不施，以昌其诗²。

¹或无“戏”字。“执”或作“持”。或无“维执不猗”一句，或此句在“维出不訾”之下。“訾”凡数义，集韵云：“思也，毁也，思不称意也。”惟前汉书“訾”读与“赀”同。颜师古注：“多财也。”若曰“不赀”，则贫也。“猗”亦二义：诗 那云“猗欤”，叹辞也；节南山云“有实其猗”，郑氏注“倚也”；若曰“不猗”，则无所倚也。东野以贫出仕，而中立不倚，卒至于无所施为，止用昌其诗，铭意如是而已。〔补注〕姚范曰：“猗”，当读欹。何焯曰：齐语“訾相其质”，韦昭注：“訾，量也。”“不訾”，盖不可量也。按：此言其执持于内者，正所谓“贞”也；其表见于外者不可量，所谓“曜”也。惟其无所遇，故独“以昌其诗”耳。

²苏子瞻尝举此以问王定国：当昌其身耶，昌其诗也？来诗下语不契，作诗答之；有云：“昌身如饱腹，饱尽还腹饥，昌诗如膏面，为人作容姿。不如昌其气，郁郁老不衰。虽云老不衰，却怀安所之一。不如昌其志，志气自随。养之塞天地，孟轲不吾欺。”公谓东野“昌其诗”，而东坡乃云“不如昌其志”，盖苏尝读东野诗，有“未足当韩豪”之句，不为所取也。





唐故秘书少监赠绛州刺史独孤府君墓志铭





独孤郁有传，事多出此志。

君讳郁，字古风，河南人¹。常州刺史赠礼部侍郎宪公讳及之第二子²。宪公躬孝践行，笃实而辨于文，劝饬指诲以进后生³，名声垂延，绍德惟克。君生之年，宪公殁世⁴，与其兄朗⁵，畜于伯父氏⁶。始微有知，则好学问，咨禀教饬，不烦提谕，月开日益，卓然早成。年二十四登进士第⁷。时故相太常权公掌出诏文⁸，望临一时⁹，登君于门，归以其子¹⁰，选授奉礼郎。杨于陵为华州，署君镇国军判官，奏授协律郎¹¹；朋游益附，华问弥大。元和元年，对诏策，拜右拾遗¹²。二年，兼职史馆¹³。四年，迁右补阙。诏中贵人承璀¹⁴将兵诛王承宗 河北，君奏疏谏，召见问状，有言动听。其后上将有所相，不可于众，君与起居舍人李约交章指摘，事以不行¹⁵。五年，迁起居郎，为翰林学士，愈被亲信，有所补助。权公既相，君以嫌自列¹⁶，改尚书考功员外郎，复史馆职¹⁷。七年，以考功知制诰，入谢，因赐五品服。八年，迁驾部郎中，职如初。权公去相，复入翰林¹⁸。九年，以疾罢，寻迁秘书少监¹⁹，即闲于郊²⁰。十年正月，病遂殆。甲午，舆归，卒于其家。赠绛州刺史²¹。年四十。

¹河南 洛阳人。

²及字至之，代宗时官常州刺史。二子：朗、郁。

³旧史 公传：大历 贞元间，文士多尚古学，效扬雄、董仲舒之述作，而独孤及、梁肃最称渊奥。愈从其徒游，锐意钻仰，欲自振于一代。

⁴大历十二年四月二十九日卒，年五十三，时郁始二岁。〔补注〕陈景云曰：“君生之年，宪公殁世”，则始生而孤明矣。“二”字误。吴汝纶曰：旧史称：公少从独孤及、梁肃之徒游，及 大历十二年卒，公贞元二年始至京师，则与宪公不相及矣。

⁵“朗”，即用晦。

⁶郁始生而孤，与朗育于伯父汜。

⁷贞元十二年，郁与朗同来举进士，时郁年二十二。十四年，郁登第。

⁸时权德舆为中书舍人，知制诰。

⁹“望”，或作“迎”。

¹⁰“归”，或作“妻”。

¹¹晁本无“奉礼”至“奏授”十八字。

¹²元和元年四月，应材识兼茂明于体用科，中第四第，为右拾遗。

¹³兼史馆修撰。

¹⁴“璀”，七罪切。

¹⁵〔补注〕陈景云曰：谓裴均也。不著其姓名，盖均帅江陵时，公尝在幕府；以故吏为府主讳耳。李约斥均之辞甚丑，见新史 均传。

¹⁶元和五年九月，德舆同平章事，郁以嫌自列，守本官起居郎。

¹⁷郁以德舆故辞翰苑，宪宗曰：“德舆乃有此佳婿！”因诏宰相高选世族，故杜悰尚岐阳公主，然帝犹谓不如德舆之得郁也。因拜为考功员外郎，充史馆修撰，判院事。

¹⁸元和八年，德舆罢相。一月，复以郁为翰林学士。

¹⁹元和九年，以疾辞内职。十月，改秘书少监。

²⁰谓屏居鄠县。“闲”下，或有“居”字。

²¹晁本有上五字，本或系于“年四十”下，方并无。

男子二人：长曰某，早死；次曰天官，始十岁¹，有至性，闻呼父官与闻吊客至，辄号泣以绝。女子一人。夫人天水 权氏，赠太子太保贞孝公 皋之承孙²，故相今太常德舆之女。胤庆配良，是似是宜³。四月己酉，其兄右拾遗朗以丧东葬河南 寿安之甘泉乡家茔宪公墓侧⁴。将以五月壬申窆⁵，谓愈曰：“子知吾弟久⁶，敢属以铭！”铭曰：

¹传云：“子庠，字贤府，丧父始十岁。”此云“天官”，岂小字耶。

²“承孙”，字未详。

³“是似”，方作“是以”。今按：“是似是宜”承上句，言胤庆而似，配良而宜也。方“似”作“以”，非是。

⁴“家”，或作“冢”。

⁵“窆”，彼验切。

⁶“知”，或作“与”。“久”，或作“友”。

于古风，襮顺而里方¹；不耀其章，其刚不伤。戴美世令²，而年再不赢³。惟后之成。

¹诗“绣衣朱襮”，谓衣领之在外者。“于”下，或有“乎”字。上篇四言，不应首句为三字。今按：此乃杂言，或有此三字句也。“襮”，布谷切，又音博。

²“戴”，或作“载”。“令”，或作“命”。今按：此言戴前人之美，而世其令德也。

³〔补注〕曾国藩曰：上载前人之美，世有令德：“年再不赢”，谓父子俱不永年也。





唐故虞部员外郎张府君墓志铭





张府君卒葬之年月日，志皆不书。以公祭文考之，公时在京师，以考功郎知制诰，季友归葬长安，公于是乎祭之，且志其墓。时元和十年也。

尚书虞部员外郎安定 张君讳季友，字孝权，年五十四，病卒东都。明年¹，兄子涂与其弟庾 掞等²，护柩归葬长安县 马额原夫人北海 唐氏之封。前事，涂进韩氏门，伏哭庭下，曰³：“叔父且死，几于不能言矣；张目而言曰⁴：‘吾不可无告韩君别，藏而不得韩君记，犹不葬也。涂为书致吾意。’已而自署其末与封，敢告以请。”愈既与为礼，发书云云，其末有复语“千万永诀”八字⁵，名日月与封⁶，皆孝权迹。

¹“明”下，或无“年”字；或作“月”。

²“庾掞”，或作“庚揆”。

³或无“曰”字。

⁴“张目”，方从杭本无“目”字，云：后汉 严光传“良久，张目熟视”；然此恐当从杭本为正。今按：方知古有“张目”字，而必以杭本为正，殊不可晓。今从诸本。

⁵或无“末有”字。

⁶“日月”，一作“月日”。

孝权与余同年进士¹，其上世有暠者，当宇文时为车骑大将军、鄜城太守，卒葬河北，谥曰忠公，至孝权，间五世矣。孝权大父讳孝先²，太子通事舍人；父讳庭光，赠绥州刺史。绥州之卒³，孝权盖尚小。母曰太原县君。卒⁴，既葬，孝权守墓，树松柏，三年而后归。选为河南府文学⁵。去官，徐州使拜章请为判官⁶，授协律郎。孝权始不痛绝，诏下，大悔，即诈称疾不言三年。元和初，徐使死⁷，孝权疾即日已。试判入高等，授鄂县尉⁸。

¹贞元八年，中进士第八，与公同年。

²或作“奉先”。〔补注〕陈景云曰：或本是也，唐人重家讳，不应犯祖名。

³杭本“史”下无“绥州”字，非是。

⁴“卒”上，或有复出“县君”字。

⁵或无“府”字。

⁶贞元十六年六月，以张建封之子愔为徐州团练使。

⁷元和元年十一月愔卒。

⁸“鄂”，胡古切。

明年，故相赵宗儒镇荆南，以孝权为判官，拜监察御史。经二年，拜真御史。明年，分司东台，转殿中¹。按皇甫氏子母病不侍，走京师求试职。宰相怒曰：“吾故皇甫氏，御史助所善相戏法侮我，皇甫媪何疾！”²衔未决，皇甫母病果死，得解，迁留司虞部员外郎³。孝权为人孝谨，与人语恐伤之，而时嶷嶷有立⁴。与孝权游者极众，而独以其死累余，可尚也已！是为铭⁵。

¹转殿中侍御史。

²“媪”，母老称也。汉书：“常从王媪负贳酒。”“媪”，音。

³谓分司东都也。

⁴“嶷”，鱼力切。

⁵此下或注“铭亡”二字，或注“疑阙铭词”字。〔补注〕曾国藩曰：淡宕遽收。





唐故检校尚书左仆射右龙武军统军刘公墓志铭





一本“检校”上有“金紫光禄大夫”字，“仆射”下有“兼御史大夫”字，“统军”下有“知军事上柱国彭城郡开国公食邑二千户赠潞州大都督”字。公既为刘统军作此志又为作碑铭。碑铭见前。

公讳昌裔，字光后，本彭城人。曾大父讳承庆，朔州刺史；大父巨敖，好读老子 庄周书，为太原 晋阳令。再世宦北方¹，乐其土俗，遂著籍太原之阳曲，曰：“自我为此邑人可也，何必彭城？”父讼²，赠右散骑常侍³。

¹“宦”，或作“官”。

²或作“诵”。今按：名“讼”无理，疑避讳而改。

³〔补注〕曾国藩曰：以上先世。

公少好学问。始为儿时，重迟不戏¹，恒若有所思念计画。及壮自试，以开吐蕃说干边将，不售。入三蜀，从道士游。久之，蜀人苦杨琳寇掠，公单船往说，琳感欷，虽不即降，约其徒不得为虐²。琳降，公常随琳不去，琳死，脱身亡，沈浮河朔之间。建中中，曲环招起之³，为环檄李纳⁴，指摘切刻。纳悔恐动心，恒 魏皆疑惑气懈⁵。环封奏其本，德宗称焉。环之会下濮州，战白塔，救宁陵 襄邑⁶，击李希烈 陈州城下⁷，公常在军间。环领陈许军，公因为陈许从事，以前后功劳，累迁检校兵部郎中、御史中丞、营田副使⁸。

¹“迟”，音稚。

²唐史 昌裔传云：“入蜀，杨子琳反，昌裔说之。”惠琳之乱在夏州，岁月相远。子琳事详见崔宁传。

³按新传：曲环方攻濮州，表为判官。

⁴建中二年七月，平卢 淄青节度使李正己卒，子纳自称留后。

⁵“恒”谓成德节度使李惟岳；“魏”谓魏博节度使田悦。

⁶二县并属宋州。

⁷兴元元年闰十月，李希烈遣将翟崇晖悉众围陈州，宋、亳节度使刘洽遣陇右神策兵马使曲环将兵二万救之。十一月，败崇晖于州西，擒之以献。

⁸〔补注〕曾国藩曰：以上从杨琳 曲环。

吴少诚乘环丧，引兵叩城，留后上官涚咨公以城守，所以能擒诛叛将¹，为抗拒，令敌人不得其便。围解，拜陈州刺史。韩全义败，引军走陈州，求入保，公自城上揖谢全义曰：“公受命诣蔡，何为来陈？公无恐，贼必不敢至我城下。”明日领骑步十余抵全义营，全义惊喜，迎拜叹息，殊不敢以不见舍望公。改授陈许军司马²。

¹“擒”，或作“检”。今按：此谓安国宁谋以城降贼，昌裔密计斩之。当作“擒”。

²〔补注〕曾国藩曰：以上守陈州，为陈州刺史司马。

上官涚死，拜金紫光禄大夫，检校工部尚书，代涚为节度使¹。命界上吏不得犯蔡州人，曰：“俱天子人，奚为相伤？”²少诚吏有来犯者，捕得缚送，曰：“妄称彼人，公宜自治之。”少诚惭其军³，亦禁界上暴者，两界耕桑交迹，吏不何问⁴。封彭城郡开国公，就拜尚书右仆射⁵。

¹〔补注〕沈钦韩曰：通鉴：贞元十九年，节度使上官涚薨，其婿田偁欲胁其子使袭军政，牙将王沛亦涚之婿也，知其谋，以告监军范日用，讨平之。以昌裔为节度使。

²〔补注〕吴汝纶云：与蔡通和，文特婉妙。

³公志李郱亦曰：“尹惭其庭中人。”汉 袁盎为吴相，告归，道逢丞相申屠嘉，下车拜谒。丞相从车上谢，盎还，愧其吏。公所谓“惭其军”、“惭其庭中人”语出此耳。

⁴“何”，或作“呵”。汉书 贾谊传：“大谴大何。”卫绾传：“不孰何。”颜曰：“何即问也。”“何”上，或有“可”字，亦非是。今按：过秦论云“陈利兵而谁何”，颜注云：“问之曰，此为谁入何人也。”亦此义。

⁵〔补注〕曾国藩曰：以上为陈州节度。

元和七年，得疾，视政不时。八年五月，涌水出他界，过其地，防穿不补，没邑屋，流杀居人，拜疏请去职即罪，诏还京师¹。即其日与使者俱西，大热，旦暮驰不息，疾大发。左右手辔止之，公不肯，曰：“吾恐不得生谢天子。”上益遣使者劳问，敕无亟行。至则不得朝矣。天子以为恭，即其家拜检校左仆射、右龙武军统军知军事。十一月某甲子薨，年六十二²。上为之一日不视朝，赠潞州大都督，命郎吊其家³。明年某月某甲子，葬河南某县某乡某原⁴。

¹始昌裔代涚为节度也，宪宗恶其自立，欲召之，而重生变。宰相李吉甫曰：“陛下乘人心愁苦可召也。”遂以韩皋代之。至长乐驿，知帝意，因称风眩卧第，岁中卒。史与志少异。志为之讳耶？〔补注〕吴汝纶曰：此殆畏蔡，借词去许，所谓“环寇之师，瞋目语难”者也。史所称疑非事实，或昌裔欲去，帝亦适欲召之乎？

²“某”下，或有“日”字，下同。

³“郎”下，或有“中”字。

⁴〔补注〕曾国藩曰：以上得罪还京及卒葬。

公不好音声，不大为居宅，于诸帅中独然。夫人，邠国夫人 武功 苏氏。子四人：嗣子光禄主簿纵，学于樊宗师，士大夫多称之；长子元一，朴直忠厚，便弓马¹，为淮南军衙门将；次子景阳、景长，皆举进士。葬得日，相与选使者哭拜阶上，使来乞铭²。铭曰：

¹“便”，或作“使”，非是。

²〔补注〕曾国藩曰：以上妻子。

提将之符，尸我一方；配古侯公，维德不爽¹；我铭不亡，后人之庆²。

¹楚辞：“厉而不爽些。”注：“楚人谓羹败曰爽。”“爽”，平声。〔补注〕沈钦韩曰：韵会：“爽，叶师庄切。”诗：“其德不爽，寿考不忘。”

²“庆”，读若“羌”，离骚云：“庆天悴而丧荣。”沈存中云：古人谐声，如“庆”字多与“章”字协韵。“孝孙有庆，万寿无疆”，“黍稷稻粱，农夫之庆”是也。集韵并入平声。





第七卷 碑 志





唐故监察御史卫府君墓志铭





其弟中行，字大受，贞元九年第进士，至是为兵部郎中，元和十年也。公此志自“与其弟中行别”下至“可饵以不死”，造语雄奇，所谓“唯陈言之务去”者也。〔补注〕茅坤曰：独述采药铸金一事，文自澹宕隽永。曾国藩曰：公与中行书交谊绝厚，铭其兄专叙合药事，极愚可悯。若中行存世俗之见，止肯称美，公或俛从之而夹叙其善事一二，则文不能如此之奇警矣。

君讳某，字某¹，中书舍人御史中丞讳某之子²，赠太子洗马讳某之孙³。家世习儒，学词章。昆弟三人俱传父祖业，从进士举，君独不与俗为事⁴，乐弛置自便⁵。

¹或作“讳之玄，字造微”。

²“某”，或作“晏”。

³“某”，或作“璿”。按元和姓纂，晏三子：长之玄、次中立、次中行。汪彦章云：王仲信本谓此卫中立墓志。中立字退之，非之玄也。〔补注〕方氏增考年谱云：此志今本皆作卫之玄，及质之善本，实中立，非之玄也。中立字退之，饵奇药求不死，而卒死；故白乐天诗云：“退之服硫黄，一病竟不痊。”孔毅夫、陈无己之徒皆指以为公，非也。观白氏所纪退之、微之、杜子、崔君三四人，皆非有闻于时者。适以中立之字偶同耳。陈景云曰：所谓善本，即汪彦章所据王仲信本也，方说甚辨而核。

⁴“不”下，或有“兴”字，云“读去声”，非是。或疑此“与”字当作“以”，更详之。

⁵“弛”，或作“施”。

父中丞薨，既三年，与其弟中行别曰：“若既克自敬勤，及先人存，趾美进士¹，续闻成宗²，唯服任遂功，为孝子在不怠。我恨已不及，假令今得，不足自贳³。我闻南方多水银、丹砂，杂他奇药，爊为黄金⁴，可饵以不死。今于若丐我，我即去。”遂逾岭厄⁵，南出。药贵不可得，以干容帅⁶，帅且曰：“若能从事于我，可一日具。”许之，得药，试如方，不效。曰：“方良是，我治之未至耳。”留三年，药终不能为黄金，而佐帅政成，以功再迁监察御史。帅迁于桂⁷，从之。帅坐事免⁸，君摄其治，历三时，夷人称便。新帅将奏功，君舍去，南海 马大夫使谓君曰⁹：“幸尚可成，两济其利。”君虽益厌，然不能无万一冀¹⁰。至南海，未几竟死，年五十三。

¹贞元九年中行登第。

²〔补注〕曾国藩曰：“趾美”，犹踵美。“续闻成宗”，续令闻成大宗也。

³或作“贵”，作“贯”。“贳”，音射，又音世。

⁴“爊”，于刀切。

⁵“厄”，于革切，塞也；一作“”。

⁶贞元二十一年五月，以房启为容管经略使。

⁷元和八年四月，以启为桂管观察使。

⁸是岁七月，启以罪降为太仆少卿。

⁹十二月，以马总为岭南节度使。

¹⁰〔补注〕曾国藩曰：二句袭封禅书。

子曰某¹。元和十年十二月某日，归葬河南某县某乡某村，祔先茔²。于时中行为尚书兵部郎³，号名人，而与余善，请铭。铭曰：

¹“某”，或作“景微”。

²“某县某乡某村”，诸本作“伊阙县伊国乡高都村”。

³或无“于”字。“郎”下，或有“中”字。

嗟惟君，笃所信¹。要无有，弊精神。以弃余，贾于人²。脱外累，自贵珍。讯来世，述墓文。

¹“信”，音新。汉武悼李夫人赋“申以信兮”；班固幽通赋云“苟无实，其孰信”。

²“贾”，音古。





唐故河南令张君墓志铭





贞元十九年，公与张君同自监察御史以言事黜：张为郴州 临武；公为连州 阳山。二年俱徙江陵。至是张卒，公既志其墓，又文以祭，且及铭墓之意：可谓厚矣。〔补注〕茅坤曰：多劖刻之音。张裕钊曰：坚净精峭，峻洁之气莹然纸上。

君讳署，字某，河间人。大父利贞，有名玄宗世。为御史中丞，举弹无所避，由是出为陈留守¹，领河南道采访处置使²，数岁卒官。皇考讳郇，以儒学进，官至侍御史³。

¹本郑所并陈之留邑。秦并天下，以宋亦有留，故加“陈”以别之。

²开元二十二年十一月，初置十道采访处置使。

³“郇”，或作“询”。

君方质有气，形貌魁硕，长于文词。以进士举博学宏词，为校书郎¹。自京兆 武功尉拜监察御史；为幸臣所谗²，与同辈韩愈李方叔三人俱为县令南方³。二年，逢恩俱徙掾江陵⁴。半岁，邕管奏君为判官⁵，改殿中侍御史，不行⁶。

¹署，贞元二年进士第。

²“幸臣”，李实也。

³时三人俱为监察御史。贞元十九年冬，三人皆以言事得罪，贬为县令，详见题注下。〔补注〕沈钦韩曰：文苑有李方叔南风之薰赋，则贞元五年进士第也。

⁴贞元二十一年正月，顺宗即位，大赦，张与公俱量移江陵。

⁵贞元二十一年八月，路恕为容管经略使，表署判官。

⁶〔补注〕曾国藩曰：以上自校书至殿中侍御史，凡七迁。

拜京兆府司录¹，诸曹白事，不敢平面视²；共食公堂，抑首促促就哺歠，揖起趋去，无敢阑语³；县令丞尉畏如严京兆：事以办治⁴。京兆改凤翔尹，以节镇京西⁵，请与君俱，改礼部员外郎，为观察使判官。帅他迁⁶，君不乐久去京师，谢归，用前能拜三原令。岁余，迁尚书刑部员外郎。守法争议，棘棘不阿⁷。

¹贞元二十一年十月，李鄘为京兆尹，表署为府司录参军。

²〔补注〕姚范曰：此言署能使诸曹严畏，不敢平视。

³“促促”，或作“旦旦”。“促”，如“龌龊”之“促”，本或作“娖娖”。“阑”，或作“闲”。〔补注〕沈钦韩曰：史记：“出入为阑。”应劭曰：“阑，妄也。”“阑语”即妄语。

⁴“办”，或作“干”。

⁵元和二年二月，以鄘为凤翔尹，凤翔 陇右节度使，表署为判官。

⁶元和四年三月，以鄘为河东节度使。

⁷诸本无“议”字及下“”字。晁本校增此二字。“阿”，或作“挠”。今按：欧公尝疑此上有脱字，不知晁氏以何本校也。详其文理，当有此二字，故从之。〔补注〕曾国藩曰：以上自京兆司录至刑部员外，凡四迁。

改虔州刺史。民俗相朋党，不诉杀牛¹，牛以大耗；又多捕生鸟雀鱼鳖，可食与不可食相买卖；时节脱放期为福祥：君视事，一皆禁督立绝²。使通经吏与诸生之旁大郡³，学乡饮酒丧婚礼，张施讲说，民吏观听从化，大喜。度支符州，折民户租，岁征绵六千屯⁴，比郡承命惶怖，立期日，唯恐不及事被罪；君独疏言：“治迫岭下，民不识蚕桑。”⁵月余，免符下，民相扶携，守州门叫欢为贺⁶。

¹或无“不诉”字。

²“祥”下，或有“事”字；或无“视事”二字；或但有“事”字。

³“吏”，或作“史”。

⁴〔补注〕姚鼐曰：诗：“白茅纯束。”笺：“读如屯。”

⁵〔补注〕曾国藩曰：他手摘录疏言，必数句乃了，此独一句，故遒。

⁶〔补注〕曾国藩曰：以上虔州刺史。

改澧州刺史。民税出杂产物与钱，尚书有经数；观察使牒州征民钱倍经。君曰：“刺史可为法¹，不可贪官害民。”留噤不肯从，竟以代罢。观察使使剧吏案簿书²，十日不得毫毛罪。改河南令。而河南尹适君平生所不好者，君年且老，当日日拜走，仰望阶下，不得已就官。数月，大不适，即以病辞免³。

¹疑必有脱误，或“为”字当作“守”。〔补注〕按：“经”，常也。“经数”，即法也。刺史但可为法，不可为非法之事。

²“吏”，或作“史”。

³〔补注〕曾国藩曰：以上澧州刺史，河南令。

公卿欲其一至京师，君以再不得意于守令，恨曰：“义不可更辱，又奚为于京师间。”竟闭门死，年六十¹。君娶河东 柳氏女。

二子：升奴、胡师。将以某年某月某日葬某所²。

¹或无“闭门”二字。

²〔补注〕曾国藩曰：以上卒葬子女。

其兄将作少监昔请铭于右庶子韩愈¹。愈前与君为御史被谗，俱为县令南方者也²，最为知君。铭曰：

¹“昔”，或作“者”。李逊赴襄阳送行诗有“著作郎张昔”。

²〔补注〕曾国藩曰：观祭张十一文，其往还情事最密，而此仅一句，故知文各有裁。

谁之不如，而不公卿！奚养之违，以不久生¹！唯其颉颃，以世厥声。

¹“以”，一作“而”。





凤翔陇州节度使李公墓志铭





一本上有“唐故”字；“度”下有“观察使开府仪同三司检校户部尚书赠尚书左仆射”字。李惟简父宝臣见藩镇传：志所载多与传合。〔补注〕归有光曰：峻洁。

公讳惟简¹，字某，司空平章事赠太傅之子²。太傅初姓张氏³，肃宗时，举恒 赵 深 冀 易 定六州战卒五万人、马五千匹以归听命。天子嘉之，赐姓曰“李”，更其名“宝臣”⁴，立其军，号之曰“成德”，由是姓李氏⁵。

¹“简”，或作“某”。

²太傅李宝臣，本范阳内属奚族。

³故范阳 张锁高畜之为假子，遂冒姓张，名忠志。

⁴“名”下，或有“曰”字。

⁵宝应元年十一月，忠志以伪恒阳节度使挈其所管五州降于河东节度使辛云京。以忠志为成德军节度使，仍统其所管州，赐姓“李”，名“宝臣”。

太傅薨¹，公兄弟让嗣²，公竟弃其家自归京师。及兄死家覆，有司设防守³。德宗如奉天⁴，守卒出公⁵，即驰归，与母韩国夫人 郑氏拜诀，属家徒随走所幸⁶，道与贼遇，七斗乃至⁷。有功，迁太子谕德，加御史中丞⁸。从幸梁州，天黑失道，识焦中人声⁹，得见德宗于西¹⁰。上曰：“卿有母，可随我耶？”¹¹曰：“臣以死从卫。”及幸还，录功，封武安郡王¹²，号“元从功臣”¹³，图其形御阁，而以神威将军居北军卫¹⁴；久乃加御史大夫。丁韩国忧去官，累迁神威大将军，加工刑二曹尚书、天威统军；又改户部尚书，金吾大将军¹⁵。有长上万国俊者¹⁶，以军势夺兴平人地，吏惮莫敢治。及公为金吾，兴平人曰：“久闻李将军为人公平，庶能直吾屈。”即赍县牒来见。公发视，立杖国俊，废之，以地还兴平人。闻者莫不称叹。

¹建中二年正月，宝臣卒，赠太傅。

²宝臣三子：惟诚、惟岳、惟简。

³惟岳叛，惟简以家僮票士百余奉母郑归京。建中三年闰正月，成德兵马使王武俊杀惟岳，传首京师，德宗拘惟简于客省，防伺甚峻。

⁴〔补注〕沈钦韩曰：一统志：“奉天罗城，在乾州。”德宗幸焉。胡三省云：“奉天在长安西北一百五十里。”

⁵〔补注〕曾国藩曰：天子蒙尘，故守卒弛而放出罪人也。

⁶〔补注〕曾国藩曰：走德宗所至之地。

⁷建中四年十月，德宗幸奉天，惟简将卦难，谋于郑。郑曰：“尔父立功河朔，位宰相，身未尝至京师；兄死于人手，尔入朝，未识天子，不能效忠，吾不子汝矣。”督其行，曰：“儿能死王事，吾不朽矣。”乃斩关出，道更七战，得及行在。

⁸帝见惟简，厚抚之，拜太子谕德，累迁禁军将军，从浑瑊率师讨贼，频战屡捷，加御史中丞。

⁹〔补注〕沈钦韩曰：释地：“周有焦获。”郭注：“今扶风 池阳县 瓠中是也。”一统志：“焦获泽在泾阳县北。”

¹⁰厔，雍县名，属凤翔。“”，音辀；“厔”，音窒：义见兴元少尹墓志铭。〔补注〕沈钦韩曰：上将幸梁州，盖回舆而入骆谷也。

¹¹“可”，或作“何”。

¹²或作“公”，考之史，当作“王”。

¹³四月，诏奉天随从将士，并赐号“元从功臣”。

¹⁴迁左神威卫大将军。“居”，或作“为”。“卫”，或作“御”。

¹⁵元和初，检校户部尚书，改为左金吾卫大将军，充街使。

¹⁶“上”，或作“尚”，新史蜀本作“上”。今按：“长上”盖卫卒之号，犹今言长入也。当从蜀本。〔补注〕沈钦韩曰：六典，兵部郎中职：“凡长上、折冲、果毅应宿卫者，并一日上，两日下。诸色长上，若司阶、中候、司戈、执戟，并五日上，十日下。长入长上每日上，随仗下。”按唐时宿卫有番第，若汉之卫士，一岁一更之，意其曰“长上”，则长直不代者也。“长入长上”，则如明大将军之色目。

于是天子以公材果可任用，治人将兵，无所不宜；元和六年，即以公为凤翔 陇州节度使、户部尚书、兼凤翔尹¹。陇州地与吐蕃接，旧常朝夕相伺，更入攻抄，人吏不得息²。公以为国家于夷狄当用长筭：边将当承上旨，谨条教³，蓄财谷，完吏农力以俟；不宜规小利，起事盗恩⁴；禁不得妄入其地。益市耕牛铸镈钐⁵，以给农之不能自具者；丁壮兴励⁶，岁增田数十万亩。连八岁，五种俱熟，公私有余。贩者负入褒 斜⁷，船循渭而下，首尾相继不绝⁸。十三年，公与忠武军节度使司空光颜⁹，邠宁节度使尚书钊¹⁰俱来朝，上为之燕三殿¹¹，张百戏，公卿侍臣咸与¹²。既事敕还，公因进曰：“臣幸得宿卫二十余年¹³，今年老斥外任¹⁴，不胜慕恋，愿得死辇下。”天子加慰遣焉。还镇告疾，其夏五月戊子薨，年五十五。讣至，上悼怆罢朝，遣郎中临吊，赠尚书左仆射。以其年十一月景申¹⁵，葬万年 凤栖原¹⁶。

¹五月以惟简为凤翔尹、凤翔 陇州节度使。

²〔补注〕何焯曰：叙事详赡。

³或作“务”，非是。

⁴〔补注〕曾国藩曰：“起事”，起边衅也。每有小获；朝廷辄与以恩，是盗窃也。

⁵诗：“庤乃钱镈。”注：“田器也。”“钐”，大镰也。“”，大锄也。“镈”，音博；“钐”，山监切；又所鉴切；“”，陟初切，又仕葅切；“”，陟玉切。

⁶“兴”，或作“愈”。

⁷梁州记：“万石城溯汉上七里，有褒谷：南口曰褒，北口曰斜。”选：“右界褒斜。”“斜”，余遮切。

⁸〔补注〕曾国藩曰：褒、斜不通舟车，肩负以入，西上也；船循渭，东下也；“首尾”句兼承上二句。

⁹李光颜。

¹⁰郭钊。

¹¹唐 麟德殿有三面，故曰“三殿”。

¹²“与”，音预。

¹³或无“得”字。

¹⁴“斥”，或作“许”，或作“”。

¹⁵“丙”，作“景”，避唐讳也。

¹⁶“万年”下，或有“县”字。

夫人博陵郡 崔氏，河阳尉镐之孙，大理评事可观之女，贤有法度¹。公有四子：长曰元孙，三原尉；次曰元质，彭之蒙阳尉；曰元立，兴平尉；曰元本，河南参军：皆愿敏好善。元立、元本皆崔氏出。葬得日，嗣子元立与其昆弟四人，请铭于韩氏，曰：“先人尝有托于夫子也。”愈曰：“太傅功在史氏记，仆射以孤童囚羁京师²，卒能以忠为节自显，取爵位，立名绩，使天下拭目观，父母与荣焉。既忠又孝，法宜铭。”³铭曰：

¹“贤”下，或有“而”字。

²或无“记”字。“童”下，或有“子”字。今按翟方进传，无者为是。

³或无“法”字。

太傅之显，自其躬兴；仆射童羁，孰与之朋。遭国之难，以节自发；致其勤艰，以复考烈。孝由忠立，爵名随之；铭此玄石，维昧之诒。





唐故中散大夫少府监胡良公墓神道碑





此篇从方氏石本，疑者别出。蜀本注：“牛僧孺撰墓志，陈鸿撰谥，张籍撰行状。”欧阳公集古录有胡良公碑跋云：“珦者，韩之门人张籍妻父也。”今按：方本无“中散大夫”、“良”五字；又它神道碑不著“墓”字，唯此有之，亦变例也。

少府监胡公者，讳珦，字润博，年七十九以官卒。明年八月十四日，葬京兆 奉先¹，夫人天水 赵氏祔焉。其子逞、迺、巡、遇、述、迁、造²与公婿广文博士吴郡 张籍，以公之族出、行治、历官、寿年为书³，使人自京师南走八千里至闽南、两越之界上请为公铭刻之墓碑于潮州刺史韩愈⁴，曰：

¹“八月”，或作“七月”，无“十四日”字。〔补注〕沈钦韩曰：一统志奉先城在同州 郃阳县。

²或无“迺”字，或无“巡”字。

³“出”下，或有“处文”二字，非是。

⁴〔补注〕吴汝纶曰：三十三字为句，岸然自喜。

胡姓本出安定，后徙清河，于今为宗城，属贝州¹。大父讳秀，武后时以文材征为麟台正字²。父宰臣，用进士卒官平阳 冀氏令³，赠潭州大都督。公早孤，能自劝学⁴，立节概，非其身力，不以衣食。凡一试进士，二即吏部选，皆以文章占上第。乐为俭勤，自刻削，不干人，以矫时弊。及为富平尉，一府称其断决。建中四年，侍郎赵赞为度支使⁵，荐公为监察御史，主馈给渭桥以东军，洗手奉职，不以一钱假人。贼平，有司考核群吏，多坐贬死⁶；独公以清苦能检饬，无漏失，迁河南仓曹。魏公 贾耽以节镇郑 滑⁷，以公佐观察事、检校尚书工部员外郎。以刚直龃龉不阿忤权贵，除献陵令⁸。居陵下七年，市置田宅，务种树为业以自给，教授子弟⁹。贞元十一年，吏部大选，以公考选人艺学，以劳迁奉先令，以治办迁尚书膳部郎中，改坊州刺史。州经乱，无孔子庙，公至则命筑宫造祭器，率博士生讲读以时¹⁰，如法以祠，人吏聚观叹息。迁舒州刺史。州岁大熟，麦一茎数穗，闾里歌舞之¹¹。考功以闻，迁尚书驾部郎中。数以事犯尚书李巽¹²；巽时主盐铁事，富骄恃势，以语丞相¹³，由是退公为凤翔少尹。巽死，迁少大理，改少詹事。元和十二年，朝廷以公年老能自祗力，事职不懈，可嘉，拜少府监，兼知内中尚¹⁴。明年，以病卒¹⁵。

¹“河”下，或有复出“清河”字，“宗城”，县名。武德九年属贝州。

²垂拱元年二月，改秘书省为麟台。

³或无“官”字。

⁴“劝”，或作“勤”。

⁵建中三年五月，以中书舍人赵赞为户部侍郎，判度支。

⁶“考核”，一作“核考”。或无“贬”字。或无“死”字。

⁷贞元二年九月，以贾耽为郑、滑节度使，辟珦佐其府。

⁸献陵，高祖陵。〔补注〕沈钦韩曰：献陵等令，从五品，掌山林营兆之事，率其户而守陵。见六典。

⁹“业”下，或无“以”字，杭并无“以自给”字。“子弟”，或作“弟子”。

¹⁰“生”下，或有“徒”字。

¹¹或无“舞”字。

¹²“事”上，或有“公”字。

¹³“丞”，或作“宰”。

¹⁴百官志：少府监，从三品，掌百工技艺之政，总中尚、左尚、右尚。〔补注〕沈钦韩曰：会要：“中尚使以检校进奉杂作，多以少府监及诸司高品为之。”

¹⁵或无“病”字，非是。

公始以进士孤身旅长安，致官九卿为大家。七子皆有学守。女嫁名人。年几八十，坚悍不衰，事可传载，可谓成德¹。铭曰：

¹“谓”，或作“为”，非是。

朅朅胡公¹，既果以方；挟艺射科，每发如望²。人求于人，我已为之；自始讫终，不降色辞。因官立事，随有可载；发迹馈军³，遭谗府界⁴。去居陵下，为吏为隐；坊舒之政，于兹有靳⁵。守官驾部，名昇己屈⁶；跻于少府，甚宜秩物。不配其有⁷，君子耻之；少府古卿，公优止之。刻文碑石，以显公行；维公后人⁸，无怠嗣庆⁹。

¹“朅”，丘竭切。

²“望”，平声。

³“军”，或作“运”。

⁴〔补注〕曾国藩曰：“界”，读作介，佐人者也。魏公开府郑 滑，以胡为佐，故曰“府界”。

⁵“靳”，或作“叹”。

⁶“昇”，或作“升”。“己”或作“民”。

⁷〔补注〕曾国藩曰：言官不称其能。

⁸“维公”，或作“维彼”。

⁹〔补注〕方苞曰：此及权公铭皆综括生平，义意亦微有别出者。





唐故相权公墓碑





权德舆，宪宗朝拜同平章事，新 旧史有传，所载加详于志云。〔补注〕刘大櫆曰：昌黎叙事，枝枝节节，造为奇语。曾国藩曰：矜慎简练，一字不苟，金石文字之正轨也。张裕钊曰：退之碑志之文，其前后错注及锤句炼响，并坚净简劲，坦然出之；而雄浑高古不可及。

上之元和五年，其相曰权公，讳德舆，字载之¹。其本出自殷帝 武丁，武丁之子降封于权——权，江 汉间国也²。周衰，入楚为权氏³。楚灭徙秦，而居天水 略阳。苻秦之王中国，其臣有安丘公 翼者⁴，有大臣之言⁵。后六世至平凉公 文诞⁶，为唐 上庸太守、荆州大都督长史，焯有声烈⁷。平凉曾孙讳倕⁸，赠尚书礼部郎中，以艺学与苏源明相善⁹，卒官羽林军录事参军，于公为王父。郎中生赠太子太保讳皋，以忠孝致大名¹⁰，去官，累以官征，不起¹¹，追谥贞孝¹²，是实生公¹³。

¹元和五年九月，以德舆同中书门下平章事。

²权故城在南郡 当阳县。

³唐韵云：权始出天水，本颛顼之后，楚武王使斗缗尹权，后因氏焉。

⁴翼字子良，略阳人。与太原 薛赞俱为苻坚谋主。坚即伪位，拜给事中，后为右仆射，封安丘公。

⁵坚伐晋，翼力谏不从，坚遂大败。〔补注〕何焯云“大臣之言”，即铭所称“诋诃浮屠”也。

⁶翼子宣褒事姚秦，为黄门侍郎。宣褒四世之孙荣，隋开府仪同三司、鄜城郡公。荣子文诞。

⁷“焯”，或作“绰”。

⁸文诞子崇本，匡城令。崇本子无待，成都尉。无待子倕。“倕”音垂。

⁹源明，京兆 武功人，初名预，字弱夫，肃宗时终秘书少监。

¹⁰皋字士繇，天宝末，安禄山为河北按察使，表皋为从事，察禄山有异志，诈死，奉其母南去。及渡江，禄山已反。由是名闻天下。

¹¹代宗征皋为起居舍人，以疾辞。李季卿黜陟江 淮，奏皋节行，改著作郎复，不起。

¹²大历二年四月十四日，皋卒于润州，年四十六。元和中，谥贞孝。〔补注〕方苞曰：详其先世，以皆闻人也。

¹³〔补注〕曾国藩曰：以上先世。

公在相位三年¹，其后以吏部尚书授节镇山南²，年六十以薨。赠尚书左仆射，谥文公³。

¹元和五年九月相，八年五月罢。

²元和十一年十月，以德舆检校吏部尚书，充山南西道节度使。

³元和十三年八月，以病乞还，卒于道。“以薨”：“以”或作“六”。考旧史当作“以”。〔补注〕方苞曰：先揭官阶所极及年享、谥法，以叙前世官阶、谥法牵连而书；又通篇顺叙，即用此为关键也。曾国藩曰：以上略叙文公晚节谥法。

公生三岁，知变四声¹；四岁能为诗；七岁而贞孝公卒，来吊哭者见其颜色声容，皆相谓“权氏世有其人”。及长，好学，孝敬祥顺。贞元八年，以前江西府监察御史征拜博士²，朝士以得人相庆。改左补阙，章奏不绝，讥排奸幸³，与阳城为助。转起居舍人⁴，遂知制诰，凡撰命词九年，以类集为五十卷，天下称其能。十八年，以中书舍人典贡士，拜尚书礼部侍郎⁵。荐士于公者：其言可信，不以其人布衣不用；即不可信，虽大官势人交言，一不以缀意。奏广岁所取进士明经，在得人，不以员拘。转户兵吏三曹侍郎、太子宾客⁶，复为兵部，迁太常卿⁷，天下愈推为钜人长德⁸。

¹“知”，或作“能”。〔补注〕沈钦韩曰：“变”，读为辨。

²贞元初，江西观察使李兼表德舆为判官，再迁监察御史。府罢，八年正月，除太常博士。

³贞元八年八月，司农大卿裴延龄以巧诈除户部侍郎，判度支，德舆上疏论其奸，不省。

⁴贞元十年四月迁。

⁵贞元十七年冬，以本官知礼部贡举。十八年，真拜礼部侍郎。

⁶贞元二十一年六月，转户部侍郎。元和初，历兵部、吏部侍郎。后坐郎吏误用官缺，改太子宾客。

⁷元和四年五月迁。

⁸〔补注〕曾国藩曰：以上历官京师。

时天子以为宰相宜参用道德人，因拜礼部尚书，同中书门下平章事¹。公既谢辞，不许。其所设张举措，必本于宽大；以几教化，多所助与²；维匡调娱，不失其正；中于和节，不为声章³；因善与贤，不矜主己⁴。以吏部尚书留守东都⁵，东方诸帅有利病不能自请者，公常与疏陈，不以露布⁶。复拜太常⁷，转刑部尚书，考定新旧令式为三十编，举可长用⁸。其在山南 河南，勤于选付⁹，治以和简，人以宁便¹⁰。

¹元和五年，宰相裴垍寝疾；九月，德舆同平章事。

²“与”，或作“为”，或无此一字。今按：“助与”，如后救于頔事之类是也；作“为”，非是。

³〔补注〕曾国藩曰：不为严刻之条教也。

⁴“矜”，或作“务”。〔补注〕曾国藩曰：叙权公相业，专述用人一节，大抵“嘉善而矜不能，和而不流”，二语该之；而文特矜炼。祗此是叙名臣之法。若一一叙列事迹，则累牍不能尽矣。

⁵元和八年正月，罢相，守本官。七月，以检校吏部尚书为东都留守。〔补注〕沈钦韩曰：通鉴：元和八年，李吉甫、李绛数争论于上前，德舆居中，无所可否。上鄙之，罢守本官。

⁶“不以”，或无“不”字。“露布”，或作“布露”。

⁷元和九年十月除。

⁸或无“长”字。先是，诏许孟容、蒋乂等删定格敕，成三十卷。表上，留中不出。德舆请下刑部，与侍郎刘伯刍代考定，复为三十卷。十年十月，奏请行用。从之。

⁹〔补注〕曾国藩曰：选择事之要务，即与分付，不繁琐，无留滞也。

¹⁰〔补注〕曾国藩曰：以上为宰相，及在山南、河南。

以疾求还，十三年某月甲子，道薨于洋之白草。奏至，天子痌伤¹，为之不御朝，郎官致赠锡。官居野处，上下吊哭，皆曰：“善人死矣！”其年某月日²，葬河南 北山，在贞孝东五里³。

¹“痌”，或作“痛”。

²“月”下，或有“某”字。

³〔补注〕曾国藩曰：以上卒葬。

公由陪属升列，年除岁迁，以至公宰，人皆喜闻，若己与有，无忌嫉者。于頔坐子杀人，失位自囚，亲戚莫敢过门省顾，朝莫敢言者¹；公将留守东都²，为上言曰³：“頔之罪既贳不竟，宜因赐宽诏。”上曰：“然，公为吾行谕之。”頔以不忧死⁴。前后考第进士及庭所策试士踵相蹑为宰相达官，与公相先后；其余布处台阁外府凡百余人。自始学至疾未病，未尝一日去书不观⁵。公既以能为文辞擅声于朝⁶，多铭卿大夫功德；然其为家不视簿书⁷，未尝问有亡，费不偫余⁸。

¹“頔”，音迪。“顾”下，或有“者”字。“朝”上，或有“在”字。

²“公”下，或有“时”字。

³“曰”下，或有“于”字。

⁴元和七年正月，司空同平章事于頔使其子太常丞敏重赂梁正言，求出镇。正言诈渐露，敏索其赂不得，诱其奴支解之，弃溷中。事觉，頔率其子殿中少监季友等，素服诣建福门请罪。頔左迁恩王傅，仍绝朝谒；敏流雷州；季友等皆贬官。八年七月，德舆将留守东都，为言之。

⁵或无“未病”二字。

⁶或无“能”字。

⁷“视”，或作“亲”。

⁸“问”下，或有“其”字。诸本“偫”作“待”，或作“储”。〔补注〕曾国藩曰：以上节叙数大事。

公娶清河 崔氏女，其父造，尝相德宗，号为名臣¹。既葬，其子监察御史璩累然服丧来有请²。乃作铭文³曰：

¹德宗 贞元元年正月，以崔造平章事；至十二月罢。“德”，或作“代”，考宰相表当作“德”。

²德舆二子：璩字大圭、瑶字大玉。“服丧”，或作“丧服”。或无“来”字。

³或无“铭”字。

权在商 周，世无不存¹。灭楚徙秦，嬴 刘之间。甘泉始侯，以及安丘；诋诃浮屠²，皇极之扶。贞孝之生，凤鸟不至³；爵位岂多，半涂以税⁴；寿考岂多，四十而逝。惟其不有，以惠厥后；是生相君，为朝德首。行世祖之，文世师之⁵；流连六官⁶，出入屏毗。无党无雠，举世莫疵。人所惮为⁷，公勇为之；其所竞驰，公绝不窥⁸。孰克知之⁹，德将在斯。刻诗墓碑，以永厥垂。

¹“无”，或作“次”。

²苻坚尝游东苑，命沙门道安同辇。翼谏曰：“臣闻天子法驾：侍中陪乘，清道而行，进止有度；道安毁形贱士，不宜参秽神舆。”

³或作“至世”。

⁴“以”，或作“已”。〔补注〕曾国藩曰：“税”，止也。用“税驾”字。

⁵“祖”，或作“师”。“师”，或作“推”，或作“祖”。

⁶谓吏、户、礼、兵、刑、工。

⁷“为”，或作“焉”。

⁸“其”，或作“人”。“竞”，作“共”。“绝”，作“有”。今按：作“绝”乃与上文“勇”字相应。

⁹“克”，或作“先”。





平淮西碑

并序





据旧史，元和十二年八月，宰臣裴度为淮西宣慰处置使，兼彰义军节度使，请公为行军司马。淮、蔡平。十二月，随度还朝，以功授刑部侍郎，仍诏撰平淮西碑，其词多叙裴度事。时先入蔡州擒吴元济，李愬功第一；愬不平之。愬妻唐安公主女也，出入禁中，因诉碑辞不实。诏令磨公文，命段文昌重撰。史所载如此。原公之意，大抵以度能固帝意，故诸将不敢首鼠，遂能平蔡，意多归功于指踪者也。帝亦重失武臣心，故诏文昌。然史臣之赞裴度，必取公之铭曰：“凡此蔡功，惟断乃成。”则世固自有公论也。文昌文见姚铉文粹。李商隐有读韩碑诗，长篇甚美，有“公之斯文不示后，曷与三五相攀追”之句；东坡有临江驿小诗云：“淮西功业冠吾唐，吏部文章日月光；千载断碑人脍炙，不知世有段文昌。”则二公之文，不待较而明矣。陈无己曰：龙图孙学士 觉喜论文，谓退之淮西碑叙如书，铭如诗。又云：少游谓元和圣德诗于韩文为下，与淮西碑如出两手，盖其少作也。李商隐读韩碑诗：元和天子神武姿，彼何人哉轩与羲；誓将上雪列圣耻，坐法宫中朝四夷。淮西有贼五十载，封狼生生罴；不据山河据平地，长戈利矛日可麾。帝得圣相相曰度，贼斫不死神扶持；腰悬相印作都统，阴风惨淡天王旗。愬、武、古、通作牙爪，仪曹外郎载笔随；行军司马智且勇，十四万众犹虎貔。入蔡缚贼献太庙，功无与比恩不訾；帝曰汝度功第一，汝从事愈宜为辞。愈拜稽首蹈且舞，金石刻画臣能为；古者世称大手笔，此事不系于职司；当仁自古有不让，言讫屡颔天子颐。公退斋戒坐小阁，濡染大笔何淋漓；点窜尧典、舜典字，涂改清庙、生民诗。文成破体书在纸，清晨再拜铺丹墀；表曰臣愈昧死上，咏神圣功书之碑。碑高三丈字如斗，负以灵龟蟠以螭；句奇语重喻者少，谗之天子言其私。长绳百尺拽碑倒，麄砂大石相磨治；公之斯文若元气，先时已入人肝脾。汤盘孔鼎有述作，今无其器存其辞；呜呼圣皇及圣相，相与烜爀流淳熙。公之斯文不示后，曷与三五相攀追！愿书万本诵万过，口角流沫右手胝。传之七十有二代，以为封禅玉检明堂基。〔补注〕茅坤曰：颂文淋漓，并合绳斧。姚范曰：自元和九年用兵淮、蔡，至十三年而始平，铭及之。其间命将出师，攻城降卒，俱非一时事，亦非尽命裴度后事也；而序皆类之若一时事者，盖序其所以耸唐宪奋武耆功，申命伐叛之威。裴度以宰相宣慰，君臣协谋，著度之威，而主威益隆：此江汉、常武之义也；于以见保大定功，绥驭震叠之谟。若详著入蔡禽一叛臣，其于唐宗威德替矣。此公表所云，“诗书之言，各有品章条贯”者也。而宋子京乃云：公以元济之平，由度能固上意得不赦，故诸将不敢首鼠，卒禽之，多归度功。此与义山诗见处同耳，未达撰次之旨也。但序事非实，王介甫有“类俳”之讥，或以是欤？或以铭词当出序外，补序所不及，仅以避重文复说者，亦未达诗、书之殊轨，文质之异同也。又云：古人谓序似书，铭似诗，余谓铭词酣恣奋动，正以不全似诗为佳；而子厚乃以淮西雅矜出其上，谬矣！规模章句，何处得此生气横出耶？张裕钊曰：此文自秦以后殆无能为之者。窃谓此文可追尚书，原道可追孟子，画记可追考工：退之诣绝之作，欲度越盛汉，与周人并席矣。

天以唐克肖其德。圣子神孙，继继承承，于千万年，敬戒不怠；全付所覆，四海九州，罔有内外，悉主悉臣。高祖 太宗，既除既治。高宗 中 睿，休养生息。至于玄宗，受报收功，极炽而丰，物众地大，孽牙其间。肃宗 代宗，德祖顺考，以勤以容；大慝适去¹，稂莠不薅²，相臣将臣，文恬武嬉，习熟见闻，以为当然³。

¹〔补注〕曾国藩曰：“大慝”谓安 史也。

²诗“以荼蓼”。“薅”，奴豆切。除田草也。

³〔补注〕曾国藩曰：以上历叙唐之先朝。

睿圣文武皇帝¹既受群臣朝，乃考图数贡²，曰：“呜呼！天既全付予有家，今传次在予，予不能事事，其何以见于郊庙？”群臣震慑，奔走率职³：明年，平夏⁴；又明年，平蜀⁵；又明年，平江东⁶；又明年，平泽潞；遂定易 定⁷，致魏 博 贝 卫 澶 相⁸，无不从志。皇帝曰：“不可究武⁹，予其少息！”¹⁰

¹下或有“陛下”字，非是。元和三年正月，受尊号。

²或无“乃”字。“数”，色阻切。〔补注〕沈钦韩曰：会要：“诸州图，每三年一送职方。建中元年，改五年一造送。”

³或无“奔”、“率”二字。

⁴永贞元年八月，夏、绥、银节度留后杨惠琳叛；元和元年三月，兵马使张承全讨斩之。〔补注〕沈钦韩曰：通鉴：永贞元年，韩全义入朝，以其甥杨惠琳知夏、绥留后。杜黄裳以全义出征无功，骄蹇不逊，直令致仕，以李演为节度使。惠琳勒兵拒之。诏河东 天德军合击。

⁵永贞元年八月，剑南节度使韦皋卒，行军司马刘辟自称留后。元和元年九月，东川节度使高崇文擒辟以献。“蜀”下，方有“西川”字，云：“刘辟求都统三川，方围梓州而败，乱固不及他郡也。”今按：既围梓州，则乱已及东川矣。方说非是。

⁶元和二年十月，镇海军节度使李锜反；大将张子良执锜以献。

⁷元和五年十月，义武节度使张茂昭以易、定二州归于有司。

⁸元和七年十月，魏博节度使田弘正以所管六州归于有司。“澶”，澶渊也。说文：“澶渊水在宋。”左氏“盟于澶渊”。“澶”，音蝉。

⁹“究”，或作“穷”。

¹⁰〔补注〕曾国藩曰：以上宪宗前此武功。

九年，蔡将死；蔡人立其子元济以请，不许¹。遂烧舞阳，犯叶襄城²，以动东都，放兵四劫。皇帝历问于朝，一二臣外³皆曰：“蔡帅之不廷授，于今五十年⁴，传三姓四将⁵，其树本坚，兵利卒顽，不与他等。因抚而有，顺且无事。”大官臆决唱声，万口和附，并为一谈⁶，牢不可破⁷。

¹元和九年闰八月，彰义节度使吴少阳卒，其子元济摄蔡州刺史，匿丧以病闻，自领军务，表请主兵，上不许。〔补注〕沈钦韩曰：元和四年，吴少诚病甚。李绛上言：“淮西与河北不同，四旁皆国家州县，无党援相助，朝廷可命帅；不从，可议征讨。”九年，吴少阳死。李吉甫上言：“少阳军中，上下携离，失今不取，后难图矣。”

²“城”上，或有“等”字，洪云：“此谓叶与襄城耳。‘等’字非是。”

³或作“外臣”，杭、苑无“外”字。今按：此句若作“外臣”；则当时朝臣自以伐蔡为不可，非独外臣也。若作“一二臣”，则当时举朝之臣皆以伐蔡为不可，又非独一二人也。考之下文所谓“一二臣同，不为无助”者，又正指武元衡、裴度一二人赞伐蔡之谋者而言，则此乃谓唯一二臣以为可，而其外群臣皆以为不可耳。诸本作“外臣”及无“外”字，皆非是。唯作“臣外”者得之。

⁴“帅”，或作“师”。“于”，或作“於”。

⁵广德元年十月，以李忠臣为淮西节度使也；贞元二年四月，以陈奇；十月，以吴少诚为之：是为“三姓”。大历十四年三月，忠臣为其将李希烈所逐，自为节度。忠臣、希烈、少诚、少阳：是为“四将”。

⁶“并”，或作“併”。

⁷曾国藩曰：以上廷臣不愿代蔡。

皇帝曰：“惟天惟祖宗所以付任予者，庶其在此，予何敢不力¹！况一二臣同，不为无助。”²曰：“光颜，汝为陈 许帅³，维是河东 魏博 郃阳三军之在行者，汝皆将之！”⁴曰：“重胤，汝故有河阳 怀，今益以汝⁵，维是朔方 义成 陕 益 凤翔 延庆七军之在行者，汝皆将之！”⁶曰：“弘，汝以卒万二千属而子公武往讨之！”⁷曰：“文通，汝守寿⁸，维是宣武 淮南 宣歙 浙西四军之行于寿者，汝皆将之！”⁹曰：“道古，汝其观察鄂岳！”¹⁰曰：“愬，汝帅唐 邓 随¹¹，各以其兵进战！”曰：“度，汝长御史，其往视师！”¹²曰：“度，惟汝予同¹³，汝遂相予¹⁴，以赏罚用命不用命！”曰：“弘，汝其以节都统诸军！”¹⁵曰：“守谦，汝出入左右，汝惟近臣，其往抚师！”¹⁶曰：“度，汝其往，衣服饮食予士，无寒无饥¹⁷。以既厥事，遂生蔡人。赐汝节斧，通天御带，卫卒三百¹⁸。凡兹廷臣，汝择自从，惟其贤能，无惮大吏¹⁹。庚申，予其临门送汝！”²⁰曰：“御史，予闵士大夫战甚苦，自今以往，非郊庙祠祀，其无用乐！”²¹

¹“天”上，或有“夫”字，非是。或无“何”字。

²“不”上，或有“固”字。〔补注〕沈钦韩曰：时群臣请罢兵者众，上患之，黜钱徽、萧俛、韦贯之等，以警其余。宰相李逢吉、王涯等竞言师老财竭，欲罢兵。裴度请自往督战。翰林学士令狐楚与逢吉善，度恐其令中外合势以沮军事，罢之。茅坤曰：以下撰次如画，沟途可睹。

³元和九年十月，以陈州刺史李光颜为忠武节度使，忠武管陈许二州。

⁴元和十年正月，命宣武等十六道进军讨元济。以光颜等分掌行营。二月，命神策军郃阳镇遏将索日进，以泾原兵六百人会李光颜。“郃阳”，左冯翊郃阳县。“郃”，或作“泾”，非是。〔补注〕曾国藩曰：叙诸将皆述皇帝诏言，故文气振拔异常，通首得势在此。

⁵元和九年闰八月，以河阳节度使乌重胤为汝州刺史，充河阳 怀 汝节度使，徙理汝州。〔补注〕沈钦韩曰：元和九年，田弘正以魏博归附。宰相李吉甫以为汝州扞蔽东都，河阳宿兵本以制魏博，今弘正归附，则河阳为内镇，不应屯重兵以示猜阻。

⁶义成管郑、滑二州。“陕”、“益”即剑南东 西川，延属鄜坊 丹延节度使，庆属邠宁节度使。“延庆”，本或作“鄜延宁庆”。〔补注〕沈钦韩曰：“陕”为陕州，自有陕虢观察使，非东川。

⁷元和十年九月，以宣武节度使韩弘为淮西诸军都统，弘请使子公武以兵万三千会蔡下，归财与粮，以济诸军。“属”下，或有“集”字，或在“公武”下，皆非是。

⁸元和十年二月，以左金吾大将军李文通为寿州团练使。〔补注〕沈钦韩曰：册府元龟：元和十一年，诏寿州以兵三千保其境内茶园。通鉴，吴少阳时抄掠寿州茶山，以实其军。

⁹“西”下，或有“徐泗”字；“四”，或作“五”：皆非是。“行”上，或有在字。

¹⁰元和十一年，以黔州观察使李道古为鄂岳观察使。

¹¹元和十一年十二月，以太子詹事李愬为唐 邓随节度使。

¹²谓度为御史中丞，故云“长”。元和十年五月，上遣度诣行营宣慰，察用兵形势。

¹³“汝”下，一有“与”字。

¹⁴元和十年六月，以度为中书侍郎同平章事。

¹⁵“节”下，或有“度”字。“诸”，方作“讨”。今按：前辈有引左传“讨其事实”为“讨军”之证者，恐未必然；若必作“讨”，则秦芝罘刻石自有“遂发讨师”之语，而晋官有“都督征讨诸军事”，皆足为证，不必引左传却不相似也。但公所作韩弘碑但云：“都统诸军”，则作“讨”者为误矣，不可以偶有旁证，而强引以从之也。

¹⁶元和十一年十一月，上命知枢密梁守谦宣慰，因留监其军。“汝惟”，或作“惟汝”。

¹⁷或无“服饮”字；或无“服”字，有“饮”字；或无“衣服”字。“寒”下，或无“无”字。

¹⁸元和十二年八月，度赴淮西，诏以神策军三百人卫从，赐以犀带。

¹⁹元和十二年七月，度以宰相出为淮西宣慰处置使，度奏刑部侍郎马总为副使，右庶子韩愈为行军司马。

²⁰度行，上御通化门送之。〔补注〕沈钦韩曰：长安志：京城东面三门，北曰通化。

²¹或无“其”字。〔补注〕曾国藩曰：以上命将伐蔡。

颜 胤 武合攻其北，大战十六，得栅城县二十三，降人卒四万¹。道古攻其东南，八战，降万三千²，再入申，破其外城³。文通战其东，十余遇，降万二千，愬入其西，得贼将，辄释不杀⁴，用其策，战比有功⁵。十二年八月，丞相度至师⁶，都统弘责战益急，颜 胤 武合战益用命，元济尽并其众洄曲以备⁷。十月壬申，愬用所得贼将，自文城因天大雪疾驰百二十里，用夜半到蔡，破其门⁸，取元济以献，尽得其属人卒。辛巳，丞相度入蔡⁹，以皇帝命赦其人。淮西平，大飨赉功；师还之日，因以其食赐蔡人。凡蔡卒三万五千，其不乐为兵愿归为农者十九¹⁰，悉纵之。斩元济京师¹¹。

¹或无“人”字，此谓降其民与卒也，故下语皆不再出“人卒”字。今按：庄子云“人卒虽众”，公语亦有自也。

²“降”下，或有“卒”字。

³元和十二年，道古攻申州，克其外郭。〔补注〕沈钦韩曰：申州，今信阳州，属汝宁府。

⁴元和十二年五月，淮西骑将李祐率士卒刈麦于张柴村。李愬令厢虞候史用诚生擒以归，待以客礼。〔补注〕沈钦韩曰：十二年，愬遣十将马少良巡逻，遇吴元济捉生虞候丁士良，擒之。士良骁将，常为东边患，众请刳其心，愬许之。既而诘之，士良无惧色，愬曰：“真丈夫也。”释其缚，署为“捉生将”。

⁵“比”，或作“皆”。

⁶“师”，或作“帅”，非是。

⁷四月，蔡人董昌龄以郾城降，李光颜引兵入据之。元济甚惧，时董重质将骡军守洄曲，元齐悉发亲近及守城卒诣重质以拒之。“洄”，或作“回”。今按“洄”与史合。〔补注〕沈钦韩曰：乾隆志：洄曲河，在许州 郾城县东南三十里。

⁸〔补注〕沈钦韩曰：明史志：汝宁府 遂平县西有故文成栅，一名铁城。一统志：“悬瓠池，在府城北门外，李愬夜击鹅鸭，以乱军声，即此。”

⁹度建彰义军节，将降卒万余人入城。

¹⁰或无“归”字。

¹¹“济”下，或有“于”字。十一月丙戌朔，御兴安门，受淮西之俘，以元济徇两市，斩于独柳树。〔补注〕曾国藩曰：以上平蔡战功。

册功：弘加侍中；愬为左仆射，帅山南东道¹；颜 胤皆加司空²；公武以散骑常侍帅鄜 坊 丹 延³；道古进大夫；文通加散骑常侍⁴。丞相度朝京师，道封晋国公⁵，进阶金紫光禄大夫，以旧官相⁶，而以其副总为工部尚书，领蔡任⁷。既还奏，群臣请纪圣功，被之金石，皇帝以命臣愈⁸。臣愈再拜稽首而献文曰：

¹制加愬检校尚书左仆射，襄州刺史，充山南东道节度，襄、邓、隋、唐、复、郢、均、房观察使，凉国公。

²李光颜、乌重胤并检校司空；光颜封武威郡公，重裔 邠国公。

³以宣武军都虞候韩公武为检校左散骑常侍，鄜州刺史，鄜、坊、丹、延节度使。

⁴考之史及段文昌碑皆合。一本无“大夫文通加”五字，非是。道古时已为中丞，故不复言御史也。今按：道古墓志亦可考。

⁵或无“道”字，或作“进”，或无“国”字。

⁶度归京师，十二月，制加彰义军节度，申、光、蔡、溵观察使，充淮西宣慰处置等使，朝议大夫，门下侍郎平章事兼蔡州刺史；飞骑尉裴度金紫光禄大夫，依前门下侍郎，弘文馆大学士，仍赐上柱国，封晋国公，食邑三千户。

⁷以蔡州留后马总检校工部尚书，为蔡州刺史，彰义节度使。〔补注〕曾国藩曰：以上册功。

⁸或无“以”字。

唐承天命，遂臣万邦¹；孰居近土，袭盗以狂。往在玄宗²，崇极而圮，河北悍骄³，河南附起⁴。四圣不宥⁵，屡兴师征；有不能克，益戍以兵。夫耕不食，妇织不裳；输之以车，为卒赐粮。外多失朝，旷不岳狩；百隶怠官，事亡其旧⁶。

¹“邦”，或作“方”。

²“在”，方作“居”，云：“唐人多以‘在’为‘居’，公本政亦曰‘居我其周从是也’。”今按：以“在”为“居”，亦草书之误，本政“居”字已论于本篇，方说非是。

³安、史既平，燕、赵、魏相继而起。

⁴谓郓、蔡之属居河南者。

⁵肃、代、德、顺。

⁶“百隶怠官”，或作“百司隶官”。“亡”，或作“忘”。〔补注〕曾国藩曰：以上唐中兴后，藩镇多叛。

帝时继位¹，顾瞻咨嗟；惟汝文武，孰恤予家。既斩吴 蜀，旋取山东²；魏将首义，六州降从。淮 蔡不顺，自以为强；提兵叫欢，欲事故常。始命讨之，遂连奸邻；阴遣刺客，来贼相臣³。方战未利，内惊京师；群公上言⁴，莫若惠来。帝为不闻，与神为谋；乃相同德⁵，以讫天诛⁶。

¹宪宗。

²“吴蜀”，或作“蜀吴”。“取”，或作“出”。

³元和十年六月，宰相武元衡入朝，东平 李师道遣刺客暗中突出射之。

⁴“公”，或作“臣”。

⁵“乃”，或作“及”，非是。

⁶〔补注〕曾国藩曰：以上宪宗与裴相同谋。

乃敕颜 胤，愬 武 古 通；咸统于弘¹，各奏汝功²。三方分攻³，五万其师；大军北乘，厥数倍之⁴。常兵时曲⁵，军士蠢蠢；既剪陵云⁶，蔡卒大窘。胜之邵陵⁷，郾 城来降⁸；自夏入秋，復屯相望⁹。兵顿不励，告功不时¹⁰；帝哀征夫，命相往厘。士饱而歌，马腾于槽¹¹；试之新城¹²，贼遇败逃¹³。尽抽其有，聚以防我；西师跃入，道无留者¹⁴。

¹谓以韩弘为都统。

²“奏”，或作“走”，非是。

³“三方”，即上所言颜、胤、武攻其北，道古攻其东南，文通战其东也。

⁴〔补注〕陈景云曰：此合攻其北也。

⁵元和十年五月，光颜大破贼党于时曲。〔补注〕沈钦韩曰：明史志：陈州 商水县西北有故凌云栅，又有时曲。十年八月，光颜兵败于时曲。

⁶元和十一年九月，光颜奏拔陵云栅。

⁷“胜”，或作“遂”，又作“剪”。〔补注〕沈钦韩曰：乾隆志：召陵故城在郾城县东卅五里。

⁸〔补注〕沈钦韩曰：十二年三月，光颜败淮西三万于郾城，走其将张伯良。郾城令董昌龄、守将郑怀英举城降。陈景云曰：以上挈前文大战十六，得栅城县廿三之要而言之。

⁹“入”，或作“及”。“復”，或作“複”。

¹⁰〔补注〕沈钦韩曰：十一年六月，唐、邓、随节度高霞㝢败于铁城；十二年八月，光颜 重胤败于贾店；九月，淮西兵寇溵水镇，杀三将。

¹¹〔补注〕沈钦韩曰：裴度以郾城为治所，帅僚佐观筑城于沱口。董重质出五沟邀之，李光颜、田布力战，度仅得入城。布扼其沟中归路，贼死者千余人。

¹²〔补注〕沈钦韩曰：金史志：郾城有新寨镇。

¹³〔补注〕陈景云曰：颜、胤、武合战益用命也。

¹⁴〔补注〕陈景云曰：贼专备北境，故西师捣虚而入。曾国藩曰：以上破蔡。

頟頟蔡城¹，其壃千里²；既入而有，莫不顺俟。帝有恩言，相度来宣：“诛止其魁，释其下人。”³蔡之卒夫，投甲呼舞；蔡之妇女，迎门笑语。蔡人告饥，船粟往哺；蔡人告寒，赐以缯布⁴。始时蔡人，禁不往来；今相从戏，里门夜开。始时蔡人，进战退戮；今旰而起，左飧右粥⁵。为之择人，以收余惫⁶；选吏赐牛，教而不税⁷。

¹“頟”，与“额”同。〔补注〕姚范曰：仪礼贾疏郑注“三年练冠”，引大戴礼“小功以下頟頟”云：“吊宾以下，望之頟頟然。”又刘熙释名：“额，鄂也。有垠鄂也。”据此：“頟”亦读“鄂”。

²“壃”，或作“疆”。

³“释其”，或作“释于”。

⁴“赐以”，或作“诏赐”，非是。

⁵“旰”，或作“眠”。“飧”，或作“餐”，旧本皆作“飧”。今按：“还予授子之粲兮”，传云：“粲，餐也。”史记：“餐未及下咽，酒未及濡唇。”汉书：“令其裨将传餐。”则“餐”字亦有义。公祭郑夫人文“念寒而衣，念饥而餐”，同以“衣”对“餐”也，或当作“餐”。

⁶“收”，或作“牧”。

⁷〔补注〕曾国藩曰：以上裴公惠政。

蔡人有言，始迷不知；今乃大觉，羞前之为。蔡人有言，天子明圣；不顺族诛，顺保性命。汝不吾信，视此蔡方；孰为不顺，往斧其吭¹。凡叛有数，声势相倚；吾强不支，汝弱奚恃。其告而长，而父而兄²；奔走偕来³，同我太平。淮 蔡为乱，天子伐之；既伐而饥，天子活之⁴。

¹“吭”，古郎切。

²或作“及汝父兄”。

³或作“来偕”。

⁴〔补注〕曾国藩曰：以上蔡人知感。

始议伐蔡，卿士莫随；既伐四年，小大并疑。不赦不疑，由天子明；凡此蔡功，惟断乃成。既定淮、蔡¹，四夷毕来²；遂开明堂，坐以治之。

¹或作“淮、蔡既定”。

²“来”，力知切，至也，还也。左氏：“于思于思，弃甲复来。”





南海神庙碑





此碑石刻其首云：“使持节袁州诸军事、守袁州刺史韩愈撰，使持节循州诸军事、守循州刺史陈谏书并篆额。”其后云：“元和十五年十月一日建。”欧阳公云：“昌黎集类多讹舛，惟南海碑不舛者，以石刻人家多有故也。”石刻与刊本异者，今注于下。苏内翰尝移书杨康公，使迁庙文登，因古庙而新之。杨不从，故苏诗云：“退之仙人也，游戏于斯文。笑谈出奇伟，鼓舞南海神。”“神”，或作“东”。〔补注〕刘大櫆曰：退之文集大成，此以所得于相如、子云者为之，故叙祠祀而上林、甘泉之体奔赴腕下，富丽雄奇。曾国藩曰：四字句凡百廿句，汉赋之气体也，笔力足以追相如作赋之才，而铺叙少伤平直：故王氏谓骨力差减也。然古来文士，并以赋物为难，盖藻绘三才，刻画万态，而不可剽袭一字，故其难也。后人杂缀前人字句为文，又不究事物之情状，浅矣。

海于天地间为物最钜。自三代圣王莫不祀事，考于传记，而南海神次最贵，在北东西三神、河伯之上，号为祝融¹。天宝中，天子以为古爵莫贵于公侯，故海岳之祝²，牺币之数，放而依之；所以致崇极于大神。今王亦爵也，而礼海岳尚循公侯之事，虚王仪而不用，非致崇极之意也。由是册尊南海神为广利王³。祝号祭式，与次俱昇⁴；因其故庙，易而新之，在今广州治之东南海道八十里，扶胥之口，黄木之湾。常以立夏气至，命广州刺史行事祠下，事讫驿闻⁵。

¹太公金匮云：“南海之神曰祝融，东海之神曰勾芒，北海之神曰颛顼，西海之神曰蓐收。”今按：东海神名阿明，南海 祝融，西海 巨乘，北海 禺强。亦见养生杂书。然公言“南海神次最贵”，则是据太公书矣。

²“祝”，或作“祀”。

³天宝十载正月，封东海 广德王，南海 广利王，西海 广润王，北海 广泽王。“册”，诏也。

⁴或作“升”。武德 贞观之制：四海年别一祭，各以五郊迎气日祭之，祀官以当界都督刺史充。至是封王，分命卿监十三人取三月十七日一时备礼兼册制祭，其祭仪具开元礼。

⁵〔补注〕曾国藩曰：以上言南海神之尊，祀事之严。

而刺史常节度五岭诸军，仍观察其郡邑¹，于南方事无所不统，地大以远，故常选用重人。既贵而富，且不习海事，又当祀时海常多大风，将往皆忧戚；既进，观顾怖悸：故常以疾为解²，而委事于其副，其来已久。故明宫斋庐上雨旁风，无所盖障；牲酒瘠酸，取具临时；水陆之品，狼藉笾豆；荐祼兴俯，不中仪式；吏滋不供³，神不顾享；盲风怪雨⁴，发作无节，人蒙其害⁵。

¹唐制：岭南为五府，而岭南节度使观察四府事。

²“解”，或作“辞”。

³“滋”，或作“兹”。“供”，从石本作“恭”，误。

⁴或谓秘阁本“盲”作“蝱”，字见吕氏春秋。考石本只作“盲”。月令“盲食至”，注“疾风也”；山海经“符阳之山多怪雨，风云之所出也”。

⁵〔补注〕曾国藩曰：以上前刺史不躬亲其事。

元和十二年始诏用前尚书右丞国子祭酒鲁国 孔公为广州刺史、兼御史大夫以殿南服¹。公正直方严，中心乐易，秪慎所职；治人以明，事神以诚²；内外单尽，不为表襮。至州之明年，将夏，祝册自京师至，吏以时告，公乃斋袚视册，誓群有司曰：“册有皇帝名，乃上所自署，其文曰：‘嗣天子某，谨遣官某敬祭。’³其恭且严如是，敢有不承！明日，吾将宿庙下，以供晨事。”明日，吏以风雨白，不听。于是州府文武吏士凡百数，交谒更谏，皆揖而退⁴。

¹天宝十二载七月，以孔戣为岭南节度使。“殿”，定也，诗：“殿天子之邦。”按戣传：“先是，准诏祷南海神，多令从事代祠；戣每受诏，自犯风波而往。韩愈在潮州作诗以美之。”传所谓“诗”，岂公此作耶。“殿”，丁练切。〔补注〕“右”下，原本无“丞”字，据别本校补。

²〔补注〕方苞曰：神依人而行，故先言治人。

³唐制：岳渎以上祝版御署，附中使送往。“其”上，或有“具”字，或作“且”字。“官”上，或有“某”字。今按：“其”上宜有“且”字，然石本无之，不欲增也。“官”上某字，石本无之，或以为用左传“其官臣偃”之语。

⁴〔补注〕曾国藩曰：以上叙孔公亲往将事。

公遂升舟，风雨少弛，櫂夫奏功，云阴解驳，日光穿漏，波伏不兴。省牲之夕，载旸载阴；将事之夜，天地开除，月星明穊¹。五鼓既作，牵牛正中²，公乃盛服执笏以入即事。文武宾属，俯首听位，各执其职。牲肥酒香，罇爵静洁，降登有数，神具醉饱³。海之百灵秘怪，慌惚毕出，蜿蜿虵虵，来享饮食⁴。阖庙旋舻⁵，祥飙送⁶，旗纛旄麾，飞扬晻蔼，铙鼓嘲轰，高管噭噪⁷，武夫奋櫂，工师唱和，穹龟长鱼，踊跃后先，乾端坤倪，轩豁呈露。祀之之岁⁸，风灾熄灭，人厌鱼蟹，五谷胥熟。明年祀归⁹，又广庙宫而大之：治其庭坛，改作东西两序、斋庖之房，百用具修。明年其时，公又固往，不懈益虔，岁仍大和，耋艾歌咏¹⁰。

¹“穊”，几利切，说文“稠也”。选何晏景福殿赋“穊若幽星之连”，李善注“音古爱切”。蜀本作“概”，非是。〔补注〕蜀本作“概”，姚范曰：“概”与“溉”同，“概”，拭也，言月星之明拭。

²月令：“季春之月旦，牵牛中。”上文言立夏行事，正此时也。

³“具”，或作“其”。

⁴“慌”，或作“恍”。“虵虵”，或作“蜒蜒”。“享”，或作“慕”。“蜿”，音鸳。“蜒”，音延。

⁵“舻”，音“卢”。

⁶“”，与帆同。

⁷“噪”，音叫。

⁸“祀之”，石本作“祝”。今按：“祝”，当作“祀”，其理甚明，或疑误刻，今改从诸本。

⁹“祀”，诸本石本皆同，方作“祝”，误。

¹⁰〔补注〕方苞曰：以上事神，以下治人。曾国藩曰：以上事神获福。

始公之至，尽除他名之税，罢衣食于官之可去者；四方之使，不以资交；以身为帅，燕享有时，赏与以节；公藏私畜，上下与足。于是免属州负逋之缗钱廿有四万，米三万二千斛¹。赋金之州，耗金一岁八百，困不能偿，皆以丐之²。加西南守长之俸³，诛其尤无良不听令者，由是皆自重慎法。人士之落南不能归者与流徙之胄百廿八族⁴，用其才良，而廪其无告者。其女子可嫁，与之钱财，令无失时⁵。刑德并流，方地数千里不识盗贼；山行海宿，不择处所；事神治人，其可谓备至耳矣⁶。咸愿刻庙石以著厥美，而系以诗⁷，乃作诗曰：

¹“廿有四万”，或作“十有八万”。“廿”，方误作“二十”。“三”，或作“八”。

²“丐”，一作“正”。

³“西南”，或作“四面”。

⁴〔补注〕沈钦韩曰：柳芳姓系论：魏孝文帝迁洛，有八氏、十姓、三十六族、九十二姓。八氏、十姓，生于帝宗属或诸国从魏者；卅六族、九十二姓，世为部落大人，并号“河南 洛阳人”。“百廿八族”，盖当时谱局中语；“卅六”、“九十二”，合之为语。

⁵“嫁”下，方有“者”字，石本无，方误也。“时”，或作“所”。

⁶或无“其”字；或无“耳”字。

⁷〔补注〕曾国藩曰：以上附叙孔公诸善政。

南海阴墟¹，祝融之宅；即祀于旁，帝命南伯²。吏惰不躬，正自今公；明用享锡，右我家邦³。惟明天子，惟慎厥使；我公在官，神人致喜。海岭之陬，既足既濡；胡不均弘，俾执事枢。公行勿迟，公无遽归；匪我私公，神人具依⁴。

¹“阴”，或作“之”。

²〔补注〕方苞曰：略举事端，因别出义意。

³“右”，或作“祐”。

⁴今按：此文石本今最易得，而方本失考者凡五条；然则它云石本者，恐亦不能无谬也。





处州孔子庙碑





此篇方从石本。碑记不载年月日，第云“朝散大夫国子祭酒赐紫金鱼袋韩愈撰”。公为祭酒在元和十五年。〔补注〕何焯曰：韩公之文，无不根据经籍，而议论仍未尝袭前人陈言，故下笔如鱼龙百变。又曰：与偃王碑皆以宾形主，其轻重不失铢黍。曾国藩曰：切定祀事，不泛作孔子颂，是文家定法。

自天子至郡邑守长通得祀而遍天下者，唯社稷与孔子为然。而社祭土，稷祭谷¹，句龙与弃乃其佐享，非其专主，又其位所不屋而坛；岂如孔子用王者事，巍然当座，以门人为配²，自天子而下，北面跪祭³，进退诚敬，礼如亲弟子者？句龙 弃以功，孔子以德：固自有次第哉！自古多有以功德得其位者，不得常祀⁴；句龙 弃孔子皆不得位而得常祀；然其祀事皆不如孔子之盛⁵：所谓生人以来未有如孔子者⁶，其贤过于尧 舜远者，此其效欤⁷？

¹“为”，或作“焉”，“然”字属下句。“而社”，方无“而”字。“句”上，方有“而”字。皆非是。

²杜牧云：“称夫子之尊，莫如韩吏部。”盖公作此碑云“社稷不屋而坛，孔子用王者事，巍然当坐，以门人为配”也。张文潜曰：庙貌之设，起于后世，如祭天地，亦不屋而坛耳。开元二十七年八月，追谥孔子 文宣王，南面而坐，以颜子配享。〔补注〕何焯曰：句龙与弃，不得专立庙，附祭于坛；非谓庙屋尊于坛也。

³“跪祭”，或作“拜跪荐祭”。

⁴〔补注〕何焯曰：又转此层，波澜始富，笔力始高。

⁵“不如”，或作“无如”。

⁶“人”，或作“民”。“以”，或作“已”。“孔”或作“夫”。

⁷邵太史曰：欧阳公平生尊用韩退之，于其学无少异。然退之处州孔子庙碑云云，永叔作谷城县夫子庙记乃云：“后之人徒见官为立祠，而州县莫不祭之、夫子之尊，由此为盛。甚者乃谓生虽不得位，而殁有所享，以为夫子荣；谓有德之报，虽尧、舜莫若。何其谬论者欤？”是欧阳以退之为谬矣。虽然，韩与欧，其尊夫子之心则一也。杜牧之云：“自古称夫子者多矣，称夫子之德莫如孟子，称夫子之尊莫如韩吏部。”

郡邑皆有孔子庙，或不能修事；虽设博士弟子，或役于有司，名存实亡，失其所业。独处州刺史邺侯 李繁至官¹，能以为先。既新作孔子庙，又令工改为颜子至子夏十人像²，其余六十子³，及后大儒公羊高、左丘明、孟轲、荀况、伏生、毛公、韩生、董生、高堂生、扬雄、郑玄等数十人⁴，皆图之壁。选博士弟子必皆其人。又为置讲堂⁵，教之行礼，肄习其中。置本钱廪米，令可继处以守。庙成，躬率吏及博士弟子入学行释菜礼⁶耆老叹嗟，其子弟皆兴于学。邺侯尚文，其于古记无不贯达，故其为政知所先后，可歌也已！乃作诗曰：

¹繁，邺侯 泌之子。

²“令”，或作“命”。“颜子”，或作“颜回”。

³“子”上，或有“二”字。

⁴贞观二十一年，诏左丘明、公羊高、毛苌、郑玄、伏胜、高堂生等二十二人，春秋行释奠之礼，而无孟轲、荀况、韩生、董生、扬雄等。伏生即伏胜，毛公即毛苌，韩生名婴，董生名仲舒，高堂生能言礼，见汉书 儒林传。

⁵“又为”字，或在“其中”字下。“置”，或作“设”。

⁶“菜”，或作“奠”。欧阳曰：“释奠”，菜祭之略者也。古者士之见师，以菜为挚；故始入学者，必释菜以礼其先师。其学官四时之祭，乃皆释菜。“释奠”有乐无尸，而“释菜”无乐，则又其略也。

惟此庙学，邺侯所作。厥初庳下¹，神不以宇；生师所处²，亦窘寒暑。乃新斯宫，神降其献；讲读有常，不诫用劝。揭揭元哲³，有师之尊；群圣严严，大法以存。像图孔肖，咸在斯堂；以瞻以仪，俾不惑忘⁴。后之君子，无废成美；琢词碑石，以赞攸始。

¹“庳”，音卑，又音婢。

²“生”，或作“先”。

³“揭”，居谒切，又音桀，又音羯。

⁴“惑”，或作“或”。〔补注〕方苞曰：“厥初”四语，补记所不及；“揭揭”八语，原图象之意，故不嫌复。





柳州罗池庙碑





此篇方从石本。罗池神，子厚也。其碑石本首云：“尚书吏部侍郎赐紫金鱼袋韩愈撰，中书舍人史馆修撰赐紫金鱼袋沈传师书。”其后云：“朝议郎桂管观察使试太常寺协律郎上柱国陈曾篆额；长庆元年正月十一日，桂管都防御先锋兵马使朝散大夫试左卫长史孙季雄建立。”欧阳集古录：“罗池碑后题云：‘长庆元年正月建。’按穆宗实录，长庆二年二月，传师为中书舍人、史馆修撰；九月，愈迁吏部。时愈未为吏部，沈亦未为舍人。当是长庆二年，则二君官正与此碑同。其书‘元年正月’，盖传模者误。”按旧史公传云：“南人妄以柳宗元为罗池神，而愈撰碑以实之。”盖以是罪公。而新史书其事于子厚传，无所褒贬。元祐七年六月，诏赐唐 柳州刺史罗池神庙为“灵文之庙”，以郡人言其雨旸应祈故也。田表圣书其碑阴云：“子厚终于柳州，以精多魄强为罗池之神。昌黎叙其事而铭之，大意谓子厚宏深之量，昭明之识，当为星辰、为岳渎，胡为在柳州之陋为神？其所以推尊甚大。石敏若此，世以公此文为语怪，非也。士有抱负不克施，遭流落以死，为明神烈鬼，巍峨庙食，理也。李卫公窜海上，死矣，其精魄凛然，尚能使犬鼠余党破胆于梦中；不然，退之岂矫诬柳州以求异乎？”晁氏曰：“此亦铭罗池神之文，吊宗元之文也。”〔补注〕曾国藩曰：此文情韵不匮，声调锵铿，乃文章第一妙境。情以生文，文亦足以生情；文以引声，声亦足以引文：循环互发，油然不能自已，庶可渐入佳境。

罗池庙者，故刺史柳侯庙也。柳侯为州¹，不鄙夷其民，动以礼法；三年，民各自矜奋²：“兹土虽远京师，吾等亦天氓，今天幸惠仁侯，若不化服，我则非人。”于是老少相教语，莫违侯令。凡有所为于其乡闾及于其家，皆曰：“吾侯闻之，得无不可于意否？”莫不忖度而后从事。凡令之期，民劝趋之，无有后先，必以其时。于是民业有经，公无负租，流逋四归，乐生兴事；宅有新屋，步有新船³，池园洁修，猪牛鸭鸡，肥大蕃息；子严父诏，妇顺夫指，嫁娶葬送，各有条法，出相弟长，入相慈孝。先时，民贫以男女相质，久不得赎，尽没为隶；我侯之至，按国之故，以佣除本，悉夺归之。大修孔子庙，城郭巷道，皆治使端正⁴，树以名木。柳民既皆悦喜⁵。

¹元和十年三月，以永州司马柳宗元为柳州刺史。

²“奋”下，或有“曰”字。今按：宜有“曰”字，然石本无之，不欲补也。

³“步”，或作“涉”。柳子厚铁炉步志曰：“江之浒，凡舟可縻而上下曰‘步’。”今按：孔戣志亦有“泊步”字。〔补注〕沈钦韩曰：述异记：“吴 楚间谓‘浦’为‘步’。”通雅：“后人遂作‘埠’，北方曰‘务’。”

⁴“巷道”，或作“道巷”。

⁵〔补注〕方苞曰：以上“生能泽其民”，以下“死能惊动祸福之”。

尝与其部将魏忠 谢宁 欧阳翼饮酒驿亭¹，谓曰：“吾弃于时，而寄于此，与若等好也。明年吾将死，死而为神，后三年为庙祀我。”及期而死²。三年孟秋辛卯³，侯降于州之后堂，欧阳翼等见而拜之。其夕，梦翼而告曰：“馆我于罗池。”⁴其月景辰，庙成大祭，过客李仪醉酒慢侮堂上，得疾，扶出庙门即死。明年春，魏忠 欧阳翼使谢宁来京师，请书其事于石。

¹“尝”，或作“常”。

²元和十四年十月，宗元卒。〔补注〕吴汝纶曰：此因柳人神之，遂著其死后精魄懔懔，以见生时之屈抑。所谓深痛惜之意恉，最为沈郁。史官乃妄议之，不知此乃左氏之神境也。

³长庆三年也。

⁴〔补注〕沈钦韩曰：一统志：“罗池在柳州府城东，水可溉。”

余谓柳侯生能泽其民，死能惊动福祸之以食其土¹，可谓灵也已。作迎享送神诗遗柳民，俾歌以祀焉，而并刻之。柳侯，河东人，讳宗元，字子厚，贤而有文章，尝位于朝光显矣；已而摈不用²。其辞曰：

¹“福祸”，或作“祸福”。

²〔补注〕曾国藩曰：不叙一事，文各有裁。

荔子丹兮蕉黄¹，杂肴蔬兮进侯堂。侯之船兮两旗，度中流兮风泊之，待侯不来兮不知我悲。侯乘驹兮入庙²，慰我民兮不以笑。鹅之山兮柳之水，桂树团团兮白石齿齿。侯朝出游兮暮来归，春与猨吟兮秋鹤与飞³。北方之人兮为侯是非⁴，千秋万岁兮侯无我违。福我兮寿我，驱厉鬼兮山之左。下无苦湿兮高无乾，秔稌充羡兮⁵蛇蛟结蟠。我民报事兮无怠其始，自今兮钦于世世⁶。

¹“蕉”下，或有“叶”字，或有“予”字。

²〔补注〕陈景云曰：舟中树两旗，设寓焉以迎神：此岭外祀神旧俗，见南宋临邛 韩本注。盖“船”、“驹”诸句，皆纪实也。

³或作“秋与鹤飞”。今按：欧公以此句为石本之误。沈存中云：非也，倒用“鹤”“与”两字则语势愈健。如楚辞云：“吉日辰良”也。但此石本“团团”字，初误刻作“团圆”，后镌改之，今尚可见，则亦石本不能无误之一证也。

⁴〔补注〕陈景云曰：此言中原士大夫方多腾口吹毛者也。史言子厚从永州召还，复有岭外之行，盖深为言路所排。

⁵“秔”，音庚。“稌”，徒古切，又音土。

⁶〔补注〕陈景云曰：元祐五年，赐额曰“文灵庙”；崇宁三年，赐爵“文惠侯”；绍兴末，加封“文惠昭灵侯”；致和元年，又进封“文惠昭灵公”。见重修庙记及元史。所谓“钦于世世”者，信矣！曾国藩曰：铭词嗣响九歌。





黄陵庙碑





此篇方从石本。曾子开曰：“湘水出全，潇水出道：二水至永合而为一，以入洞庭。黄陵庙在潇湘之尾，洞庭之口。孙氏曰：‘庙在潭州之湘阴县北八十里。’或云在岳州。”首题云：“通议大夫守尚书兵部侍郎上柱国赐紫金鱼袋韩愈撰、正议大夫守潭州刺史兼御史中丞湖南都团练观察安抚使上柱国赐紫金鱼袋沈传师书。”今本多误。据欧阳公集古录云，当以碑为正。〔补注〕沈钦韩曰：碑文云“抵岳州新庙”，则此庙在岳州，非湘阴也。方苞曰：体近训诂，而不类汉 唐人之滞晦，宋以后之冗弱。曾国藩曰：此等题以高简为要，百数十言足矣。

湘旁有庙曰黄陵¹，自前古以祠尧之二女——舜二妃者。庭有石碑²，断裂分散在地，其文剥缺，考图记，言“汉荆州牧刘表 景升之立”³，题曰“湘夫人碑”。今验其文，乃晋 太康九年；又其额曰“虞帝二妃之碑”，非景升立者。

¹笔墨闲录云：黄陵庙碑首言“湘旁”，即龟策传言“江旁老人”也。

²“石”，或作“古”，或无此字。

³表字景升，东汉末，为荆州刺史。

秦博士对始皇帝云：“湘君者，尧之二女，舜妃者也。”¹刘向郑玄亦皆以二妃为湘君，而离骚 九歌既有湘君，又有湘夫人。王逸之解，以为湘君者，自其水神；而谓湘夫人乃二妃也，从舜南征三苗不及²，道死沅 湘之间。山海经曰：“洞庭之山，帝之二女居之。”郭璞疑二女者帝舜之后³，不当降小水为其夫人⁴，因以二女为天帝之女。以余考之，璞与王逸俱失也。尧之长女娥皇为舜正妃，故曰“君”；其二女女英自宜降曰“夫人”也。故九歌辞谓娥皇为“君”，谓女英“帝子”⁵，各以其盛者推言之也。礼有“小君君母”，明其正自得称君也⁶。书曰“舜陟方乃死”，传谓“舜昇道南方以死”⁷；或又曰：“舜死葬苍梧，二妃从之不及，溺死沅 湘之间。”余谓竹书纪年⁸帝王之没皆曰“陟”，“陟”，升也，谓升天也。书曰“殷礼陟配天”，言以道终，其德协天也。书纪舜之没云“陟”者，与竹书周书同文也。其下言“方乃死”者，所以释“陟”为“死”也。地之势东南下，如言舜南巡而死，宜言“下方”，不得言“陟方”也。以此谓舜死葬苍梧，于时二妃从之不及而溺者，皆不可信⁹。

¹事见史记 秦始皇廿七年。

²或作“返”，据下文当作“及”。

³石本书“璞”作“朴”，唐人多然。下文“揭阳”亦作“楬阳”。

⁴“小水”或作“小君”；考山海经，作“小水”是也。

⁵“帝”上或有“为”字。

⁶或无“君母”二字。

⁷“昇”，或作“升”。

⁸“纪年”，书名。晋 太康元年汲郡人发冢得之，起夏、殷至魏哀王，以竹简写之，故谓之“竹书”。

⁹“溺”下，或有“死”字。

二妃既曰以谋语舜，脱舜之厄，成舜之圣；尧死而舜有天下为天子，二妃之力。宜常为神，食民之祭。今之渡湖江者，莫敢不进礼庙下¹。

¹“湖”，或作“潮”，非是。又或作“湘”。

元和十四年春，余以言事得罪，黜为潮州刺史。其地于汉为南海之揭阳¹，厉毒所聚，惧不得脱死，过庙而祷之。其冬，移袁州刺史。明年九月，拜国子祭酒²。使以私钱十万抵岳州，愿易庙之圮桷腐瓦于刺史王堪³。长庆元年，刺史张愉自京师往，与愉故善⁴，谓曰：“丐我一碑石，载二妃庙事，且令后世知有子名。”愉曰：“诺。”既至州，报曰：“碑谨具。”遂篆其事俾刻之。

¹汉书 地理志有南海郡。唐为潮州 揭阳县。石本“揭”作“楬”，音竭。〔补注〕“汉”下，原本无“为”字，据别本校补。

²元和十四年十月，以赦令量移袁州；明年九月，自袁州召为国子祭酒。

³“刺史王堪”上，或有“州”字。

⁴“与”上或有“余”字。今按：此合有“余”字，然石本无之，不欲补也。





唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭





王仲舒为连州司户，公令连之阳山；仲舒观察江西，公为袁州刺史。公既为作燕喜亭记、修滕王阁记；今志其墓，又书神道碑。新史并取公碑志作传。〔补注〕归有光曰：约束明法，叙致详雅。方苞曰：退之于钜人碑志，多直叙；其词之繁简，一视功绩大小。不立间架，而首尾神气自相贯输，不可增损。北宋诸公，不能与于斯矣。姚范曰：当与墓志参看。

王氏皆王者之后，在太原为姬姓¹。春秋时，王子成父败狄有功²，因赐氏，厥后世居太原。至东汉隐士烈³，博士征不就，居祁县⁴，因号所居乡为“君子”⁵，公其君子乡人也。魏 晋涉隋，世有名人。国朝大王父玄暕⁶，历御史属三院，止尚书郎⁷；生景肃，守三郡，终傅凉王；生政，襄 邓等州防御使，鄂州采访使，赠吏部尚书。

¹或无“之”字。周灵王太子晋以直谏废为庶人，时人号曰“王家”，因以为氏。

²左氏文十一年：鄋瞒侵齐，王子成父获其弟曰荣如。

³烈字彦芳，后汉书有传。

⁴后汉征君霸始居太原，霸子殷，别居祁县。

⁵“子”下，或有“乡”字。

⁶“暕”，古限切。

⁷“三院”，谓侍御史、殿中侍御史、监察御史。玄暕终比部员外郎。

公尚书之弟某子，公讳仲舒，字弘中¹。少孤，奉母夫人家江南。读书著文，其誉蔼郁，当时名公，皆折官位辈行²愿为交。贞元初，射策拜左拾遗³，与阳城合遏裴延龄不得为相。德宗初怏怏无奈，久而嘉之⁴。其后入阁，德宗顾列谓宰相曰：“第几人必王某也。”果然。月余，特改右补阙⁵，迁礼部考功吏部三员外郎。在礼部奏议详雅，省中伏其能⁶；在考功吏部提约明故，吏无以欺。同列有恃恩自得者⁷，众皆媚承；公嫉其为人，不直视⁸：由此贬连州司户⁹。移夔州司马，又移荆南，因佐其节度事¹⁰，为参谋¹¹，得五品服。放迹在外积四年。

¹蜀作“讳弘中，字某”，后墓志同。今按：上句已有“公”字，此不当再出，当删。然无别本可据，姑存之。

²“行”，下浪切。

³贞元十年十二月，仲舒中贤良方正直言极谏科，起拜拾遗。

⁴或无“而”字。“之”，或作“其”，下又有“直”字。

⁵或无“右”字。

⁶“伏”，或作“服”。

⁷〔补注〕陈景云曰：谓韦执谊也。

⁸或无“人”字。

⁹贞元十九年，弘中自吏部员外郎责连州司户。

¹⁰或无“事”字。

¹¹为荆南节度裴均参谋。

元和初，收拾俊贤，征拜吏部员外郎；未几，为职方郎中、知制诰。友人得罪斥逐后，其家亲知过门缩颈不敢视；公独省问，为计度论议，直其冤。由是出为峡州刺史¹，转庐州；未至，丁母夫人忧。服除，又为婺州。时疫旱甚，人死亡且尽，公至，多方救活，天遂雨，疫定，比数年里闾完复。制使出巡，人填道迎显公德²。事具闻，就加金紫。转苏州，变其屋居以绝火延，堤松江路，害绝阻滞³。秋夏赋调，自为书与人以期，吏无及门而集，政成为天下守之最⁴。

¹“峡”，或作“硖”。“友人”，杨凭也。〔补注〕沈钦韩曰：旧书 本传：京兆尹杨凭为御史中丞李夷简所奏，贬临贺尉，仲舒与凭善，宣言于朝，言李掎摭凭罪，坐贬峡州。

²“显”，或作颂。

³“火”上，或有“其”字。“阻”，或作“沮”。

⁴“政”，或作“化”。

天子曰：“王某之文可思，最宜为诰，有古风，岂可久以吏事役之？”复拜中书舍人。既至京师，侪流无在者，视同列皆邈然少年，益自悲，而谓人曰：“岂可复治笔砚于其间哉！上若未弃臣，宜用所长。在外久，周知俗之利病¹，俾治之，当不自愧。”宰相以闻，遂得观察江南西道²。奏罢榷酤钱九千万³。军息之无已⁴，掌吏坏产犹不释，囚之；公至，脱械不问。人遭水旱，赋窘，公曰：“我且减燕乐，绝他用钱，可足乎？”遂以代之⁵。罢军之息钱⁶，禁浮屠诳诱，坏其舍以葺公宇。三年，法大成，钱余于库，粟余廪⁷，人享于田庐，讴谣于道途。天子复思，且征以代，虚吏部左丞位以待之。长庆三年十一月十七日薨于洪州，年六十二。上哀恸辍朝，赠左散骑常侍。某日，归葬于某处⁸。

¹或无“利”字，非是。

²元和十五年六月，除江西观察使。

³“千”，或作“十”。

⁴〔补注〕沈钦韩曰：唐制有“捉钱令史”，自宰相堂厨及府县，皆以公钱付之取息，以为经费。

⁵或无“足”字。“代”下，无“之”字。

⁶“息”上，或有“日”字。〔补注〕方东树曰：按：志文“罢榷酤钱九千万，以其利与民；又罢军吏官债五千万，悉焚簿文书；又出库钱二千万，丐贫民遭旱不能供税者”。公以志文三事已明，故碑文简括言之，此“罢军之息钱”，即焚簿文书事，足上军息一事，文义弥固。

⁷“廪”上，或有“于”字。

⁸长庆四年二月，葬河南。“葬”下，或无“于”字。

某既以公之德刻而藏之墓矣，子初又请诗以揭之¹。词曰：

¹仲舒七子：初、哲、贞、弘、泰、复、洄。“既”上或无“某”字。“某”，或作“愈”。

生人之治，本乎斯文¹。有事其末，而忘其源；切近昧陋，道由是堙。有志其本，而泥古陈；当用而迂，乖戾不伸：较是二者，其过也均。

¹〔补注〕方苞曰：发端仍别出义意。

有美王公，志儒之本，达士之经。秩秩而积，涵涵而停。为华英¹，不矜不盈，孰播其馨，孰发其明。介然而居，士友以倾。

¹“为”，诸本作“而”；“华英”，作“英华”。

敷文帝阶，擢列侍从；以忠远名，有直有讽；辨遏坚恳¹，巨邪不用。秀出班行，乃动帝目；帝省竭心，恩顾日渥。翔于郎署，骞于禁密；发帝之令，简古而蔚。

¹或作“圣邈”。

不比于权，以直友冤；敲撼挫揠，竟遭斥奔。久淹于外，历守大藩；所至极思，必悉利病。萎枯以膏，燠暍以醒¹；坦之敞之，必绝其径；浚之澄之，使安其泳。

¹“暍”，或作“旸”。

帝思其文，复命掌诰；公潜谓人，此职宜少；岂无凋郡，庸以自效。上藉其实¹，俾统于洪；逋滞攸除，奸讹革风；袪蔽于目，释负于躬。方乎所部²，禁绝浮屠；风雨顺易，秔稻盈畴；人得其所，乃恬乃讴³。化成有代，思以息劳；虚位而俟，奄忽滔滔⁴：维德维绩，志于斯石，日远弥高⁵。

¹“藉”，或作“籍”。

²“乎”，或作“平”。

³“所”，或作“饶”。“讴”，或作“谣”。

⁴“奄忽”，或作“勿随”。

⁵方云：此铭“有美王公”不用韵。末章三语分两韵，例又异也。今按：铭之卒章，“绩”、“石”二句虽自叶韵，而末句“高”字仍与“劳”、“滔”韵叶，非有异也。





司徒兼侍中中书令赠太尉许国公神道碑铭





韩弘新史有传，多取碑词，传间有误处，当以碑为正。盖淮西之役，弘为行营都统，公为行军司马，其知弘非一日也。〔补注〕沈钦韩曰：行军司马，自在裴度行营，韩弘未出其治所一步。方苞曰：首详微时材行知略，著自军中拔起为帅之由也；其代帅不由朝命，故历叙其在镇诸大节，而以朝京师终焉；末乃及其余事，而意亦相承。折蔡、郓之奸谋，所以能成其忠顺也；治法严信，所以吏感民乐而敌不敢犯也；至子弟贵盛，乃弘之由，故并及之，以见其行事甚中正，居位甚安逸也；定汴之略，始于诛锷，因总计在镇及朝京之年，以为前后关键。退之不袭左、史格调，而未尝不师其义法，观此可见。姚范曰：韩弘碑文，严毅威重，与其人相称。姚鼐曰：观弘本传及李光颜传，载弘以女子间挠光颜事，与志正相反；而文则雄伟，首尾无一字懈，精神弈然。郑杲曰：史家是非，往往失实。韩弘自应以吏部文为定论，岂可反录其飞谋钓谤之词！

韩，姬姓，以国氏¹。其先有自颍川徙阳夏者²，其地于今为陈之太康³。太康之韩⁴，其称盖久，然自公始大著。公讳弘。公之父曰海，为人魁伟沈塞，以武勇游仕许 汴之间，寡言自可，不与人交，众推以为钜人长者⁵，官至游击将军，赠太师。娶乡邑刘氏女，生公，是为齐国 太夫人。

¹“国”下，或有“为”字。今按“以国氏”，春秋传语。唐韵云：“韩姓出自唐叔虞之后，曲沃 桓叔之子万食邑于韩，因以为氏。”

²“夏”，音假。

³秦灭韩，以其地为颍川郡。阳夏，隋改为太康。

⁴新 旧史皆言弘 滑州 匡城人。

⁵“交”，或作“校”，以上文“自可”言之，作“不与人交”为是；今以下文“长者”言之，又似作“不与人校”为是：更详之。“钜”上，或无“为”字；或无“以钜人”三字，而为上有“之”字；或并无“以为钜人”四字。

夫人之兄曰司徒玄佐¹，有功建中 贞元之间²，为宣武军帅，有汴、宋、亳、颍四州之地，兵士十万人。公少依舅氏，读书习骑射，事亲孝谨，偘偘自将³，不纵为子弟华靡遨放事⁴。出入敬恭，军中皆目之。尝一抵京师，就明经试。退曰：“此不足发名成业。”复去，从舅氏学，将兵数百人⁵，悉识其材鄙怯勇，指付必堪其事，司徒叹奇之，士卒属心⁶，诸老将皆自以为不及⁷。司徒卒⁸，去为宋 南城将⁹。比六七岁，汴军连乱不定。贞元十五年刘逸淮死¹⁰，军中皆曰：“此军司徒所树，必择其骨肉为士卒所慕赖者付之¹¹，今见在人，莫如韩甥，且其功最大，而材又俊。”即柄授之，而请命于天子。天子以为然。遂自大理评事拜工部尚书，代逸淮为宣武军节度使¹²，悉有其舅司徒之兵与地¹³。

¹“夫人”字，或作“齐国”。

²“功”下，或有“于”字。

³“偘偘”，或作“侃”字，“侃”与“偘”同。

⁴“纵”，或作“从”。

⁵“兵”下，或有“将”字。

⁶“属”，之欲切。

⁷或无“皆”字。

⁸贞元八年二月，玄佐卒。

⁹玄佐卒年四月，以其子士宁代为使。九年十二月，军乱，逐士宁，以副使李万荣为使，弘出为宋州 南城将。

¹⁰九月刘卒。

¹¹“肉”下，或有“而”字。

¹²弘事逸淮为都知兵马使，逸淮死，汴军怀玄佐之惠，以弘长厚，共请为留后，环监军请表其事，朝廷许之。自试大理评事检校工部尚书，充宣武军节度副大使，知节度事。

¹³“其舅”，或作“舅氏”。〔补洼〕曾国藩曰：以上叙公所以得镇汴。

当此时，陈 许帅曲环死，而吴少诚反¹，自将围许，求援于逸淮，啖之以陈归汴，使数辈在馆，公悉驱出斩之。选卒三千人，会诸军击少诚 许下，少诚失势以走，河南无事²。

¹或无“而”字。

²〔补注〕何焯曰：先叙击走少诚，然后叙诛刘锷事，便不平直；此左氏叙事法也。若今人则于“有其舅兵与地”之下，即接“自吾舅殁”云云矣。曾国藩曰：以上拒蔡。

公曰：“自吾舅殁，五乱于汴者，吾苗薅而发栉之几尽¹；然不一揃刈，不足令震。”²命刘锷以其卒三百人待命于门，数之以数与于乱³，自以为功，并斩之以徇，血流波道。自是讫公之朝京师廿有一年，莫敢有呶叫号于城郭者⁴。

¹“苗媷而发栉之”，淮南子语。“媷”，呼豪切。

²“不”下，或无“一”字。“”，或作“骇”。

³上“数”，上声；下“数”，入声。“与”，音预。

⁴“”音欢；“呶”，尼交切。〔补注〕何焯曰：能遏贼，然后能自立，故有其舅之兵与地，下急叙走少诚也；能久安，然后可以居二寇之间而不慑，故继即叙诛刘锷也。古人作文，设身处地，井井有条，一字不乱下。曾国藩曰：以上治汴。

李师古作言起事¹，屯兵于曹，以吓滑帅²，且告假道。公使谓曰：“汝能越吾界而为盗邪³？有以相待，无为空言！”滑师告急⁴，公使谓曰：“吾在此，公无恐！”⁵或告曰：“剪棘夷道，兵且至矣，请备之！”公曰：“兵来不除道也。”不为应⁶。师古诈穷变索，迁延旋军⁷。

¹“作”，或作“诈”。

²〔补注〕沈钦韩曰：通鉴：“时告哀使未至诸道，义成牙将有自长安还得遗诏者，节度使李元素以师古邻道，欲示无外，遣使密告之。师古欲乘国丧侵噬邻境，乃集将士曰：‘圣上万福，而元素忽传遗诏，是反也，宜击之。’发兵屯曹州。”

³“盗”上，或无“为”字。

⁴“师”，或作“帅”。前“滑帅”字疑亦当作“师”。“急”，或作“及”。〔补注〕沈钦韩曰：下文有“公无恐”语，则作“帅”字是。通鉴作“元素告急”。

⁵“无”上，或有“安”字。

⁶“为”下，或有“之”字。

⁷〔补注〕曾国藩曰：以上拒郓。

少诚以牛皮鞵材遗师古，师古以盐资少诚，潜过公界，觉，皆留输之库。曰：“此于法不得以私相馈。”¹田弘正之开魏博²，李师道使来告曰³：“我代与田氏约相保援，今弘正非其族⁴，又首变两河事⁵，亦公之所恶，我将与成德合军讨之，敢告。”公谓其使曰：“我不知利害，知奉诏行事耳。若兵北过河，我即东兵以取曹。”⁶师道惧，不敢动，弘正以济⁷。诛吴元济也，命公都统诸军⁸，曰：“无自行以遏北寇！”公请使子公武以兵万三千人会讨蔡下，归财与粮⁹，以济诸军，卒擒蔡奸，于是以公为侍中，而以公武为鄜 坊 丹 延节度使¹⁰。

¹〔补注〕曾国藩曰：以上并拒蔡郓。

²元和七年十月，以田弘正为魏博节度使。

³元和元年闰六月，东平帅李师古卒，其弟师道代之。

⁴“非其”，或作“其非”，非是。

⁵〔补注〕曾国藩曰：“两河”谓河东 河内。

⁶“兵以”，或作“以兵”，非是。〔补注〕曾国藩曰：由郓至河东，故“北过”；汴在郓西，故“东兵”。

⁷〔补注〕曾国藩曰：以上拒蔡。

⁸元和十年九月，以弘充淮西行营都统使。

⁹“三千”，淮西碑作“二千”。〔补注〕曾国藩曰：“归”，输也。

¹⁰元和十二年十一月，录平淮西功，加弘检校司徒，兼侍中，封许国公；罢都统。公武检校左散骑常侍，充节度使。〔补注〕曾国藩曰：以上平蔡。

师道之诛¹，公以兵东下，进围考城，克之；遂进迫曹，曹寇乞降²。郓部既平，公曰：吾无事于此，其朝京师。天子曰：“大臣不可以暑行，其秋之待。”公曰：“君为仁，臣为恭，可矣。”遂行。既至，献马三千匹，绢五十万匹³，他锦纨绮缬又三万，金银器千；而汴之库厩，钱以贯数者尚余百万，绢亦合百余万匹，马七千，粮三百万斛，兵械多至不可数。初公有汴⁴，承五乱之后，掠赏之余⁵，且敛且给，恒无宿储⁶；至是公私充塞，至于露积不垣⁷。

¹〔补注〕曾国藩曰：若他手为之，则曰“诛李师道也”，与上文对举矣。退之则随手变换，无所不可。

²〔补注〕曾国藩曰：以上平郓。

³“五十”，或作“七十”。

⁴“初公”下，或有“之”字。

⁵〔补注〕曾国藩曰：“掠”，乱兵掠去也；“赏”，乱时重赏，购募也。

⁶“无”上，或无“恒”字。

⁷〔补注〕何焯曰：溁洄曲折，不可一览而尽。按：叙入京贡献，而遂及治汴之时公私给足，盖文字精神旺，乃能旁溢也。

册拜司徒兼中书令¹，进见上殿，拜跪给扶，赞元经体²，不治细微，天子敬之。元和十五年，今天子即位，公为冢宰³，又除河中节度使⁴。在镇三年，以疾乞归。复拜司徒中书令⁵，病不能朝。以长庆二年十二月三日薨于永崇里第，年五十八。天子为之罢朝三日⁶，赠太尉，赐布粟⁷，其葬物有司官给之，京兆尹监护⁸。明年七月某日，葬于万年县 少陵原京城东南三十里，楚国夫人 翟氏祔。子男二人：长曰肃元，某官；次曰公武，某官。肃元早死⁹。公之将薨，公武暴病先卒，公哀伤之，月余遂薨。无子，以公武子——孙绍宗为主后¹⁰。

¹弘三上章，坚辞戎务，愿留京师奉朝请。八月，守司徒兼中书令。

²“元”下，或有“老”字，非是。

³元和十五年正月，穆宗即位，以弘摄冢宰。

⁴元和十五年六月，以本官为河中尹，河中 晋 绛节度观察等使。

⁵长庆三年，请罢戎镇，三表，从之。十月，依前守司徒兼中书令。

⁶“年五十八”，或作“年八十”，考新 旧史定从今本。或无“天子为之”四字。

⁷“布粟”，或作“布帛”。按旧史，实赐米千石。“赐”下，或有“之”字。

⁸〔补注〕陈景云曰：时公方尹京，监护丧事者即公也。

⁹“死”，或作“殁”。

¹⁰〔补注〕沈钦韩曰：杂记：“丧有无后，无无主。”此“主后”二字所本。〔补注〕曾国藩曰：以上卒葬。

汴之南则蔡，北则郓，二寇患公居间，为己不利，卑身佞辞¹，求与公好。荐女请昏，使日月至。既不可得，则飞谋钓谤，以间染我。公先事候情²，坏其机牙，奸不得发，王诛以成。最功定次，孰与高下³！

¹“卑”，或作“毕”。

²“至既”，或作“既至”，非是。“不可”下，或无“得”字。“钓”，或作“钩”。“染”，或作“谍”。“先事候情”，或作“先得事情”。“候”，或作“后”。

³〔补注〕曾国藩曰：叙次既毕，复摘其尤大者著议以最其功，笔端大廉悍，亦其位置裁布有以显之也。曾国藩曰：以上明许公之功，即通篇意旨。

公子公武，与公一时俱授弓钺，处藩为将，疆土相望。公武以母忧去镇，公母弟充自金吾代将渭北¹。公以司徒中书令治蒲，于时，弟充自郑滑节度平宣武之乱，以司空居汴²。自唐以来，莫与为比³。

¹元和十二年十一月，以公武为渭北 鄜、坊节度使。十四年十一月，以母忧去官。十五年正月，以弘弟充代公武镇渭北。

²长庆二年七月，汴州逐节度李愿，立牙将李岕为留后，充自义成节度徙镇宣武。八月，汴州监军斩岕降，充入汴州，诏加充检校司空。

³〔补注〕何焯曰：此段又叙国家报功之厚，淋漓有余情极色之工，然于事未尝有所增加。宋以后人不及也。〔补注〕曾国藩曰：以上子弟同秉节钺。

公之为治，严不为烦，止除害本，不多教条；与人必信，吏得其职，赋入无所漏失，人安乐之，在所以富。公与人有畛域¹，不为戏狎，人得一笑语，重于金帛之赐；其罪杀人，不发声色，问法何如，不自为轻重²：故无敢犯者。其铭曰：

¹“畛”，或作“轸”，非是。

²或无“自为”字，非是。〔补注〕方苞曰：虽淡语，而丰棱治术，具见于此，故以结束通篇。曾国藩曰：以上补叙琐事。

在贞元世，汴兵五猘¹；将得其人，众乃一愒²。其人为谁，韩姓许公；磔其枭狼³，养以雨风⁴；桑谷奋张，厥壤大丰。贞元元孙⁵，命正我宇；公为臣宗，处得地所。河流两壖⁶，盗连为群；雄唱雌和，首尾一身。公居其间，为帝督奸；察其呻，与其睨眴⁷；左顾失视，右顾而跽⁸。蔡先郓钮，三年而墟⁹；槁干四呼，终莫敢濡；常山 幽都¹⁰，孰陪孰扶¹¹；天施不留，其讨不逋¹²；许公预焉，其赉何如¹³。

¹“猘”，居例切，狂犬也。

²“愒”，息也，与“憩”同，诗“不尚愒焉”。“愒”，丘例切。

³“磔”，陟格切。

⁴〔补注〕茅坤曰：句字魁岸。

⁵贞元皇帝之孙宪宗。

⁶“壖”，江河边地。前汉“坐侵庙壖为宫”。“壖”，而缘切。

⁷淮南子“视焉无眴”。邪视也。“睨”，音诣；“眴”音荀。

⁸“跽”，巨几切。

⁹〔补注〕曾国藩曰：三年之内，蔡、郓并为墟也。

¹⁰“常山”，成德军；“幽都”，幽州也。

¹¹“陪”，或作“悖”，或作“倚”。

¹²〔补注〕曾国藩曰：天之所施不慭留，谓魏博也；天之所讨不稽逋，谓蔡郓也。

¹³“赉”，或作赖。

悠悠四方，既广既长。无有外事，朝廷之治。许公来朝，车马干戈；相乎将乎，威仪之多。将则是矣，相则三公；释师十万，归居庙堂。上之宅忧¹，公让太宰；养安蒲坂²，万邦绝等³。有弟有子，提兵守藩；一时三侯，人莫敢扳⁴。生莫与荣，殁莫与令。刻文此碑，以鸿厥庆⁵。

¹“上”，谓穆宗。

²元和十五年六月，出镇河中。

³〔补注〕沈钦韩曰：韵会：等，叶海韵。

⁴春秋传：“扳隐而立之。”“扳”与“攀”同，又音班。

⁵〔补注〕何焯曰：铭诗伟丽绝世。





柳子厚墓志铭





此志作于袁州。公之志子厚详矣，其祭文推许尤厚。刘梦得序子厚集曰：“子厚之丧，昌黎 韩退之志其墓，且以书来吊，曰：‘哀哉，若人之不淑！吾尝评其文，雄深雅健，似司马子长，崔 蔡不足多也。’安定 皇甫湜于文章少推许，亦以退之之言为然。”〔补注〕何焯曰：此文亦在远贬后作，故尤淋漓感慨。

子厚讳宗元。七世祖庆为拓跋魏侍中¹，封济阴公²。曾伯祖奭为唐宰相，与褚遂良 韩瑗俱得罪武后，死高宗朝³。皇考讳镇，以事母弃太常博士，求为县令江南，其后以不能媚权贵失御史⁴；权贵人死，乃复拜侍御史。号为刚直，所与游皆当世名人⁵。

¹或无“拓跋”二字。

²庆字更兴，河东 解人，仕周为宜州刺史，封平齐县公。〔补注〕姚范曰：庆仕终于宇文，又不为侍中，周书本传可考。封平齐公，其子旦封济阴公，子厚六世祖也。沈钦韩曰：柳集 侍御府君表亦作平齐公，五代祖旦，周中书侍郎，济阴公。恐韩公误以其子之封移用也。

³“高”，或作“中”。“朝”，或作“时”。

⁴肃宗平贼，镇上书言事，擢左卫率府兵曹。佐郭子仪 朔方府，三迁殿中侍御史。以事触窦参，贬夔州司马。

⁵“游”上，或无“与”字。〔补注〕沈钦韩曰：子厚先友记有袁高、姜公辅、齐映、杜黄裳等。曾国藩曰：以上先世。

子厚少精敏，无不通达。逮其父时，虽少年已自成人，能取进士第，崭然见头角¹；众谓柳氏有子矣。其后以博学宏词授集贤殿正字²。俊杰廉悍，议论证据今古³，出入经史百子，踔厉风发⁴，率常屈其座人；名声大振，一时皆慕与之交，诸公要人争欲令出我门下，交口荐誉之⁵。

¹“崭”，士咸切，又士减切。〔补注〕姚范曰：学记：“开而弗达。”郑注：“开，为发其头角。”

²或作“授校书郎”。柳集可考，或本非是。此下或有“蓝田尉”三字。今按：三字下文已见，不当重出。

³“今古”，或作“古今”。

⁴“踔”，敕角切。

⁵〔补注〕曾国藩曰：以上科第、文学、名誉。

贞元十九年，由蓝田尉拜监察御史。顺宗即位，拜礼部员外郎。遇用事者得罪，例出为刺史¹；未至，又例贬州司马²。居闲益自刻苦，务记览，为词章泛滥停蓄，为深博无涯涘，而自肆于山水间³。元和中，尝例召至京师，又偕出为刺史，而子厚得柳州⁴。既至，叹曰：“是岂不足为政邪！”因其土俗，为设教禁，州人顺赖⁵。其俗以男女质钱，约不时赎，子本相侔，则没为奴婢⁶。子厚与设方计，悉令赎归；其尤贫力不能者，令书其佣，足相当，则使归其质。观察使下其法于他州，比一岁，免而归者且千人。衡 湘以南为进士者，皆以子厚为师，其经承子厚口讲指画为文词者，悉有法度可观⁷。

¹或作“贞元十九年拜监察御史，王叔文、韦执谊用事，拜尚书礼部员外郎，且将大用，遇叔文等败，例出为刺史”。今按：方本得婉微之体，它本则几乎骂矣。疑初本直书，后乃更定也。若从初本，则上文须补“蓝田尉”三字。

²“州”上，或有“永”字。永贞元年八月，宪宗即位，贬叔文 渝州司户参军。九月，宗元与同辈七人皆坐王叔文党同贬。宗元 邵州刺史；十一月，道贬永州司马。

³“水”下，或有“之”字。

⁴元和十年三月，以永州司马柳宗元为柳州刺史。

⁵〔补注〕何焯曰：罗池碑著其有功德于斯土可以世祀者，故详叙政事；志则重文章必传于后，区区下州之理，特余事也，故止以三语虚括。

⁶〔补注〕沈钦韩曰：隋 地理志：“岭南诸蛮，父子别业；父贫，乃有质身于子者。”

⁷东坡至广州寄二子诗云：“莫学柳仪曹，诗书教蛮獠。”事本于此。〔补注〕何焯曰：通篇重文学，故此不得略。曾国藩曰：以上官阶、政事。

其召至京师而复为刺史也，中山 刘梦得 禹锡亦在遣中，当诣播州。子厚泣曰：“播州非人所居，而梦得亲在堂，吾不忍梦得之穷，无辞以白其大人；且万无母子俱往理。”请于朝，将拜疏，愿以柳易播，虽重得罪，死不恨¹。遇有以梦得事白上者²，梦得于是改刺连州³。呜呼！士穷乃见节义。今夫平居里巷相慕悦。酒食游戏相征逐，诩诩强笑语以相取下，握手出肺肝相示，指天日涕泣，誓生死不相背负，真若可信；一旦临小利害，仅如毛发比，反眼若不相识；落陷阱，不一引手救⁴，反挤之又下石焉者，皆是也。此宜禽兽夷狄所不忍为，而其人自视以为得计，闻子厚之风，亦可以少愧矣⁵！

¹〔补注〕何焯曰：详待刘之厚，所以愧他人有力不救子厚者。

²“白上”，或作“上白”。〔补注〕沈钦韩曰：裴度、崔群也。

³“改”下，或无“刺”字。

⁴“救”下，或有“而”字。

⁵“少”上，或无“以”字。〔补注〕曾国藩曰：以上愿以柳易播。

子厚前时少年，勇于为人，不自贵重顾藉¹，谓功业可立就，故坐废退；既退，又无相知有气力得位者推挽，故卒死于穷裔²，材不为世用，道不行于时也³。使子厚在台省时，自持其身已能如司马刺史时，亦自不斥；斥时有人力能举之，且必复用不穷⁴。然子厚斥不久，穷不极，虽有出于人，其文学辞章，必不能自力以致必传于后如今，无疑也⁵。虽使子厚得所愿，为将相于一时；以彼易此，孰得孰失，必有能辨之者⁶。

¹〔补注〕陈景云曰：诗笺“为，犹助也”。史言王叔文密结柳、刘诸人为死友。又曰：“顾藉”，与顾惜同。

²“死”，或作“厄”。

³“道”上，或有“而”字。

⁴“时有”，或作“而有”；“能”，或作“解”，或“能”下复出“解”字：皆非是。

⁵“力以”，或作“以力”；或作“以力”而无“致必”二字：皆非是。

⁶〔补注〕陈景云曰：八司马初贬时，有永不量移之命。后八人中惟程异以大臣李巽力荐，复得进用，位登宰辅，可谓有钜力推挽矣；然物望素轻，旋即身名俱灭。异先子厚卒，志中云云，似专为异发也。曾国藩曰：以上因久斥极穷乃能自力于文学。

子厚以元和十四年十一月八日卒，年四十七。以十五年七月十日归葬万年先人墓侧¹。子厚有子男二人：长曰周六，始四岁；季曰周七，子厚卒乃生²。女子二人，皆幼。其得归葬也，费皆出观察使河东 裴君 行立³。行立有节概，立然诺⁴，与子厚结交，子厚亦为之尽，竟赖其力。葬子厚于万年之墓者，舅弟卢遵。遵，涿人⁵，性谨慎，学问不厌。自子厚之斥，遵从而家焉⁶，逮其死不去；既往葬子厚，又将经纪其家，庶几有始终者⁷。铭曰：

¹“十一月八日”，或作“十月五日”。“七月”上，或有“秋”字。或无“十日”字。

²咸通四年，右常侍萧仿知举，试谦光赋、澄心如水诗，中第者二十五人，柳告第三人，韩绾第八人。告即子厚之子，字用益。绾即退之之孙。〔补注〕按：摭言，萧仿雪门生薛扶状：“韩绾，是文公令孙；柳告，是柳州之子。凤毛殊有，而名字陆沈。”

³“费”，或作“资”。

⁴下“立”字，或作“重”。

⁵“涿”，或作“可”，或作“为”。

⁶或无“焉”字。

⁷〔补注〕何焯曰：复详裴、卢之待子厚，以愧有力者。

是惟子厚之室，既固既安，以利其嗣人¹。

¹下“既”字，或作“且”。





唐故昭武校尉守左金吾卫将军李公墓志铭





李道古，曹成王 皋之子。公尝铭曹成王碑，新史附皋传后，而载荐柳贲事，少加详焉。

公讳道古，字某，曹成王子¹。其先王明，以太宗子王曹，绝辄复封，五世而至成王。成王讳皋²，有功建中 贞元间，以多才能，能行赏诛为名。至今追数当时内外文武大臣，成王必在其间³。

¹成王三子：象古、道古、复古。

²“王讳”上，或无“成”字，非是。

³或无“成王”字。“数”，所矩切。

公以进士举及第¹，献文舆三十卷，拜校书郎、集贤学士，四迁至宗正丞。宪宗即位，选擢宗室，迁尚书司门员外郎，以选为利 随 唐 睦州刺史，迁少宗正。元和九年，以御史中丞持节镇黔中²。十一年来朝，迁镇鄂州³，以鄂岳道兵会平淮西，以功加御史大夫。十三年，征拜宗正，转左金吾。

¹贞元五年登第。

²贞元八年十月，自宗正少卿出为黔中观察使。

³贞元十一年，鄂岳观察使柳公绰为飞谮上闻，会道古自黔中来朝，即以为鄂、岳、沔、蕲、安、黄团练观察使，代公绰。

上即位，以先朝时尝信妄人柳泌能烧水银为不死药荐之¹，泌以故起闾阎氓为刺史，不效，贬循州司马²。其年九月三日³，以疾卒于贬所，年五十三。长庆元年诏曰：左降而死者，还其官以葬，遂以其年某月日葬于东都某县⁴。

¹“泌”，或作“贲”。新 旧史 李干墓志、石本皆作“泌”。

²〔补注〕沈钦韩曰：通鉴，道古先为观察使，以贪暴闻，思所以自媚，乃荐山人柳泌，言天台山多灵草，臣力不能致，诚得为彼长吏，庶或可求。上信之，以泌知台州，采药无所得，举家逃入山中，捕送京师。皇甫镈、李道古保护之。上复使待诏翰林，服其药，日加躁渴，暴崩于中和殿。沈钦韩曰：明史志：“循州，宋 惠州，洪武初为府。”

³“月”下，或有“十”字。

⁴“其年”，或作“某年”。“月”上，无“某”字。

公三娶，元配韦氏讳修，修生子纮¹，纮为进士学²；女贡，嫁崔氏；夫人隋 雍州牧郧公³叔裕五世孙⁴，父士佺⁵，蓬山令。次配崔 氏讳药⁶，生绰、绍、绾，女会，嫁郑氏季毗；夫人父昭，尝为京兆尹⁷。今夫人韦氏，无子；父光宪，光禄卿。其葬用古今礼，以元配韦氏夫人祔而葬⁸。次配崔氏夫人于其域异墓。

¹“修”，或并作“循”。

²“学”，或作“举”。

³“郧”，音云。

⁴叔裕字孝宽，京兆 杜陵人，周 大象二年十一月卒，赠雍州牧。

⁵“佺”，且缘切。

⁶“药”，乙角切，又音约。

⁷大历三年五月，昭自左散骑常侍为尹。

⁸或无“用古今礼”至“而葬”十四字，非是。

公宗室子，生而贵富¹，能学问以中科取名，善自倾下，以交豪杰，身死卖宅以葬。铭曰：

¹或无“生”字，非是。

太支于今，其尚有封¹；当公弟兄²，未续又亡。其迁于南，年及始衰；谁黜不复³，而以丧归。海丰弥弥，万里于畿⁴，载其始终，以哀表之。

¹“太”，或作“本”，非是；“太”，谓太宗也。“尚”，或作“上”。〔补注〕曾国藩曰：言太宗之支久，不当有封矣。赖成王特起，故尚有封也。

²“弟兄”，或作“兄弟”。

³“谁”，或作“虽”。〔补注〕曾国藩曰：“谁”，犹谁谓也。

⁴〔补注〕沈钦韩曰：毛传“畿，门内也”。





唐故朝散大夫尚书库部郎中郑君墓志铭





公在江陵，与郑群同官，诗有郑群赠簟，即其人，至是铭之。〔补注〕茅坤曰：隽才逸兴。归有光曰：欧、王多有此体格。刘大櫆曰：韩公文法劲挺独造，独此篇叙次遒逸，风神略近太史公。

君讳群¹，字弘之，世为荥阳人。其祖于元魏时有假封襄城公者²，子孙因称以自别³。曾祖匡时，晋州 霍邑令。祖千寻，彭州九陇丞。父迪，鄂州 唐年令，娶河南 独孤氏女，生二子，君其季也⁴。

¹“君”，或作“公”。

²郑伟字子直，西魏 大统中封襄城郡公。

³此下或有“君其后也”四字。今按：下文有“君其季也”，此则不应重出。

⁴〔补注〕曾国藩曰：以上先世。

以进士选¹吏部²，考功所试判为上等，授正字，自鄠县尉拜监察御史³，佐鄂岳使。裴均之为江陵⁴，以殿中待御史佐其军。均之征也⁵，迁虞部员外郎。均镇襄阳⁶，复以君为襄府左司马、刑部员外郎，副其支度使事。均卒，李夷简代之⁷，因以故职留君。岁余，拜复州刺史，迁祠部郎中⁸。会衢州无刺史，方选人，君愿行⁹，宰相即以君应诏。治衢五年，复入为库部郎中。行及扬州，遇疾，居月余¹⁰，以长庆元年八月二十四日卒，春秋六十。即以其年十一月二十二日，从葬于郑州 广武原先人之墓次¹¹。

¹“以”上，或有“君”字。

²〔补注〕姚范曰：选举志 集试六品以下云：“试三条，谓之‘拔萃’，中者即授官。”郑盖守选吏部，选未满而试者也。疑以“吏部”绝句。

³鄠县属京兆府。

⁴贞元十九年五月，均自荆南行军司马为本军节度使。均字君齐，河东 闻喜人。

⁵“之征”，或作“户征”，非是。元和三年四月，召均为尚书左仆射。

⁶九月，加均同平章事，为山南东道节度使。

⁷元和六年四月，以夷简代均镇襄阳。五月，均卒。

⁸“迁”上，或有“方”字，非是。

⁹或无“会”字；或无“方”字；“君愿行”，作“行愿者”。

¹⁰或无“居”字。

¹¹〔补注〕曾国藩曰：以上历官卒葬。

君天性和乐，居家事人与待交游，初持一心，未尝变节，有所缓急曲直薄厚疏数也¹。不为翕翕热，亦不为崖岸斩绝之行²。俸禄入门，与其所过逢吹笙弹筝，饮酒舞歌，诙调醉呼，连日夜不厌，费尽不复顾问³，或分挈以去，一无所爱惜，不为后日毫发计留也；遇其空无时，客至，清坐相看，或竟日不能设食⁴，客主各自引退，亦不为辞谢；与之游者，自少及老，未尝见其言色有若忧叹者：岂列御寇 庄周等所谓“近于道者”邪！其治官守身，又极谨慎，不挂于过差；去官而人民思之，身死而亲故无所怨议，哭之皆哀，又可尚也⁵。

¹“数”，音朔。

²“热”，或作“然”。“斩”，或作“崭”。

³或无此上六字。

⁴“看”，或作“对”。“看”下，或无“或”字。

⁵〔补注〕曾国藩曰：以上性情、治行。

初娶吏部侍郎京兆 韦肇女¹。生二女一男。长女嫁京兆 韦词，次嫁兰陵 萧²。后娶河南少尹赵郡 李则女。生一女二男。其余男二人，女四人³，皆幼。嗣子退思，韦氏生也⁴。铭曰：

¹肇，京兆人，大历中为中书舍人。累上疏言得失，为元载所恶，左迁京兆少尹。载诛，除吏部侍郎卒。

²“词”，或作“嗣宗”。“”，或作“赞”。

³“四”，或作“一”。

⁴〔补注〕曾国藩曰：以上妻子。

再鸣以文进涂辟¹，佐三府治蔼厥迹²。郎官郡守愈著白³，洞然浑朴绝瑕谪⁴。甲子一终反玄宅。

¹“再鸣”，谓进士及书判拔萃也。

²“三府”，谓鄂岳 江陵 襄府。

³“官”，或作“中”。

⁴“朴”，或作“璞”。





唐故朝散大夫越州刺史薛公墓志铭





薛戎，元稹为神道碑，而公志其墓。公尝为河南，与薛为代，故志及之。〔补注〕按：元稹神道碑题“唐故越州刺史兼御史中丞浙江东道观察等使赠左散骑常侍河东薛公”。

公讳戎，字元夫¹，其上祖懿为晋安西将军，实始居河东。公之四世祖嗣汾阴公讳德儒²，为隋 襄城郡书佐以卒³。襄城有子二人皆贵⁴，其后皆蕃以大，而其季尤盛，官至邠州刺史。邠州讳宝胤，有子九人⁵，皆有名位，其最季讳缣⁶，为河南令以卒。河南有子四人，其长讳同，卒官湖州长史，赠刑部尚书。尚书娶吴郡陆景融女，有子五人⁷，皆有名迹，其达者四人⁸。

¹河中 宝鼎人。

²汾阴，河中县也。后名宝鼎。

³“隋”上，或无“为”字。〔补注〕沈钦韩曰：六典炀帝罢州置郡，改司功、司仓、司户、司兵、司法、司士等参军为书佐。

⁴“二人”，宝积 宝胤。

⁵续、纯、绚、绾、缯、纮、缙、绛、缣。

⁶“缣”，或作“谦”，世系表作“缣”。

⁷乂、丹、戎、放、朗。

⁸乂，温州刺史；丹，庐州刺史；戎，浙东观察使；放，江西观察使。

公于伦次为中子，仁孝慈爱忠厚而好学，不应征举，沈浮闾巷间，不以事自累为贵¹。常州刺史李衡迁江西观察使，曰²：“州客至多，莫贤元夫，吾得与之俱，足矣。”即署公府中职，公不辞让³，年四十余，始脱褐衣为吏。衡迁给事中，齐映自桂州以故相代衡为江西。公因留佐映治⁴。映卒⁵，湖南使李巽、福建使柳冕交表奏公自佐，诏以公与冕⁶。在冕府累迁殿中侍御史。冕使公摄泉州，冕文书所条下，有不可者，公辄正之。冕恶其异于己，怀之未发也。遇马总以郑滑府佐忤中贵人，贬为泉州别驾，冕意欲除总，附上意为事，使公按置其罪。公叹曰：“公乃以是待我，我始不愿仕者，正为此耳。”不许。冕遂大怒，囚公于浮图寺，而致总狱，事闻远近。值冕亦病且死，不得已，俱释之⁷。冕死，后使至，奏公自副⁸，又副使事于浙东府⁹，转侍御史。元和四年，征拜尚书刑部员外郎¹⁰，迁河南令，历衢 湖 常三州刺史，所至以廉贞宽大为称，朝廷嘉之。某年，拜越州刺史，兼御史中丞、浙东观察使¹¹。至则悉除去烦弊¹²，俭出薄入，以致和富。部刺史得自为治¹³，无所牵制，四境之内，竟岁无一事。公笃于恩义，尽用其禄以周亲旧之急，有余颁施之内外亲，无疏远皆家归之。

¹戎少有学术，不求闻达，居于毗陵之阳羡山，年四十余，不易其操。

²“使”下，或有“日”字；无“曰”字。

³李衡为常州刺史，能以礼下戎。贞元八年二月，衡自湖南移镇江西，辟为从事，使者三返，乃应。

⁴贞元八年六月，以桂管观察使故相齐映代衡镇江西，召衡为给事中，映表戎留之。“桂”，或作“睦”，考传当作“桂”。“治”，或作“始”，属下文，非是。

⁵贞元十一年七月，映卒，戎复归阳羡。

⁶贞元十一年三月，以柳冕为福建观察使，表戎为判官。

⁷〔补注〕沈钦韩曰：旧传云：杜佑镇淮南，知戎之冤，乃上其表，发书谕冕，戎难方解。

⁸冕卒，阎济美代冕使福建，奏戎为团练副使。

⁹济美使浙东，戎又副之。

¹⁰元碑云：给事中穆质有直气，爱戎，称于朝，因拜刑部员外郎。

¹¹“某年”，或作“元和十二年正月二十二日”，方云：前已云“元和四年”，此不当复出年号，它铭亦无书除授月日者，或本非是。“史”下，方无“兼”字。

¹²〔补注〕沈钦韩曰：碑云：“所部郡皆禁酒，官自为垆，以酒禁坐死者不知数。公即日奏罢之。旧制，包橘之贡取于人，未三贡鬻者，罪且死。公命市贡之鬻者无所禁。”

¹³〔补注〕何焯曰：此“部刺史”，谓观察使所部中之州守，与汉之部刺史不同。

疾病去官，长庆元年九月庚申，至于苏州以卒¹，春秋七十五。奏至²，天子为之罢朝，赠左散骑常侍，使临吊祭之。士大夫多相吊者³。以其年十一月庚申⁴，葬于河南 偃师先人之兆次，以韦氏夫人祔。公凡再娶：先夫人京兆 韦氏，后夫人赵郡 李氏，皆先卒。子男二人：曰沂⁵曰洽。长生九岁，而幼七岁矣。女四人，皆已嫁。愈既与公诸昆弟善，又尝代公令河南⁶，公之葬也，故公弟集贤殿学士尚书刑部侍郎放属余以铭⁷。其文曰：

¹“卒”上，或有“病”字。

²或无此二字。

³“大夫”，或作“人”。

⁴“其”，或作“明”。

⁵或作“泝”，世系表作“泝”。

⁶公尝令河南，与薛为代。

⁷“故”字，疑当在上文“公”之字上。“刑”，或作“兵”。

薛氏近世，莫盛公门；公伦五人，咸有显闻。公之初志，不以事累¹；俛以随，亦贵于位。无怨无恶，中以自宝²；不能百年，曷足谓寿。公宜有后，有二稚子；其祐成之，公食庙祀。

¹或作“不累以事”。

²或作“中人以自”。此文四句一韵，古音“宝”与“寿”叶；“宝”，或作“贵”，或作“实”。〔补注〕沈钦韩曰：以“寿”叶“宝”。





楚国夫人墓志铭





夫人许国公 韩弘妻也。夫人之葬，以长庆二年三月，时公武尚执丧不变。许国以是年十二月薨，则公武已死矣。许国之志详焉。

楚国夫人姓翟氏，故检校御史大夫宋州刺史良佐之女，今司徒兼中书令许国公之妻¹，前鄜坊节度使散骑常侍兼御史大夫公武之母²。

¹或无“今”字。

²“坊”，或作“州”，非是。“鄜”，音孚。

夫人在家，以孝友聪明为父母所偏爱。选所宜归，以适韩氏。韩氏族大且贵，又太尉刘公甥¹，内外尊显。夫人入门，上下莫不赞贺²。事皇姑齐国太夫人³，肃恭诚至，奉养不怠。皇姑以夫人能尽妇道⁴，称之六亲。其事夫，义以顺；其教子，爱以公。司徒公曰：“我之能守贵富不危溢者，楚国有助焉耳。”大夫领梁偏师，卒就蔡功，受节居藩，为邦家令人：父母之教然也⁵。

¹刘玄佐之甥。“又”，或作“父”，非是。“公”下，或有“之”字。

²“贺”，或作“贤”。

³太夫人弘母刘氏也。玄佐之妹。

⁴“能”上，或有“为”字。

⁵〔补注〕曾国藩曰：两层意相配，而词不对，荆国于此等，则皆置对停匀矣。

夫人以元和十四年十一月一日薨于鄜之公府，春秋若干。大夫委节去位，奉丧以居东都。诏起之¹，辞以羸毁不任即命。又加喻勉，固不变²。天子嗟叹之。长庆二年三月某日，葬夫人于洛阳北山。夫人生二子：长曰肃元，为太子司议郎以卒，赠尚书主客郎中；其次大夫公武也。铭曰：

¹“起”上，或有“再”字。

²“固”下，或有“守”字。

翟氏之先¹，盖出宗周；璜显于魏²，以佐文侯。高陵相汉³，义以家酬⁴；迁于南阳，始自郎苗。逮魏 晋 宋，代不绝史；以至夫人，太守之子，司徒之妻，大夫之母⁵。公居河东⁶，子在鄜畤⁷；为王屏翰，有壤千里。公曰姑止，以承我祀；子曰母兮，莫我抚已⁸。文驷雕轩，往来有炜。莫尊于母，莫荣于妻。从古迄今，孰盛与夷⁹！用昭厥裔，篆此铭诗。

¹元和姓纂云：“翟，黄帝之后，代居翟地，后为晋所灭。”

²翟璜佐魏文侯。

³汉成帝时，翟方进封高陵侯。

⁴翟义也。〔补注〕曾国藩曰：义，方进子，倾家以酬国恩。

⁵〔补注〕沈钦韩曰：韵会“母，纸韵叶，音美”。蔡邕崔夫人诔亦“母”、“纪”并韵。

⁶“公”，或作“父”，非是。

⁷史记秦文公梦黄蛇自天下属地，其口止于鄜衍，于是作鄜畤祭白帝，今之鄜州，盖取名于此。〔补注〕方苞曰：以下皆志所未详。

⁸“莫我”，或作“莫慰”。

⁹〔补注〕曾国藩曰：“夷”，等夷也。





唐故国子司业窦公墓志铭





公尝有送窦平从事序，谓“其族人殿中侍御史牟，合东都之交游能文者赋诗以赠之”，必此司业公也。序称“殿中侍御史”而志不载，若可疑焉。考志载其两佐东都留守，则序所谓“合东都之交游”即司业明矣。〔补注〕陈景云曰：序称“殿中侍御史”者，盖先是司业佐留府之官也；志中明言“佐六府五公，八迁至检校虞部郎中”，则前此使府所历官具在其中矣。

国子司业窦公讳牟，字某¹。六代祖敬远²，尝封西河公。大父同昌司马，比四代仍袭爵名。同昌讳胤，生皇考讳叔向，官至左拾遗，溧水令，赠工部尚书³。

¹京兆 金城人，或作“字贻周”。

²“代”，或作“世”。

³〔补注〕曾国藩曰：以上先世。

尚书于大历初名能为诗文；及公为文，亦最长于诗。孝谨厚重，举进士登第¹。佐六府五公，八迁至检校虞部郎中²。元和五年，真拜尚书虞部郎中，转洛阳令、都官郎中、泽州刺史，以至司业。年七十四³，长庆二年二月丙寅，以疾卒。其年八月某日，葬河南 偃师先公尚书之兆次⁴。

¹“孝谨厚重”，又作“孝爱谨厚”。贞元二年进士。

²或无“虞部”字。

³牟生于天宝八年。

⁴〔补注〕曾国藩曰：以上总叙历官卒葬。

初，公善事继母，家居未出，学问于江东，尚幼也；名声词章行于京师，人迟其至¹。及公就进士，且试，其辈皆曰：“莫先窦生。”于时，公舅袁高为给事中²，方有重名，爱且贤公；然实未尝以干有司³。公一举成名而东，遇其党必曰：“非我之才，维吾舅之私。”⁴

¹易：“迟归有时。”汉书“侧席迟士。”“迟”，待也，音稚。

²高字公颐，沧州 东光人，贞元初为给事中。

³“尝”下，或有“有”字。

⁴〔补注〕曾国藩曰：以上科名。

其佐昭义军也，遇其将死¹，公权代领以定其危。后将卢从史²重公不遣，奏进官职。公视从史益骄不逊，伪疾经年，轝归东都³。从史卒败死⁴。公不以觉微避去为贤告人⁵。

¹贞元二十年六月，昭义军节度使李长荣卒。

²贞元二十年八月，以昭义兵马使卢从史为节度使。

³“轝”，舁车也。吕氏春秋：“下轝命封夏后之后于杞。”汉书：“皇后轝驾。”“轝”，音预。

⁴元和五年六月，从史为其都知兵马使乌重胤所缚，送京师，贬欢州司马卒。

⁵〔补注〕曾国藩曰：以上佐昭义军。

公始佐崔大夫 纵留守东都¹，后佐留守司徒余庆²，历六府五公³，文武细粗不同，自始及终，于公无所悔望有彼此言者⁴。六府从事几且百人，有愿奸易险贤不肖不同，公一接以和与信，卒莫与公有怨嫌者。其为郎官令守⁵，慎法宽惠不刻；教诲于国学也，严以有礼，扶善遏过⁶，益明上下之分⁷，以躬先之，恂恂恺悌，得师之道⁸。

¹贞元二年九月，以吏部侍郎崔纵为东都留守，奏牟为府巡官。

²元和五年六月，以河南尹郑余庆为东都留守，奏牟为府判官。

³牟初为东都留守巡官，历河阳 昭义从事，再为留守判官。〔补注〕曾国藩曰：六府五公，而仅叙崔、郑，余皆不叙；文所以贵简，正在此；而叙事简直有法，故文气遒而不冗。

⁴或无“者”字。

⁵“令守”，疑当作“守令”，谓守法令也。〔补注〕何焯曰：“令守”，即上为洛阳泽州刺史。

⁶“遏”，或作“盖”。“过”，或作“恶”。汉书 路温舒传：“遏过者谓之妖言。”

⁷或无益字。

⁸〔补注〕曾国藩曰：以上为府佐、郎官、守令，司业，各得其道。

公一兄三弟：常 群 庠 巩¹。常，进士²，水部员外郎，朗 夔 江 抚四州刺史；群以处士征³，自吏部郎中拜御史中丞⁴，出帅黔 容以卒⁵；庠三佐大府⁶，自奉先令为登州刺史；巩亦进士⁷，以御史佐淄青府⁸：皆有材名。公子三人：长曰周余，好善学文⁹，能谨谨致孝，述父之志，曲而不黩；次曰某¹⁰，曰某，皆以进士贡。女子三人¹¹。

¹〔补注〕沈钦韩曰：新书 艺文志有窦氏联珠集，其兄弟五人也。

²常字中行，大历十四年进士。

³群字丹列，以处士隐居毗陵，贞元十六年十月，吏部侍郎韦夏卿为京兆尹，荐群，征拜左拾遗。〔补注〕沈钦韩曰：贞元十年，诏征隐居邱园不求闻达之士，韦夏卿荐群表云：“受天清气，与道消遥。”独不除授。后韦又以其所著史记 名臣疏进入，不报。韦入为侍郎，改京兆，复面荐，以白衣召见，授拾遗。

⁴元和二年正月，以武元衡同平章事，举群代己为御史中丞。

⁵元和三年十月，贬黔中观察使。八年四月，迁容管经略使。九年，召还，至衡州卒。

⁶庠字胄卿，贞元二十一年五月，韩皋出镇武昌，奏庠为推官。元和三年二月，皋移镇浙西，以庠为副使，又为宣歙副使。

⁷巩字友封，元和二年登第。

⁸元和十四年三月，以薛平为平卢 淄青节度使，表巩自副。

⁹或作好学善文，或作好古善文。

¹⁰下或有“少”字。

¹¹〔补注〕方苞曰：以久故，又相敬重，详其兄弟及子，亦志中变体。曾国藩曰：以上兄弟子女。

愈少公十九岁¹，以童子得见，于今四十年。始以师视公，而终以兄事焉。公待我一以朋友，不以幼壮先后致异。公可谓笃厚文行君子矣。其铭曰：

¹公大历三年生，至是年五十五，故云“少公十九岁”。“少”或作“以”，非。

后缗窦逃闵腹子，夏以再家窦为氏¹。圣愕旋河犊引比²，相婴拨汉纳孔轨³。后去观津，而家平陵⁴；遥遥厥绪，夫子是承⁵。我敬其人，我怀其德；作诗孔哀，质于幽刻。

¹昔有过 浇灭夏后相，后缗方娠，逃归自窦，生少康。少康二子：曰杼、曰龙。龙居有仍，遂为窦氏。

²史记云：“孔子不得用于卫，将西见赵简子，至于河，闻窦鸣犊、舜华之死也，临河而叹曰：‘美哉水，洋洋乎，丘之不济，此命也夫！’”

³“拨”，或作“发”。窦太后从兄子婴相武帝，武帝太后好黄 老，而婴隆推儒术，贬道家言，此云“拨汉纳孔轨”，盖谓拨汉家黄 老之习，而纳之孔子之道。〔补注〕曾国藩曰：谓窦婴拨汉乱，而纳之于正大之轨也。

⁴“而”，或作“西”。“观”，音贯。

⁵南史何昌㝢为吏部，有姓闵者求官，自曰子骞后。昌㝢笑曰：“遥遥华胄。”“遥遥”字出此。





唐正议大夫尚书左丞孔公墓志铭





孔戣新 旧史皆有传。〔补注〕归有光曰：跌宕。曾国藩曰：通首得势在前半叙去官事；前半得势，又在首句；笔愈提，则气愈振。

孔子之后三十八世，有孙曰戣，字君严¹，事唐为尚书左丞²。年七十三，三上书去官³，天子以为礼部尚书，禄之终身，而不敢烦以政⁴。吏部侍郎韩愈常贤其能⁵，谓曰：“公尚壮，上三留⁶，奚去之果？”曰：“吾敢要君？吾年至，一宜去；吾为左丞，不能进退郎官，唯相之为，二宜去。”⁷愈又曰：“古之老于乡者，将自佚，非自苦；闾井田宅具在，亲戚之不仕与倦而归者，不在东阡在北陌，可杖屦来往也。今异于是，公谁与居？且公虽贵而无留资，何恃而归？”曰：“吾负二宜去，尚奚顾子言？”愈面叹曰：“公于是乎贤远于人！”⁸明日奏疏曰：“臣与孔戣同在南省，数与相见⁹。戣为人守节清苦，论议正平¹⁰，年才七十，筋力耳目，未觉衰老，忧国忘家，用意至到。如戣辈在朝不过三数人¹¹，陛下不宜苟顺其求，不留自助也。”¹²不报。明年，长庆四年正月己未，公年七十四，告薨于家，赠兵部尚书¹³。

¹孔子后三十五世曰务本，务本子如珪，如珪子岑父，岑父五子：载、戡、戣、戢、戵。

²长庆三年，以戣为尚书左丞。

³“上”上，或无“三”字。

⁴长庆三年，戣累表请老，诏戣以礼部尚书致仕。优诏褒美，如汉征士故事。

⁵或无“韩”字。

⁶“留”下，或有“公”字。

⁷方从杭本无“至”字，云：“洪引龚胜邴汉俱乞骸骨答诏：‘古者有司年至则致事，今大夫年至矣’，恐未必然。”今按：洪所引汉书文理甚明，方以欲从杭本之故，遂以为未必然而不取，殊不可晓。今正之。一本乙“君”、“吾”二字，语尤健，但如此则“君”下却少一“吾”字，不敢辄补耳。“郎官”或作“郎中”。〔补注〕沈钦韩曰：通典：“左丞掌管辖诸司，纠正省内，勾吏部户部礼部等十二司，通判都省事；右丞掌管兵刑工等十二司，余同左丞。”旧书 元稹传：“入为尚书左丞，振举纪纲，出郎官颇乖公议者八人。”

⁸“于是”，或作“是于”，“于”，音乌；或无“贤”字：皆非是。

⁹“相”上，或有“孔戣”字。今按：上下文“孔戣”字多，此不宜有。“数”，音朔。

¹⁰或作“平正”；“平”或作“直”。

¹¹〔补注〕曾国藩曰：他手为之，“三数人”下，必有“足以致治”四字。

¹²〔补注〕曾国藩曰：绝似汉书诸杂奏记。

¹³〔补注〕曾国藩曰：以上叙其致仕。

公始以进士佐三府¹，官至殿中侍御史。元和元年，以大理正征，累迁江州刺史、谏议大夫。事有害于正者，无所不言²。加皇太子侍读，改给事中，言京兆尹阿纵罪人，诏夺京兆尹三月之俸³。权知尚书右丞，明年，拜右丞⁴，改华州刺史。明州岁贡海虫淡菜蛤蚶可食之属，自海抵京师，道路水陆，递夫积功岁为四十三万六千人，奏疏罢之⁵。下邽令笞外按小儿⁶，系御史狱，公上疏理之。诏释下邽令，而以华州刺史为大理卿⁷。

¹建中元年戣第进士。

²〔补注〕沈钦韩曰：会要：元和六年，左卫上将军知内侍省事吐突承璀出监淮南军。有李涉者，附托承璀邪险，投匦上疏，白承璀公忠，不合斥弃。谏议大夫知匦使孔戣览其副章，大怒，逐之。涉乃以赂进光顺门达其疏。戣因上陈古今之佞幸可为鉴戒者，又言涉之奸险欺天，请加显戮。上悟，贬涉而黜承璀。

³“三”上，或无“尹”字。戣为给事中，江西观察使李少和坐赃，狱寝不下。博陵 崔易简杀从父兄，鞫，状具，京兆尹左右三翻其情，戣慷慨论正，贬少和，杀易简，夺尹三月俸。

⁴或作“拜左丞”，或两皆作“左”。戣 元和中未尝为左丞，盖权知右丞事，逾年而正除右丞。长庆二年，还自广州，乃为左丞耳。新 旧史 戣传皆误。南海碑石本可考也。而山谷本于“为尚书左丞”之上，从蜀本增一“复”字，盖于元和两次除授，皆已误作“左丞”，故又误谓长庆为再除也。陈齐之又去“拜右丞”三字。皆非。

⁵“改华州刺史”，或在罢贡海物之下。华州乃输贡之途，此疏专为“递夫”而言也，新史亦可考。或无“可食”二字。〔补注〕曾国藩曰：叙事绝狡狯。

⁶“外按”，或作“按外”。今按唐会要：每岁冬，以鹰犬出近畿习狩，谓之“外按”。使领徒数百，恃恩恣横，郡邑烦扰。元和九年，裴寰为下邽令，疾其扰人，但据文供馈。使者归，乃谮寰有慢言。上大怒。宰相武元衡、中丞裴度恳救甚切，即此事也。“小儿”事见顺宗实录。

⁷“邽”，音圭。〔补注〕曾国藩曰：以上叙官阶而及华州刺史政绩。

十二年，自国子祭酒拜御史大夫，岭南节度等使¹。约以取足。境内诸州负钱至二百万，悉放不收。蕃舶之至泊步，有下碇之税²，始至有阅货之燕，犀珠磊落，贿及仆隶³，公皆罢之。绝海之商有死于吾地者，官藏其货，满三月无妻子之请者，尽没有之⁴。公曰：“海道以年计往复，何月之拘？苟有验者，悉堆与之，无筭远近。”厚守宰俸，而严其法⁵。岭南以口为货，其荒阻处父子相缚为奴，公一禁之⁶。有随公吏得无名儿⁷，蓄不言官；有讼者，公召杀之。山谷诸黄，世自聚为豪，观吏厚薄缓急⁸，或叛或从。容 桂二管⁹利其虏掠，请合兵讨之，冀一有功，有所指取。当是时，天子以武定淮西 河南 北¹⁰，用事者以破诸黄为类，向意助之¹¹。公屡言远人急之则惜性命相屯聚为寇，缓之则自相怨恨而散，此禽兽耳¹²；但可自计利害，不足与论是非。天子入先言，遂敛兵江西岳鄂 湖南 岭南，会容 桂之吏以讨之，被雾露毒，相枕藉死，百无一还。安南乘势杀都护李象古¹³。桂将裴行立，容将杨旻皆无功，数月自死¹⁴。岭南嚣然¹⁵。祠部岁下广州祭南海庙，庙入海口，为州者皆惮之，不自奉事，常称疾，命从事自代，唯公岁常自行¹⁶。官吏刻石为诗美之¹⁷。

¹元和十二年七月，岭南节度使崔咏卒，帝谓裴度曰：“尝论罢蚶菜者谁欤？今安在？是可为朕求之。”度以戣对，庚戌，以戣为节度使。

²“步”，水岸渡处。“碇”，锤舟石，与“矴”同。“碇”，丁定切。

³“贿”，或作“财”。

⁴“没”下，或无“有”字。

⁵〔补注〕曾国藩曰：不许守宰没海商之货，故严立法令也。

⁶“缚”，或作“传”。或无“公一禁之”四字。

⁷“吏”上，或有“之”字。

⁸“观”下，或有“察”字，非是。自贞元中，黄洞诸蛮叛，久不平。

⁹容管经略使杨旻，桂管观察使裴行立。

¹⁰“武定”，或作“定武”，非是。

¹¹“类”，或作“愿”，非是。〔补注〕曾国藩曰：谓与淮西 河南 北等类也。

¹²“恨”下，或有“焉”字，无“而散”字；或“焉”字在“散”字下。“此”上，或有“况”字。或无“耳”字。

¹³元和十四年十月，安南军乱，杀都护李象古。〔补注〕沈钦韩曰：象古，道古之兄也，以贪纵苛刻失众心。杨清世为蛮酋，象古召为牙将，郁郁不得志，将兵三千讨黄洞蛮，因人心怒怨，引兵夜还，袭府城陷之。

¹⁴“月”，或作“日”，非是。

¹⁵〔补注〕曾国藩曰：叙诸黄事住此。不申言孔公料事之明，最为简裁。吴汝纶曰：详叙黄家贼事，以与用事者异议也。

¹⁶“常自”，或作“自常”，非是。事见本集南海神庙碑云。

¹⁷“诗”，或作“词”。〔补注〕曾国藩曰：以上岭南节度使任内善政六事。

十五年。迁尚书吏部侍郎。公之北归，不载南物，奴婢之籍，不增一人¹。长庆元年，改右散骑常侍；二年而为尚书左丞。曾祖讳务本，沧州 东光令。祖讳如珪，海州司户参军，赠尚书工部郎中。皇考讳岑父，秘书省著作佐郎，赠尚书左仆射。公夫人京兆 韦氏，父种，大理评事。有四子：长曰温质，四门博士；遵孺、遵宪、温裕²，皆明经。女子长嫁中书舍人平阳 路隋，其季者幼。公之昆弟五人，载、戡、戢、戵³。公于次为第二。公之薨，戢自湖南入为少府监⁴。其年八月甲申，戢与公子葬公于河南 河阴 广武原⁵先公仆射墓之左⁶。铭曰：

¹〔补注〕何焯曰：岭南以口为货，故书不增。

²下“温”，或作“遵”，方云：作“温”与传合，盖晚年皆从“温”。世系表云：四子皆从“温”，非也。今按：上文长子已名温质，则非晚年从“温”也。岂以嫡庶为异耶？然非要切，不必强解。

³“戵”，音衢。

⁴长庆元年正月，戢自湖南观察又为少府监。

⁵河阴，县名，属河南。

⁶〔补注〕曾国藩曰：以上先世及妻子兄弟。

孔世八¹，吾见其孙。白而长身²，寡笑与言。其尚类也³，莫与之伦。德则多有，请考于文⁴。

¹“”，或作“三十”；此铭皆以四言为句，作“三十”者非。今按：“”依字当作“卉”，苏合切。

²“白”，或作“自”，非是。

³或作“耶”。〔补注〕曾国藩曰：谓吾不得见孔子，而见其孙云云，其或尚与孔子类也。

⁴〔补注〕方苞曰：观此可知志记之有铭，其原出于史记之赞。铭词绝奇。





故江南西道观察使赠左散骑常侍太原王公墓志铭





或有“中大夫洪州刺史兼御史中丞”十二字。王弘中尝为连州司户；公为连之阳山令，尝为作宴喜亭记。后为江南西道观察使，公时刺袁州，又为作滕王阁记，至是铭其墓，又为神道碑，然则公于弘中可谓厚矣。邵氏闻见录曰：“孔子作经，使后世读易者如无春秋，读书者如无诗，其法固不知也。独韩退之作王仲舒碑，又作志；苏子瞻作司马君实行状，又作碑：其事同，其词各异，庶几知之矣。”〔补注〕姚鼐曰：此文已开荆公志铭文法。曾国藩曰：特叙观察使一段于中以为主峰，余则叙官阶于前，叙政绩于后，章法变化；神道碑则逐段叙其政绩。观二篇无一字同，可知叙事之文，狡狯变化，无所不合。

公讳仲舒，字弘中¹。少孤，奉其母居江南，游学有名。贞元十年，以贤良方正拜左拾遗，改右补阙，礼部、考功、吏部三员外郎。贬连州司户参军，改夔州司马。佐江陵使，改祠部员外郎，复除吏部员外郎²，迁职方郎中，知制诰。出为峡州刺史³，迁庐州，未至，丁母忧。服阕，改婺州 苏州刺史⁴。

¹并州 祈人。

²或无“复”字。“吏部员外”下或无“郎”字。

³“峡州”，说已见前。

⁴“阕”，或作“缺”。“改”，或作“除”。〔补注〕曾国藩曰：以上历官中外。

征拜中书舍人，既至，谓人曰：“吾老，不乐与少年治文书¹。得一道，有地六七郡，为之三年，贫可富，乱可治，身安功立，无愧于国家可也。”日日语人，丞相闻问，语验，即除江南西道观察使，兼御史中丞²。至则奏罢榷酒钱九千万，以其利与民³；又罢军吏官债五千万，悉焚簿文书⁴；又出库钱一千万，以丐贫民遭旱不能供税者；禁浮屠及老子为僧道士⁵不得于吾界内因山野立浮屠老子象⁶，以其诳丐渔利，夺编人之产⁷。在官四年，数其蓄积，钱余于库，米余于廪⁸。

¹“乐”，或作“宜”。“文书”下，或有“事”字。

²〔补注〕曾国藩曰：拜中书与除观察使事迹即叙于官阶下，与碑同一位置，有变有不变也。

³“千”，或作“十”。“与民”，或作“丐贫民”。方云：“诸本以后语误入。酿户非尽贫民。”今按：“丐贫民”一语，下文已有，不应再出，方本是也；但其说非是：除酒榷盖与民共之，使得自酿，非直以钱九千万与酿户也。

⁴或无“文”字。

⁵“禁”，或作“学”。今按：作“学”非是。但下文自有“浮屠老子”字；此不应重出。且其文理亦不明白，疑此自“浮”至“为”六字亦是衍文，去之则文理通畅矣。但无本可证，不敢删耳。

⁶“界”下，或无“内”字；“山”，或作“出”；“立”，或作“去”：皆非是。

⁷“其”字疑衍。“编”，或作“经”。今按：以“民”为“人”，盖避讳，当作“民”乃是，下“求人利害”、“与人吏约”，放此。〔补注〕曾国藩曰：谓户口编列版籍，相如传云：“非编列之民。”

⁸〔补注〕曾国藩曰：以上服阕后为中书舍人，江南西道观察使。

朝廷选公卿于外，将征以为左丞¹，吏部已用薛尚书代之矣²。长庆三年十一月十七日，未命而薨，年六十二。天子为之罢朝，赠左散骑常侍。远近相吊。以四年二月某日葬于河南某县先茔之侧³。

¹或无“以”字。

²长庆三年十一月，以尚书左丞薛放代仲舒镇江西。

³〔补注〕曾国藩曰：以上卒葬。

公之为拾遗，朝退，天子谓宰相曰：“第几人非王某邪？”¹是时公方与阳城更疏论裴延龄诈妄，士大夫重之。为考功吏部郎也，下莫敢有欺犯之者；非其人，虽与同列，未尝比数收拾；故遭谗而贬。在制诰²，尽力直友人之屈³，不以权臣为意。又被谗而出⁴。元和初，婺州大旱，人饿死，户口亡十七八⁵，公居五年，完富如初；按劾群吏，奏其赃罪，州部清整。加赐金紫。其在苏州，治称第一⁶。

¹〔补注〕吴汝纶曰：荆公孔道辅铭全仿此文为之，其痕迹犹未化也。

²“在”，或作“及知”二字。

³“友人”盖杨凭。凭尹京兆日，御史中丞李 夷简劾凭 江西奸赃，贬临贺尉云。“屈”，一作“冤”。

⁴〔补注〕方苞曰：补叙拾遗、考功，以见行身本末。

⁵或无“口”字。

⁶〔补注〕方苞曰：附入婺州 苏州，甚略。曾国藩曰：以上历官贤声。

公所至，辄先求人利害废置所宜¹，闭阁草奏，又具为科条与人吏约。事备²，一旦张下，民无不抃叫喜悦；或初若小烦，旬岁皆称其便³。公所为文章，无世俗气，其所树立，殆不可学⁴。

¹“利”，或作“之”。李云：古本无“利”字。神道碑：“周知俗之病”，亦无利字。今按：下文云“废置所宜”，则此句合有“利”字。古本偶皆脱漏，不足为据。

²下或有“悉”字，或有复出“事”字。今按文势，疑当有“悉”字在“备”字上。〔补注〕沈钦韩曰：“事备”为句，无脱字。

³〔补注〕曾国藩曰：“旬”，遍也。“周”，一岁也。“旬月”，周一月。“旬日”，周天干之十日也。

⁴〔补注〕曾国藩曰：以上总叙治行文学。

曾祖讳玄暕¹，比部员外郎；祖讳景肃，丹阳太守；考讳政²，襄 邓等州防御使鄂州采访使，赠工部尚书³。公先妣渤海 李氏，赠渤海郡太君⁴。公娶其舅女，有子男七人：初 哲 贞 弘 泰 复 洄。初进士及第；哲文学俱善；其余幼也。长女婿刘仁师，高陵令；次女婿李行修，尚书刑部员外郎⁵。铭曰：

¹或无“讳”字，下同。

²“政”，或作“某”。

³“工”，或作“吏”。

⁴或无“太”字。

⁵“修”，或作“循”。或无“郎”字。

气锐而坚，又刚以严，哲人之常¹。爱人尽己，不倦以止，乃吏之方。与其友处，顺若妇女，何德之光。墓之有石，我最其迹，万世之藏²。

¹“又”，或作“文”。“哲”，或作“若”。皆非是。

²“之有”，或作“中之”。“最”，或作“撮”，或作“载”。方云：集韵“最，撮之省文”。今按：方说非也。史汉功臣传末，总计其功，皆以“最”字起之。〔补注〕沈钦韩曰：此韵同峄山碑法。





殿中少监马君墓志





或有“铭”字。〔补注〕方苞曰：他无可述，故独载死生离合之迹。何焯曰：如此俯仰淋漓，仍是简古，不觉繁溢。姚鼐曰：古者书旌柩前，即谓之铭，故不必有韵之文始可称铭。曾国藩曰：情韵不匮。又曰：志文虑陵迁谷改，故刻石以告后世，语气须对不知谁何之人立言。此文少乖，似哀诔文字。

君讳继祖¹，司徒赠太师北平 庄武王之孙²，少府监赠太子少傅讳畅之子³。生四岁，以门功拜太子舍人。积三十四年，五转而至殿中少监。年三十七以卒，有男八人，女二人。

¹继祖始生，德宗赐名，退而笑曰：“是有二义：谓之索系祖。”事见国史补。

²北平王，马燧也。

³燧二子：汇、畅。畅娶卢氏，生二子：长敖，次继祖。

始余初冠，应进士贡在京师¹，穷不自存²，以故人稚弟拜北平王于马前³，王问而怜之，因得见于安邑里第⁴。王轸其寒饥，赐食与衣⁵。召二子使为之主，其季遇我特厚，少府监赠太子少傅者也。姆抱幼子立侧⁶，眉眼如画，发漆黑，肌肉玉雪可念⁷，殿中君也。当是时，见王于北亭，犹高山深林钜谷⁸，龙虎变化不测，杰魁人也；退见少傅，翠竹碧梧⁹，鸾鹄停峙，能守其业者也¹⁰；幼子娟好静秀，瑶环瑜珥，兰茁其牙¹¹，称其家儿也¹²。后四五年，吾成进士¹³，去而东游，哭北平王于客舍¹⁴；后十五六年，吾为尚书都官郎，分司东都，而分府少傅卒，哭之¹⁵；又十余年至今，哭少监焉¹⁶。呜呼！吾未耄老，自始至今未四十年，而哭其祖子孙三世，于人世何如也！人欲久不死而观居此世者，何也¹⁷？

¹“贡”，一作“举”。

²“不”下，或有“能”字。

³贞元三年，平凉之盟，马燧预议，韩弇时以殿中侍御史为判官，死焉。其年罢燧兵，奉朝请京师。弇，公之兄也。〔补注〕陈景云曰：贞元三年，平凉有吐蕃劫盟事，公兄御史弇遇害，始主和戎之议者马燧也。念弇新殁王事，故抚恤公特厚。

⁴〔补注〕阎若璩曰：安邑乃长安坊，非山右县名。

⁵“食”上，方无“赐”字。今按：无“赐”字即不成文。方说非是。“食”、“衣”并读如字。

⁶仪礼：“姆笄宵衣在其右。”注：“姆，妇人年五十无子，出而不复嫁，能以妇道教人者。”若今时乳母矣。“姆”，莫捕切，又莫豆切。

⁷方云：画，胡麦切。左思娇女诗：“眉目璨如画。”今按：“画”当音胡卦切。左诗叶韵故尔。“发”下，或有“如”字，非是。“念”，或作“怜”。妒记云：“王丞相夫人于青疏台中观有两三儿骑羊，皆端正可念。”黄鲁直亦尝用“玉雪可念”语。

⁸或无“钜谷”二字。

⁹“碧”，或作“苍”。

¹⁰“业”，或作“恭”，非是。

¹¹“茁”，邹滑切，又侧劣切。

¹²〔补注〕姚鼐曰：宋人卑选学，故文少此等境界。

¹³公贞元八年登第。

¹⁴十一年五月，公东归河阳，八月燧卒。

¹⁵“分府”，此见当时分司官之称号。或无此二字，非是。元和五年，畅卒，自贞元十一年至是凡十六年。

¹⁶长庆初，继祖卒。

¹⁷李本云：晁以道乙“观居”字。今按：此篇末两三句不可晓，疑“而”字当作“亦”，而“可”下当有“如”字，盖误写著上文也。然无别本可证，姑阙以俟知者。〔补注〕何焯曰：使我亦不乐其生，则于故旧盛衰之际，哀叹至矣。按：收处语意甚明，并无误脱。





南阳樊绍述墓志铭





欧阳文忠公云：退之与樊绍述作铭，便似樊文，诚不虚语。按宗师 元和九年尚为前太子舍人，未使南方也，见公与郑相公书。元和十二年，固在京师，未出刺绛州也，见示郊诗及荐状。自绛还朝，当在长庆初年。序不载其卒之年月，或法不必载邪？

樊绍述既卒¹，且葬，愈将铭之，从其家求书，得书号魁纪公者三十卷，曰樊子者又三十卷，春秋集传十五卷，表笺状策书序传记纪志说论今文赞铭凡二百九十一篇²，道路所遇及器物门里杂铭二百二十，赋十，诗七百一十九³。曰：多矣哉！古未尝有也。然而必出于己，不袭蹈前人一言一句，又何其难也⁴！必出入仁义，其富若生蓄万物，必具海含地负、放恣横从⁵，无所统纪；然而不烦于绳削而自合也。呜呼！绍述于斯术其可谓至于斯极者矣⁶！

¹绍述 河中人。

²“志”上，或无“纪”字。

³“一十”，或作“又十”。今以艺文志考之，皆有其目，独铭赋诗亡焉。所谓表笺状策等文“凡二百九十一篇”，曰“樊宗师集二百九十一卷”，数同；而以“卷”为篇，疑志之字误也。

⁴国史补云：“元和之后，文笔则学奇于韩愈，学涩于樊宗师。”退之作樊墓志，称其为文不剽袭，观绛守居园池记，诚然，亦大奇涩矣。本朝王晟、刘忱皆为之注解，如“瑶翻碧潋，嵬眼倾耳”等语，皆前人所未道也。欧阳公跋绛守居园池记云：“元和文章之盛极矣，其奇怪至于如此。”又诗曰：“尝闻绍述绛守居，偶来登览周四隅。异哉樊子怪可吁，心欲独去无古初。穷荒探幽入无有，一语诘曲百盘纡。孰云己出不剽袭，句断欲学盘庚书。”云云。〔补注〕曾国藩曰：退之言属文，皆亲切有味。

⁵“从”，子容切。

⁶〔补注〕曾国藩曰：以上著作之多。

生而其家贵富，长而不有其藏一钱¹，妻子告不足，顾且笑曰：“我道盖是也。”²皆应曰：然。无不意满。尝以金部郎中告哀南方³，还言某师不治，罢之，以此出为绵州刺史⁴。一年，征拜左司郎中，又出刺绛州⁵。绵 绛之人至今皆曰：“于我有德。”⁶以为谏议大夫，命且下，遂病以卒。年若干⁷。

¹“长而”，或作“而长”。

²“盖”下，疑有“如”字。

³或无“尝”字。元和十五年正月，宪宗崩，宗师以金部郎中告哀南方。

⁴“师”，或作“帅”。方无“出”字；以下文“又出”观之，宜有。

⁵或无“刺”字。

⁶〔补注〕方苞曰：守官以一语括之，盖志以文为主；详其行身居官，则于首尾不称。

⁷“病以”，或作“以病”。〔补注〕曾国藩曰：以上居家居官。

绍述讳宗师，父讳泽，尝帅襄阳、江陵，官至右仆射，赠某官¹。祖某官，讳泳²。自祖及绍述三世，皆以军谋堪将帅策上第以进³。

¹兴元元年正月，樊泽为山南东道节度使；贞元二年闰五月，徙镇荆南；八年二月，自荆南复为山南东道节度使；十二年，加检校右仆射；十四年九月卒于镇，赠司空。

²泳试大理评事，累赠兵部尚书。

³开元中，泳举草泽科；建中元年，泽举贤良方正直言极谏科；元和三年四月，宗师举军谋宏远堪任将帅科。〔补注〕曾国藩曰：以上家世。

绍述无所不学，于辞于声天得也¹，在众若无能者。尝与观乐，问曰：“何如？”曰：“后当然。”已而果然²。铭曰：

¹“得”下，或有“地”字，或有“地出”字，皆非是。〔补注〕方苞曰：以其于声有独得，证其于辞无可疑。

²“后”上，或有“某”字，非是。〔补注〕曾国藩曰：若叙知声如叙其于辞，则冗长不警拔矣。前半叙其文辞，铭亦专赞其文，而此言其于声云云，警绝。又曰：以上知音。

惟古于词必己出，降而不能乃剽贼¹，后皆指前公相袭²，从汉迄今用一律。寥寥久哉莫觉属³，神徂圣伏道绝塞。既极乃通发绍述，文从字顺各识职。有欲求之此其躅。

¹“贼”，或作“脱”。

²〔补注〕曾国藩曰：“公”者，心之所安而昭彰无疑也。左传“贿赂公行”。

³“觉”，或作“学”，非是。





中大夫陕府左司马李公墓志铭





郱七子，汉其一也，即公之婿。新 旧史有传可考。故志云：“汉，韩氏婿也，故予为铭。”〔补注〕方苞曰：世称退之叙事文不肯步趋太史公，故作毛颖传以示非不能，观此文序次世系，不惟骨法大类史记，即径陌亦同，肤学自不能辨耳。

公讳郱¹，字某，雍王 绘之后²，王孙道明，唐初以属封淮阳王，又追王其祖父³曰雍王、长平王⁴。淮阳生景融⁵，景融亲益疏，不王；生务该，务该生思一，思一生岌⁶。比四世官不过县令州佐，然益读书为行，为士大夫家。

¹“郱”，薄经切。

²“绘”，或作“会”，新 旧史作“绘”，太祖景皇帝之第五子也，为隋 夏州总管。“雍”，于众切。〔补注〕曾国藩曰：属天潢族属。

³“追王”之“王”字，音旺。

⁴下或有“长平生淮阳”五字。绘子贽，贽子道玄。武德元年六月，封道玄 淮阳王，追封绘曰雍，贽为河南王。

⁵“生”，一作“王”。

⁶“岌”，鱼及切。

岌为蜀州 晋原尉¹，生公，未晬以卒²，无家，母抱置之姑氏以去，姑怜而食之³。至五六岁，自问知本末，因不复与群儿戏，常默默独处，曰：“吾独无父母，不力学问自立，不名为人！”年十四五，能闇记论语、尚书、毛诗、左氏、文选，凡百余万言，凛然殊异，姑氏子弟莫敢为敌。浸传之闻诸父⁴，诸父泣曰：“吾兄尚有子耶？”迎归而坐问之，应对横从无难⁵。诸父悲喜，顾语群子弟曰：“吾为汝得师。”⁶于是纵学无不观。

¹“原”，或作“康”。

²子生一岁曰“晬”。说文：“周年也。”

³“食”，音嗣。

⁴“敌”，或作“娇”，非是。“之闻”，或作“闻之”。

⁵“从”，子容切。

⁶“语”，或作“谓”。或无“曰”字，无“吾”字。

以朝邑员外尉选，鲁公 真卿第其所试文上等¹，擢为同官正尉，曰：“文如李尉，乃可望此。”其后比以书判拔萃²，选为万年尉，为华州录事参军。争事于刺史，去官，为陆浑令。河南尹郑余庆荐之朝³，拜南郑令。尹家奴以书抵县请事⁴，公走府，出其书投之尹前。尹惭其廷中人，曰：“令辱我，令辱我！”⁵且曰：“令退！”遂怨之。拾掇三年，无所得⁶。拜宗正丞。宰相以文理白为资州刺史，公喜曰：“吾将有为也！”谗宰相者言之上曰⁷：“是与其故⁸，故得用。”改拜陕府左司马⁹，公又喜曰：“是官无所职，吾其不以吏事受责死矣！”长庆元年正月丙辰以疾卒¹⁰，春秋七十三。公内外行完，洁白奋厉，再成有家，士大夫谈之。

¹“文”下，或有“为”字。试书判拔萃为上等。〔补注〕曾国藩曰：言鲁公而不称姓，盖古法也。

²或无“比”字。

³元和十年十月，郑余庆为河南尹。

⁴〔补注〕沈钦韩曰：兴元尹也。山南西道节度使兼之。

⁵汉 张耳传：“李良素贵，起惭其从官。”又，袁盎：“还愧其吏。”公此文与刘昌裔志皆用此。或无复出“令辱我”三字。

⁶或无“所”字。〔补注〕曾国藩曰：言摭拾其罪过不得。

⁷或无“者”字，非是。

⁸〔补注〕曾国藩曰：言与宰相为亲故。

⁹陕虢节度使卫中行辟佐其府。

¹⁰或无“正月”字，而云“李本作‘正月’，盖正月十八日也”。今按：是年辛丑岁。“丙辰”非岁名则为日名而在“月”下为是。方知日辰所直，而不以李本补“正月”字，不可晓也。

夫人博陵 崔氏，朝邑令友之之女，其曾伯父有功中宗时¹。夫人高明，遇子妇有节法，进见侍侧肃如也。七男三女：邠为澄城主簿；其嫡激，鄜城令²；放，芮城尉；汉，监察御史³；、洸、潘，皆进士⁴。及公之存，内外孙十有五人。五月庚申，葬华阴县东若千里。汉，韩氏婿也。故予与为铭⁵。其词曰：

¹长庆四年六月，为凤阁侍郎同平章事。神龙元年，率羽林兵诛张易之、昌宗，迎太子监国，是为中宗。

²“激”下，或有“为”字。

³汉字南纪，元和七年进士，时为监察御史，终于宗正少卿。

⁴字经野，洸字正武，潘字子及；皆登进士第。潘，大中初为礼部侍郎。“”，所简切。“洸”音光。

⁵〔补注〕方苞曰：叙事文最易散漫，故左传细碎处往往两事相对，于通篇杼柚外，随处置机牙，使章法相接。篇中姑之怜，与母之弃、诸父之闻相对；鲁公之拔擢，与郑尹之抑拫相对；喜得有为；与喜不受责相对：乃其遗则。

愈下而微，既极复飞¹，其自公始。公多孙子，将复庙祀²。

¹〔补注〕曾国藩曰：言王封后，累世式微也。极言穷极无家。

²“庙”，或作“其”。今按唐会要礼官议户部尚书韦损四代祖所立私庙：“子孙官卑，其祠久废，今损官至三品，准令合立三庙。”此以郱之先尝有王封，而后世官卑不得立庙，故云“将复庙祀”也。然唐制亦非古，而本庙立法尤疏略，唯苏魏公尝议立庙与袭爵之法相为表里。其说为善，惜乎当时不施行也。





故幽州节度判官赠给事中清河张君墓志铭





张彻为范阳府监察御史，其帅张弘靖也。志不出弘靖姓名，若有所讳焉耳。彻死于乱，具载之史，其言多出公志。〔补注〕姚鼐曰：昌黎盖鄙张之请，“噎喑以为生”，盖即谓之耶。张裕钊曰：介甫论韩文惟王适 张彻志最奇，王文叙事作意主间架，实从此二篇脱化，而未能自然，故不逮韩；且其规模堂庑，较永叔则已隘矣。

张君名彻，字某，以进士¹累官至范阳府监察御史。长庆元年，今牛宰相为御史中丞²，奏君名迹中御史选³，诏即以为御史。其府惜不敢留，遣之，而密奏：“幽州将父子继续，不廷选且久，今新收，臣又始至⁴孤怯，须强佐乃济。”发半道，有诏以君还之，仍迁殿中侍御史⁵，加赐朱衣银鱼。至数日，军乱，怨其府从事，尽杀之，而囚其帅；且相约：张御史长者，毋侮辱轹蹙我事，无庸杀，置之帅所⁶。

¹彻中进士第，在元和四年。

²“元”，或作“二”，考之史，当作“元年”。陈齐之云：常疑牛僧孺之为人，观此语，则知韩公亦不喜其人矣。然“牛宰相”三字，或作“今宰相牛公”，未知孰是。

³〔补注〕曾国藩曰：谓声名形迹。

⁴长庆元年二月，幽州节度使刘总请去位；三月，以总为太平军节度使，张弘靖为幽州节度使，代总。

⁵“仍”，或作“乃”。

⁶“轹”，音历。“毋”，或作“无”。“我事”下，或有“无罪”二字。长庆元年七月，幽州军乱，囚节度使张弘靖于蓟门馆，杀判官韦雍、张宗元、崔仲卿等；以彻长者，不杀，置之于蓟门馆。〔补注〕曾国藩曰：以上在幽州，值军乱。

居月余，闻有中贵人自京师至。君谓其帅：“公无负此土人。上使至，可因请见自辨，幸得脱免归。”¹即推门求出。守者以告其魁，魁与其徒皆骇曰：“必张御史。张御史忠义，必为其帅告此²余人，不如迁之别馆。”³即与众出君⁴。君出门骂众曰：“汝何敢反！前日吴元济斩东市，昨日李师道斩于军中，同恶者父母妻子皆屠死，肉餧狗鼠鸱鸦⁵。汝何敢反！汝何敢反！”⁶行且骂。众畏恶其言⁷，不忍闻，且虞生变，即击君以死。君抵死口不绝骂，众皆曰：“义士！义士！”或收瘗之以俟⁸。

¹或无“免”字。

²“史”下，或无“张”字及无“告此”二字。按：“告”字疑当作“言”。

³今按：“余人”二字疑衍，而下文“不如迁之别馆”自为一句，盖述其言如此。下文又云“即与众出君”，乃记其事也。但无所考，不敢辄删耳。或云“余人”字不必去，其曰“迁之别馆”，盖言今当如此耳。亦通。〔补注〕姚鼐曰：“余人”，非叛者党也，恐其以言动之。

⁴“与”，或作“以”。

⁵新史书彻事，大抵出公此志。其所书骂贼语，凡削六字改一字，笔削固史氏事，然而改餧为饱，则不若公语；且有来处，此前汉 陈余所谓“以肉餧虎”也。

⁶〔补注〕曾国藩曰：著语极精神。

⁷“畏”下，或有“皆”字，非是；或在“畏”上，则或有之。

⁸〔补注〕曾国藩曰：以上遇害。

事闻，天子壮之，赠给事中。其友侯云长佐郓使，请于其帅马仆射¹，为之选于军中，得故与君相知张恭 李元实者²，使以币请之范阳，范阳人义而归之。以闻，诏所在给船轝，传归其家，赐钱物以葬。长庆四年四月某日，其妻子以君之丧葬于某州某所³。

¹马总。

²“恭”，或作“泰”。

³“四年”，方云：“旧本或作‘二年’，或作‘三年’。按：郓帅，马总也。总以二年秋迁右仆射，明年夏召还，当作‘二年’或‘三年’也。”今按：方说虽如此，而其所定之本却作“四年”，今姑从之。盖或丧归逾年，马既召还，乃克葬也。〔补注〕曾国藩曰：以上归葬。

君弟复亦进士¹，佐汴 宋，得疾，变易丧心，惊惑不常。君得闲即自视衣褥薄厚²，节时其饮食，而匕箸进养之³，禁其家无敢高语出声。医饵之药，其物多空青雄黄，诸奇怪物⁴，剂钱至十数万；营治勤剧，皆自君手，不假之人。家贫，妻子常有饥色⁵。

¹元和元年，复中进士。

²“褥”，或作“衾”。

³或无“养”字。今按：“养”字去声，礼曰：“以其饮食忠养之。”

⁴空青，山出铜处，铜精熏则生空青，腹中空如杨梅者胜。雄黄出武都山，块方数寸，明彻如鸡冠者佳。

⁵〔补注〕“色”，原作“邑”，据别本校改。曾国藩曰：以上内行。

祖某，某官；父某，某官¹。妻韩氏，礼部郎中某之孙，汴州 开封尉某之女，于余为叔父孙女。君常从余学，选于诸生而嫁与之。孝顺祗修，群女效其所为。男若干人，曰某；女子曰某²。铭曰：

¹“祖某”，“父某”或作“祖践”，“父休”。

²〔补注〕曾国藩曰：以上家世。

呜呼彻也！世慕顾以行¹，子揭揭也；噎喑以为生²，子独割也。为彼不清，作玉雪也；仁义以为兵，用不缺折也³。知死不失名，得猛厉也；自申于闇，明莫之夺也⁴。我铭以贞之，不肖者之呾也⁵。

¹〔补注〕曾国藩曰：“慕顾”犹瞻徇。

²〔补注〕曾国藩曰“噎喑”，犹嗫嚅。

³“缺折”，或作“折缺”。

⁴“闇明”，当作“明闇”，说见下条。〔补注〕陈景云曰：张平子灵宪 中论日之明云：“由明瞻闇，闇还自夺。”公语似本此。

⁵“呾”，当割切。方无“者”字，或无“之”字。方云：此铭以“彻”、“揭”、“割”、“雪”、“折”、“厉”、“夺”、“呾”为韵。而“行”、“生”、“清”、“兵”、“名”、“闇”、“贞”复自为韵。“厉”，音烈。“闇”，当读如“谅闇”之“闇”。今按：方说多得之。此铭盖法兔罝、鱼丽等诗，隔句用韵耳。诗隔句用韵，先儒所未知，观公此铭，则既识之矣。但“闇明”二字，乙之则韵自叶，而义亦胜，若如方说，则虽读“闇”作“”，韵终不叶，而义亦不通也。〔补注〕方苞曰：其体盖出九章。





河南府法曹参军卢府君夫人苗氏墓志铭





或无“府苗氏”三字，或作“范阳卢君夫人苗氏”。〔补注〕方苞曰：韩公于妇人皆略于志而详于铭，可为典则。

夫人姓苗氏，讳某，字某，上党人。曾大父袭夔，赠礼部尚书，大父殆庶，赠太子太师¹。父如兰，仕至太子司议郎，汝州司马²。

¹以宰相世系考之，袭夔生殆庶、延嗣；殆庶生如兰、晋卿。袭夔 殆庶所赠官，疑晋卿仕至宰相而赠也。

²或作“别驾”，世系表作“永王府谘议参军”。

夫人年若干，嫁河南法曹卢府君讳贻¹，有文章德行，其族世所谓甲乙者²，先夫人卒³。夫人生能配其贤，殁能守其法。男二人：于陵、浑，女三人，皆嫁为士妻⁴。贞元十九年四月四日，卒于东都 敦化里，年六十有九。其年七月某日⁵，祔于法曹府君墓，在洛阳 龙门山。其季女婿昌黎 韩愈为之志⁶。其词曰：

¹“府君”字或复出。“河南”或作“范阳”。

²〔补注〕曾国藩曰：崔、卢，唐世所称巨族，“甲乙”犹云第一第二也。

³或作“卒先夫人”。

⁴夫人长女婿河南 缑氏主簿唐充；次亡；公其季女婿也。

⁵“其年”，或作“其明年”。“七”，或作“八”。

⁶“之”下，或有“铭”字；或有“铭”字而无“之”字；又或作“为其”字。

赫赫苗宗，族茂位尊；或毗于王，或贰于藩。是生夫人¹，载穆令闻；爰初在家，孝友惠纯。乃及于行²，克媲德门³；肃其为礼⁴，裕其为仁。法曹之终，诸子实幼；茕茕其哀，介介其守。循道不违，厥声弥劭⁵；三女有从，二男知教；闾里叹息，母妇思效。岁时之嘉，嫁者来宁；累累外孙⁶，有携有婴。扶床坐膝，嬉戏欢争，既寿而康，既备而成。不歉于约，不矜于盈。伊昔淑哲，或图或书；嗟咨夫人，孰与为俦！刻铭寘墓，以赞硕休⁷。

¹“是”，或作“厥”。

²〔补注〕陈景云曰：“及于行”，谓及于嫁之年。

³“乃及”，或作“享乃”。“克”，或作“光”。

⁴“为礼”，方作“礼容”。今以下句“为仁偶”之，方说非是。

⁵或作“既克其家，厥问愈劭”。

⁶“累累”，或作“纍纍”。

⁷“铭”，或作“石”。“寘”，或作“志”。“书”、“俦”、“休”以古韵叶。





故贝州司法参军李君墓志铭





“参军”，李翱 习之之祖。习之尝自为其皇祖实录，其行治皆如志所书。翱之实录终曰：“先祖有美而不知，不明也；知而不传，不仁也。翱欲传，惧文章不足以称颂道德，光耀来世；是以顿首欲假辞于执事者，亦惟不斥其愚而为之传焉。”意翱乞公铭之辞也。〔补注〕曾国藩曰：李翱善为文，故公此首尤矜慎，稍变其豪横之气，而出以瘦劲。

贞元十七年九月丁卯¹，陇西 李翱合葬其皇祖考贝州司法参军楚金、皇祖妣清河 崔氏夫人于汴州 开封县某里²。昌黎 韩愈纪其世，著其德行，以识其葬³。

¹“七”，或作“八”；“月”下，或有“一日”字。

²“开封县某里”，或作“陈留县安丰里”，后“开封”字同。

³“识”，或作“志”。

其世曰¹：由凉武昭王六世至司空²，司空之后二世为刺史清渊侯³，由侯至于贝州凡五世⁴。

¹“其世”，或作“其词”。

²“至”，或作“有”。

³凉武昭王名暠，字玄感，晋安帝时自称西凉公。（新版按：“凉”，原作“梁”，误，据《五百家注昌黎文集》改。）子翻。翻子宝。宝子冲，后魏 孝文时封清渊县侯，卒赠司空。冲，暠曾孙也。今云“六世”，恐误。冲子延实，都督青州刺史。延实子彬，袭祖爵清渊县侯，卒赠齐州刺史。子桃枝袭封。

⁴一作“六世”。桃枝玄孙诏，谘议参军。诏子楚金。

其德行曰¹：事其兄如事其父，其行不敢有出焉。其夫人事其姒如事其姑²，其于家不敢有专焉。其在贝州，其刺史不悦于民³，将去官，民相率欢哗，手瓦石，胥其出击之⁴。刺史匿不敢出，州县吏由别驾已下不敢禁，司法君奋曰：“是何敢尔！”⁵属小吏百余人持兵仗以出⁶，立木而署之曰：“刺史出，民有敢观者，杀之木下！”民闻，皆惊相告，散去。后刺史至，加擢任⁷，贝州由是大理。

¹或无“曰”字。

²“姒”，或作“姊”。

³“刺”上，或无“其”字，据李翱集：“刺史”，严正晦也。

⁴“胥”，或作“须”，或作“需”。或无“其”字。史记 赵世家：“太后盛气胥之入。”又赵奢传：“胥后令。”注“胥，犹须也”。

⁵或无“何”字。或无“尔”字。

⁶“仗”，或作“杖”。

⁷“加”下，或有“礼”字。

其葬曰¹：翱既迁贝州君之丧于贝州，殡于开封，遂迁夫人之丧于楚州。八月辛亥，至于开封。圹于丁巳，坟于九月辛酉，窆于丁卯²。人谓：“李氏世家也，侯之后，五世仕不遂³，蕴必发，其起而大乎！”四十年而其兄之子衡⁴始至户部侍郎。君之子四人，官又卑。翱，其孙也。有道而甚文，固于是乎在⁵。

¹或作“日”，山谷、李、谢以古本定，与上文“其世曰”，“其德行曰”为一例。

²“窆”，或作“穸”。

³一无“后”字、“五”字。

⁴惟子五人，衡其第二子也。贞元七年，自常州刺史镇湖南；八年徙镇江西，召为给事中。

⁵或无“固”字。“甚文”字出左传“楚 子西曰：光又甚文”。观翱实录，亦可见其甚文矣。鲁直诗云“习之实录葬皇祖，斯文如女有正色”云云。〔补注〕曾国藩曰：收处绝疏古，化去笔墨痕迹。





处士卢君墓志铭





公前铭卢君夫人，兹又铭其子于陵，故言“愈于处士，妹婿也。为其志且铭”云。

处士讳于陵，其先范阳人。父贻为河南法曹参军。河南尹与人有仇，诬仇与贼通，收掠取服。法曹曰：“我官司也，我在不可以为是！”廷争之以死。河南怒，命卒捽之¹；法曹争尤强，遂并收法曹，竟奏杀仇，籍其家，而释法曹。法曹出，径归卧家，念河南势弗可败，气愤弗食，欧血卒。东都人至今犹道之。

¹“卒”，或作“牵”。“捽”，昨没切。

处士少而孤，母夫人怜之¹，读书学文，皆不待强教，卒以自立。在母夫人侧，油油翼翼，不忍去时岁。母夫人既终，育幼弟与归宗之妹²，经营勤甚，未暇进仕也。年三十有六，元和二年五月壬辰以疾卒。有男十岁，曰义；女九岁，曰孟；又有女生处士卒后³，未名。于其年九月乙酉，其弟浑以家有无⁴，葬以车一乘于龙门山先人兆。愈于处士，妹婿也。为其志，且铭其后曰：

¹贻娶苗氏，太师晋卿兄如兰女。

²〔补注〕沈钦韩曰：丧服传：“妇人虽在外，必有归宗，故服为父服后者，期。”按：“归宗者”，既嫁而被出者也。贾公彦于此条误疏以为归宁，非也。

³“孟”下，或无“又”字。

⁴〔补注〕沈钦韩曰：“以家有无”，称其家之有无也；故下申之曰“车一乘”。

贵兮富兮如其材，得何数兮¹；名兮寿兮如其人，岂无有兮。彼皆逢其臧，子独迎其凶。兹命也邪！兹命也邪！

¹〔补注〕曾国藩曰：材，应得之富贵，不足数也。





故太学博士李君墓志铭





“学”，或作“常”。〔补注〕何焯曰：深切著明，笔力亦健，志子弟墓，不嫌于直。

太学博士顿丘 李于¹，余兄孙女婿也²。年四十八³，长庆三年正月五日卒。其月二十六日，穿其妻墓而合葬之，在某县某地。子三人，皆幼。

¹一本作“干”。

²或无“女”字。

³于大历元年生。

初，于以进士¹为鄂岳从事²。遇方士柳泌³，从受药法，服之往往下血，比四年，病益急，乃死⁴。其法以铅满一鼎⁵，按中为空，实以水银⁶，盖封四际，烧为丹沙云。

¹元和十年，于中进士第，年四十。

²十一年，李道古为鄂岳观察使，辟于为从事。

³“泌”，或作“贲”。

⁴柳泌说已见前。“乃”，或作“及”，非是。

⁵一有“以物”字。

⁶“实以”，或作“以实”。

余不知服食说自何世起，杀人不可计，而世慕尚之益至，此其惑也！在文书所记及耳闻相传者不说¹，今直取目见亲与之游而以药败者六七公，以为世诫²。

¹或无“相”字。

²〔补注〕何焯曰：时主好方士，服金丹，公之“为世诫”者，微词也。

工部尚书归登、殿中御史李虚中、刑部尚书李逊、逊弟刑部侍郎建、襄阳节度使工部尚书孟简、东川节度御史大夫卢坦、金吾将军李道古：此其人皆有名位，世所共识。工部既食水银得病，自说若有烧铁杖自颠贯其下者¹，摧而为火，射窍节以出，狂痛号呼乞绝；其茵席常得水银²，发且止，唾血十数年以毙。殿中疽发其背死。刑部且死谓余曰：“我为药误。”其季建，一旦无病死。襄阳黜为吉州司马，余自袁州还京师，襄阳乘舸邀我于萧洲，屏人曰：“我得秘药，不可独不死，今遗子一器，可用枣肉为丸服之。”别一年而病，其家人至³，讯之，曰：“前所服药误⁴，方且下之，下则平矣。”病二岁竟卒。卢大夫死时，溺出血肉，痛不可忍，乞死，乃死⁵。金吾以柳泌得罪，食泌药，五十死海上：此可以为诫者也！蕲不死，乃速得死，谓之智，可不可也？

¹“颠”，或作“巅”。

²“茵”，或作“裀”。或无“常”字。

³“其”，一作“有”。

⁴“所服”下，或有“之”字。

⁵“肉”，方作“害”。今按：古书“肉”或作“宍”，今淮南子及内经 灵枢尚存此体，疑此别本“害”字乃“宍”之讹；而方考之不详也。“乃死”，一作“乃绝”；“乃”，或作“及”。或无“死”字。皆非是。

五谷三牲、盐醯果蔬，人所常御。人相厚勉，必曰强食。今惑者皆曰：“五谷令人夭，不能无食，当务减节。”盐醯以济百味¹，豚鱼鸡三者，古以养老；反曰：“是皆杀人，不可食。”一筵之馔，禁忌十常不食二三。不信常道而务鬼怪，临死乃悔。后之好者又曰：“彼死者皆不得其道也，我则不然。”始病，曰：“药动故病，病去药行，乃不死矣。”及且死，又悔。呜呼！可哀也已，可哀也已²！

¹“济”，或作“齐”。

²孔毅夫杂说云：张籍哭退之诗云：“为出二侍女，合弹琵琶筝。”白乐天思旧诗云：“退之服硫黄，一病竟不痊。”退之尝讥人不解文字饮，而自败于女妓乎？作李博士墓志，戒人服金石药，而自饵硫黄邪？又后山嗟哉行亦云：“韩子作志还自屠，自笑未竟人复吁。”正谓此耳。





卢浑墓志铭





浑，河南法曹参军第二子，而公妻弟也；然有铭无志焉。

前汝父母右汝兄¹，汝从之居，视汝如生。迁汝居兮²，日月之良。汝居孔固兮，后无有殃。如不信兮，视此铭章³。

¹“兄”上，或有“弟”字；或作“后有汝兄”。浑，于陵弟也；兄弟惟二人。

²“迁汝”，或作“汝迁于”三字。

³“此”，或作“于”。





虢州司户韩府君墓志铭





韩氏自魏 安定桓王 茂五世孙为睿素，尝为桂州刺史。四子：长仲卿，为武昌令，赠尚书右仆射。次少卿。太白云：“感慨重诺，死于节义。”次云卿，礼部侍郎。公为科斗书后记云：“叔父当大历世，文词独行中朝。”即云卿也。季绅卿，泾阳令，尝为扬州录事参军，太白谓“工古文而能官者”。公与兄会、介，仲 卿之子也；俞、弇，云 卿之子也；岌，绅 卿之子也。岌为虢州司户，故公志云：桂州君之孙，司录君之子。其系明甚。李太白为武昌德政碑，亦言桂州君四子，名讳长少皆与此志合；惟唐史 世系表乃以桂州君为有七子；无少卿，而有晋卿、季卿、子卿、升卿，果何据而然？未有公之家世而适误漏者也。史至是，何以取信后世哉！

安定桓王五世孙睿素¹为桂州长史²，化行南方。有子四人，最季曰绅卿。文而能官，尝为扬州录事参军，事故宰相崔圆³。圆狎爱州民丁某，至顾省其家。后大衙会日，司录君趋以前大言曰：“请举公过！公与小民狎，至至其家⁴，害于政。”圆惊谢曰：“录事言是，圆实过。”乃自署罚五十万钱⁵。由是迁泾阳令，破豪家水碾利民田，顷凡百万。

¹〔补注〕卢轩曰：睿素即公之祖也。蔡邕祖携碑云：“曾祖父勋”云云，陈子昂志父墓云“五世祖太乐”云云，则知临文不讳之例，由来旧矣。

²“长”，或作“刺”；考世系表、李太白去思颂、公墓志、行状，皆作“长史”。

³或无“参军”二字。上元元年二月，以崔圆为扬州大都督府长史、淮南节度使。

⁴或无复出“至”字。

⁵〔补注〕沈钦韩曰：按：此事绅卿固与吴良 郅恽同其直矣，而崔圆比欧阳歙尤能服于义也。此盛事，两汉而下，不多见。

君讳岌，桂州君之孙，司录君之子，亦以能官名。少而奇，壮而强，老而通¹。以元和元年六月十四日卒²，年五十七。娶京兆田氏女³。男曰家；女曰门、曰都：皆幼⁴。初，君乐虢之土田山水，求掾其州，去官犹家之。既卒，因以其年九月某日葬州北十里崔长史墓西⁵，铭曰：

¹阁本无“而强老”三字，方以为脱。〔补注〕方苞曰：其身无足多者，故详其父。曰“老而通”，则少壮之奇强，非能循道者矣。

²“元”，或作“三”。

³或无“女”字。

⁴或无“曰门”二字。

⁵“葬”下，或有“于”字。

凡兆于兹，唯其家之材¹，盖归有时。

¹或作“财”。今按此句未详，当有脱误。





四门博士周况妻韩氏墓志铭





此志及张彻墓志皆以俞为开封尉，唐宰相表以俞为开封令，亦误矣。

四门博士周况妻韩氏讳好¹，尚书礼部郎中讳云卿之孙，开封尉讳俞之女。开封娶赵氏，生二女三男²。开封卓越豪纵，不治资业，喜酒色狗马³。赵氏卒十一年而开封亦卒。开封从父弟愈于时为博士⁴，乞分教东都生，以收其孥于开封界中教畜之，而归其长女于周氏况⁵。

¹或有复出“好”字。

²下“开封”字或作“俞”。俞二女：长嫁周况，次嫁张彻。三男：无竞、启余、州来。

³〔补注〕方苞曰：不讳其过。

⁴或无“弟”字，旧本皆有。今按：公父仲卿与开封之父云卿为兄弟；则公与开封固从父兄弟也。

⁵“于”，一作“于”。元和元年，况中进士第。是岁，公以好好适况。

况¹，进士，家世儒者。曾祖讳延，潭州 长沙令；祖讳晦，常州参军；父讳良甫，左骁卫兵曹参军。况立名行，人士誉之。韩氏嫁九年，生一男一女，年二十七以疾卒²。葬长安城南凤栖原。其从父愈于时为中书舍人³，为铭曰：

¹或无“况”字。

²“疾”，或作“病”。

³“父”下，方有“弟”字。今按：方本非是，仪礼 丧服篇有“族曾祖父”者，曾祖之兄弟也；其子为“族祖父”，其孙为“族父”，其曾孙为“族兄弟”。有“从祖祖父”者，祖父之兄弟也；其子为“从祖父”，其孙为“从祖兄弟”。有“世父”“叔父”者，父之兄弟也；其子为“从父兄弟”。今韩公于开封及虢州皆为从父弟矣；于开封之女则公当为从祖父也。此但云“从父”，为脱一“祖”字。方作“从父弟”，尤误。今无别本，不敢辄增“祖”字，且从诸本去“弟”字。

夫失少妇¹，子失壮母。归咎无处²。

¹“失”，或作“丧”。

²〔补注〕方苞曰：义止于此。





韩滂墓志铭





公为袁州日，二侄湘 滂皆从之。滂死于袁州，故云：“权葬宜春郭南一里。”“宜春”，袁州也。世系表：老成二子：湘，大理丞；滂，宝鸡丞。按志：滂年十九死，则未尝仕也。表复误矣。〔补注〕方苞曰：真率自得，而有意味，近世归震川于戚属志铭极力摹此；然浑古健朴之气，不可强而似矣。

滂，韩氏子。其先仕魏，号安定桓王¹。滂父老成，厚谨以文，为韩氏良子弟，未仕而死。有二子，滂其季也。其祖讳介，为人孝友，一命率府军佐以卒。二子：百川、老成。老成为伯父起居舍人会后²。起居有德行言词，为世轨式。滂既兄弟二人，而率府长子百川早死³，无嗣，其叔祖愈命滂归后其祖。

¹王名茂，滂九世祖也。

²或无复出“老成”字。〔补注〕“会”，原作“某”，据别本校改；或无“某”字。

³或无“早”字。

滂清明逊悌以敏，读书倍文¹，功力兼人。为文词，一旦奇伟骤长，不类旧常。吾曰：“尔得无假之人邪？”²退大喜，谓其兄湘曰：“某违翁且逾年，惧无以为见，今翁言乃然，可以为贺。”群辈来见，皆曰：“滂之大进，不唯于文词³，为人亦然。”

¹“倍”，与“背”同。“倍文”，谓背本暗记也。周礼注：“倍文曰讽”，韩语盖本此。洪谱以为“作文”，盖不考此而误改；兼下文复有“为文辞”字，亦不应重复如此也。

²或无“得”字，无“人”字。

³或无“文”字。“词”下，或有“于”字。

既数月，得疾以死，年十九矣¹。吾与妻²哭之伤心，三日而敛；既敛七日，权葬宜春郭南一里³。呜呼！其可惜也已⁴！铭曰：

¹“死”，或作“卒”，滂 贞元十八年生。

²公妻高平君 卢氏。

³或无“一”字。

⁴“也”，一作之。

天固生之邪¹，偶自生邪？天杀也邪²，其偶自死邪？莫不归于死³，寿何少多？铭以送汝，其悲奈何！

¹或无“之”字。

²或无“也”字。

³“归”，或作“悲”。





女挐圹铭





公元和十四年以刑部侍郎谏佛骨，忤上意，出为潮州，女挐道死商南层峰驿，瘗之山下。其年十一月二十四日，移刺袁州；明年九月，召为国子祭酒，过墓下，题诗驿梁；至是，发其丧，归葬于河南之河阳世墓之次云。〔补注〕曾国藩曰：自然沉痛。

女挐¹，韩愈 退之第四女也，惠而早死。

¹“挐”，女加、女书二切。

愈之为少秋官¹，言佛夷鬼，其法乱治，梁武事之²，卒有侯景之败，可一扫刮绝去³，不宜使烂漫。天子谓其言不祥，斥之潮州，汉 南海 揭阳之地⁴。愈既行，有司以罪人家不可留京师，迫遣之⁵。女挐年十二，病在席⁶，既惊痛与其父诀，又舆致走道⁷，撼顿失食饮节，死于商南层峰驿⁸，即瘗道南山下。五年，愈为京兆⁹，始令子弟与其姆易棺衾，归女挐之骨于河南之河阳 韩氏墓，葬之¹⁰。

¹“为少”，或作“少为”，非是。元和十二年十二月，公为刑部侍郎。〔补注〕姚鼐曰：以刑部侍郎称“少秋官”，此如以御史称端公之类，皆徇俗不典；虽昌黎为之，而不可法。

²或无“武”字。

³“刮”，或作“削”。

⁴或无“汉”字。“揭”，其逝切，又音竭。

⁵或无“可”字。〔补注〕方苞曰：直叙数语，恻然感人，是谓“约六经之旨而成文”。

⁶“病”，或作“疾”，或作“在病”，无“席”字。

⁷“又”，一作“父”。

⁸“层峰”，或作“密”。

⁹“兆”下，或有“尹”字。

¹⁰“葬”上，或有“而”字。

女挐死当元和十四年二月二日¹；其发而归，在长庆三年十月之四日；其葬在十一月之十一日。铭曰：

¹“和”下，或有“之”字。

汝宗葬于是，汝安归之，惟永宁！





河南缑氏主簿唐充妻卢氏墓志铭





公尝志卢君夫人苗氏之墓，今志唐充妻卢氏，即苗氏长女也。充其长女婿，公季女婿也。

夫人卢氏，讳某，兰陵太守景柔八世孙。父贻，卒河南法曹。法曹娶上党 苗氏，太师晋卿兄女，生三女三男¹，夫人最长。法曹卒，苗夫人嫁之唐氏 充。充²，明经，宰相休憬曾侄孙，出郄氏³。外王父昂，中书舍人。夫人年若干嫁唐氏，凡生男与女九人。年四十二，元和四年正月二十二日卒。其年四月十五日，葬河南府 河南县之大石山下。铭曰：

¹考苗夫人志，当云“二男”。

²或无复出“充”字。

³今按：“郄”，绮戟反，俗“郤”字，与郗字相乱。今流俗郗超字多作“郄”，误也。

夫人本宗，世族之后；率其先猷，令德是茂。爰归得家¹，九子一母；婉婉有仪，柔静以和。命不侔身，兹其奈何！刻铭墓石，以告观者²。

¹“得”，或作“其”。

²“观”，或作“亲”。“者”，之戈切，与“何”叶，吴才老读如此。





乳母墓铭





旧本作“河南县令韩愈乳母李氏”。葬乳母且为之铭，自公始。〔补注〕沈钦韩曰：晋 王献之有保母砖志，其例久矣。欧阳詹与郑伯义书云：“胡奶物故，仁孝多感。”以书疏慰藉，亦见古人风气之厚。

乳母李¹，徐州人，号正真。入韩氏²，乳其儿愈。愈生未再周月，孤失怙恃³，李怜不忍弃去⁴，视保益谨，遂老韩氏。及见所乳儿愈举进士第，历佐汴 徐军⁵，入朝为御史、国子博士、尚书都官员外郎、河南令，娶妇，生二男五女⁶。时节庆贺，辄率妇孙列拜进寿⁷。年六十四，元和六年三月十八日疾卒⁸。卒三日，葬河南县北十五里。愈率妇孙视窆封，且刻其语于石，纳诸墓为铭⁹。

¹“李”下，或有“氏”字。

²“入”，或作“为”，下或有“家”字。

³大历三年公生，五年而公父仲卿卒；此云“未再周月，孤失怙恃”，未详。按退之祭嫂郑夫人云：“我生不辰，三岁而孤。”此言“未再周月，孤失怙恃”，是虽入三岁，而未及两周也。

⁴“李”下，或有“氏”字。

⁵“见”下，或有“其”字。“徐”下，或有“二州”字。

⁶“二”，或作“三”。

⁷“节”下，或有“受”字。“辄”上，或有“愈”字。

⁸“疾”，或作“病”；或无“疾”字；或作“以疾卒”。

⁹“语”，或作“志”。〔补注〕曾国藩曰：铭者，自铭也。自述先祖之德善行谊，刻之金石，长垂令名，故字从“金”从“名”；不必有韵之文而后为铭也，观孔悝铭可见。亦有先叙事迹后更为铭诗者，欲使后世歌颂功德，故诗之也。别有铭相警戒者，如金人铭、十七铭之类，为数语便于记诵，亦昭著使垂不朽，既自警亦警人也。又六朝人遇山水古迹多为铭，亦刻石使众著于耳目之义。总之：铭也者，垂后著名之通称，不分词之有韵无韵，亦不分文之为颂为箴也。





第八卷 杂文 状 表状





瘗砚铭





“铭”，或作“文”。

陇西 李观 元宾始从进士贡在京师¹，或贻之砚；既四年，悲欢穷泰，未尝废其用。凡与之试艺春官，实二年登上第。行于褒谷²，役者刘胤误坠之地，毁焉。乃匣归埋于京师里中。昌黎 韩愈，其友人也。赞且识云：

¹公与元宾皆贞元八年进士也。

²“褒谷”下，或有“间”字。褒斜，地名。

土乎质，陶乎成器。复其质，非生死类。全斯用，毁不忍弃¹。埋而识，之仁之义。砚乎砚乎，与瓦砾异！

¹“斯”，阁作“期”，非是。〔补注〕曾国藩曰：归于土，故曰“复质”；“全斯用”，谓全时则用之。





毛颖传





公作此传，当时有非之者。张籍书所谓“戏谑之言”，当亦指此。旧史亦从而为之言曰：“讥戏不近人情。”是岂有识者哉？柳子厚岂下人者，乃独以为奇；既书其后，又答杨诲之书云：“足下所持韩生毛颖传来，仆甚奇其书，恐世人非之，今作数百言，知前圣不必罪俳也。”云云，则文章固自有知音者哉！李肇国史补谓公此传“其文尤高，不下迁史”，谈薮亦谓此传似太史公笔，子厚有读毛颖传后题，见柳集二十一卷。〔补注〕何焯曰：子厚所最喜者毛颖传，孙可之所特称者进学解；今人不以为俳体，则以为六朝，多见其不知量也。曾国藩曰：东坡诗云：“退之仙人也，游戏于斯文。”凡韩文无不狡狯变化，具大神通，此尤作剧耳。张裕钊曰：游戏之文，借以抒其胸中之奇，洸洋自恣，而部勒一丝不乱，后人无从追步。

毛颖者，中山人也¹。其先明眎²，佐禹治东方土，养万物有功，因封于卯地，死为十二神³。尝曰：“吾子孙神明之后，不可与物同，当吐而生。”已而果然⁴。明眎八世孙⁵，世传当殷时居中山，得神仙之术，能匿光使物，窃姮娥⁶，骑蟾蜍入月，其后代遂隐不仕云。居东郭者曰⁷，狡而善走，与韩卢争能，卢不及，卢怒，与宋鹊谋而杀之，醢其家⁸。

¹中山，国名，今定州。〔补注〕按：宋 广陵 马永卿懒真子曰：“退之以毛颖为中山人者，盖出于右军经云：‘唯赵国毫中用。’盖赵国平原广泽，唯有细草，是以兔肥；兔肥则毫长而锐，此良笔也。”

²礼记：“兔曰明眎。”

³“治”，方作“理”。“土”，方作“吐”，属下句，云：“孔氏周书注曰：‘土能吐生百谷。’义取此。”今按：东方卯位，此正为下文“封于卯地，死为十二神”而言也。然兔与卯皆不属土，与方所引孔说不合，又不见其所吐何者可养万物。兼“治东方”为句，语意亦似未足。唯参同契云“兔者，吐生光”，则“兔”乃有“吐”义，然似亦只与下文“当吐而生”之说相表里，止是自吐其子，而无吐养万物之意，未见其必可据也。若作“治东方土”，而自为一句，但以平水土而言，则于语势无阙；而下句“养万物有功”，为奏庶鲜食之义，意亦自明。故今且从诸本。其以十二物为十二神，相承已久，亦未见所从来，并阙之以俟知者。〔补注〕沈钦韩曰：论衡 物势篇具言之，则艺文志 五行家当有其事，由来久矣。

⁴“当吐而生”，见本草。

⁵“”，蜀本音奴钩切。尔雅“兔子嬔”，郭注云：“俗呼曰‘’与‘’同。”论衡曰：“兔舐雄毫而孕，及其生子，从口而出，名曰‘嬔’。”“嬔”，芳万切。广雅云“，兔子”。

⁶事见淮南子。

⁷“者”下，或有“号东郭”三字；或有“号东郭”，而无“曰”字。说文“狡兔”。战国策作“逡”，音俊。

⁸“鹊”，或作“”。广雅曰：“韩卢，宋鹊，犬属。”字林：“音鹊，宋良犬也。”

秦始皇时，蒙将军 恬¹南伐楚，次中山，将大猎以惧楚²，召左右庶长与军尉³，以连山筮之⁴，得天与人文之兆。筮者贺曰：“今日之获，不角不牙，衣褐之徒，缺口而长须，八窍而趺居⁵，独取其髦，简牍是资。天下其同书，秦其遂兼诸侯乎！”⁶遂猎，围毛氏之族，拔其豪⁷，载颖而归，献俘于章台宫，聚其族而加束缚焉。秦皇帝使恬赐之汤沐，而封诸管城，号曰管城子⁸，日见亲宠任事。

¹制笔自恬始。

²中山在秦东北，非伐楚所当次也，此固寓言，然亦不为无失。〔补注〕沈钦韩曰：“中”，读为“仲”。郊祀志：“行至仲山。”晏温长安志：“仲山在京兆 云阳县西北四十里。”按：沈说与前文不合。始皇十九年拔赵，二十年击燕，二十一年击楚，由燕 赵移师伐楚，则次于中山，亦事理之常，不为失也。

³或无“右”字，非是。

⁴周礼：“三易之法，夏曰连山。”

⁵“趺”，音夫。

⁶筮词皆用古韵。诗 祈父：“予王之爪牙，靡所止居。”古“牙”、“居”通；“髦”与“资”亦然。一云：崔豹古今注，“蒙恬造笔，以柘木为管，鹿毛为柱，羊毛为被”，非兔毫也。公岂它有所自邪？今按：“髦”、“资”与“居”、“书”叶，今北人语犹谓“毛”为“谟”。公作董生诗“咨”与“书”、“渔”叶，皆可证也。〔补注〕沈钦韩曰：繇辞古趣，置诸内外传中，何有古今之别？较伪归藏占辞迥绝矣。

⁷或作“毫”，非是。下之“豪”同。

⁸或无“曰”字。

颖为人强记而便敏，自结绳之代以及秦事，无不纂录。阴阳、卜筮、占相、医方、族氏、山经、地志、字书、图画、九流、百家、天人之书，及至浮图、老子、外国之说，皆所详悉。又通于当代之务，官府簿书、市井货钱注记，惟上所使。自秦皇帝¹及太子扶苏、胡亥、丞相斯²、中车府令高³，下及国人，无不爱重。又善随人意，正直、邪曲、巧拙，一随其人⁴；虽见废弃，终默不泄⁵。惟不喜武士，然见请亦时往⁶。累拜中书令，与上益狎，上尝呼为“中书君”。上亲决事，以衡石自程⁷，虽宫人不得立左右，独颖与执烛者常侍。上休方罢，颖与绛人陈玄、弘农 陶泓及会稽 褚先生友善，相推致，其出处必偕。上召颖，三人者，不待诏辄俱往，上未尝怪焉。

¹“皇”上，或有“始”字。

²“相”下，或有“李”字。

³赵高为中车府令。

⁴〔补注〕张裕钊曰：以上所叙，如此奇纵，真可谓才情横溢矣。而部勒要自精严，无一字散漫。

⁵“虽”下，或有“后”字。

⁶〔补注〕何焯曰：用笔驰骤。又曰：亦用子云心尽之意。

⁷秦始皇纪：“天下之事，无大小皆决于上。上至以衡石量书，日夜有程；不中程，不得休息。”“石”，百二十斤也。

后因进见，上将有任使，拂拭之，因免冠谢。上见其发秃，又所摹画不能称上意¹，上嘻笑曰²：“中书君，老而秃，不任吾用。吾尝谓君中书，君今不中书邪？”³对曰：“臣所谓尽心者。”因不复召，归封邑，终于管城。其子孙甚多，散处中国夷狄，皆冒管城；惟居中山者，能继父祖业。

¹“摹”，或作“暮”。

²“嘻”，或作“喜”，非是。

³“君今”，“君”或作“而”。

太史公曰：毛氏有两族：其一姬姓，文王之子，封于毛，所谓鲁卫 毛 聃者也¹，战国时有毛公、毛遂²；独中山之族不知其本所出，子孙最为蕃昌³。春秋之成，见绝于孔子，而非其罪。及蒙将军拔中山之豪⁴，始皇封诸管城⁵，世遂有名，而姬姓之毛无闻。颖始以俘见，卒见任使⁶，秦之灭诸侯，颖与有功，赏不酬劳，以老见疏，秦真少恩哉！

¹左氏僖二十四年富辰之言。

²遂，赵人，平原君之客。

³或无“为”字。

⁴或作“毫”，非是。

⁵“诸”，或作“之”。

⁶“见”，或作“幸”。





送穷文





予尝见文宗备问云：颛顼 高辛时，宫中生一子，不着完衣，宫中号为“穷子”。其后正月晦死，宫中葬之，相谓曰：“今日送却穷子。”自尔相承送之。又唐四时宝鉴云：高阳氏子，好衣弊食麋，正月晦巷死。世作麋弃破衣，是日祝于巷曰，除贫也。小宋云：退之送穷文、进学解、毛颖传等诸篇，皆古人意思未到，可以名家矣；然送穷文与扬子云逐贫赋大率相类。张文潜曰：公送穷文盖出子云逐贫赋，然文采过逐贫矣。晁无咎取公此文于续楚辞，系之曰：愈以屡穷不遭时，若有物焉为之，故托于鬼呼：彼穷我者，车船饮食，谢而远之，而穷不可去也；则烧车与船，延之上座，亦卒归于正之义焉。〔补注〕何焯曰：卓荦宏肆，止“固穷”二字，翻出尔许波澜。

元和六年正月乙丑晦，主人使奴星结柳作车¹，缚草为船，载糗舆²；牛系轭下，引帆上樯³；三揖穷鬼而告之曰：“闻子行有日矣⁴，鄙人不敢问所涂，窃具船与车，备载糗⁵。日吉时良，利行四方，子饭一盂，子啜一觞，携朋挈俦，去故就新，驾尘风⁶，与电争先。子无底滞之尤，我有资送之恩：子等有意于行乎？”

¹或有复出“星”字。

²“舆”，或作“与”。“糗”，尔雅云：“麦也。”周礼：“糗饵粉餈，粮也。”“糗”，去久、丘救二切。“”，之良切。

³选：“万里连樯，牛系轭下。”“轭”，乙革切。“樯”，音墙。

⁴“日”下，或无“矣”字。

⁵“窃”，或作“躬”。

⁶“”，音霍，又廓、郭二音。

屏息潜听，如闻音声；若啸若啼，砉欻嚘嘤¹。毛发尽竖，竦肩缩颈。疑有而无，久乃可明。若有言者曰²：“吾与子居，四十年余：子在孩提，吾不子愚。子学子耕，求官与名；惟子是从，不变于初。门神户灵，我叱我呵。包羞诡随，志不在他。子迁南荒，热烁湿蒸，我非其乡，百鬼欺陵。太学四年，朝齑暮盐；惟我保汝，人皆汝嫌³。自初及终，未始背汝，心无异谋，口绝行语。于何听闻，云我当去，是必夫子信谗，有间于予也。我鬼非人，安用车船？鼻齅臭香⁴，糗可捐。单独一身，谁为朋俦？子苟备知，可数已不⁵？子能尽言，可谓圣智；情状既露，敢不回避？”⁶

¹“砉”，霍虢切。“欻”，许勿切。

²〔补注〕方苞曰：代鬼作语，其原出于鸟赋。

³〔补注〕何焯曰：“南荒”八句，故作波澜。

⁴“齅”，许救切。

⁵“已”，与“以”同，“以”又与“与”同。

⁶“回”，或作“曲”。

主人应之曰：“子以吾为真不知也邪？子之朋俦，非六非四¹，在十去五，满七除二；各有主张，私立名字，捩手覆羹²，转喉触讳。凡所以使吾面目可憎³，语言无味者，皆子之志也。其名曰‘智穷’⁴：矫矫亢亢，恶圆喜方；羞为奸欺，不忍害伤。其次名曰‘学穷’：傲数与名，摘抉杳微⁵；高挹群言，执神之机。又其次曰‘文穷’⁶：不专一能，怪怪奇奇；不可时施，秪以自嬉⁷。又其次曰‘命穷’：影与形殊，面丑心妍；利居众后，责在人先。又其次曰‘交穷’：磨肌戛骨，吐出心肝；企足以待，寘我雠冤⁸。凡此五鬼，为吾五患；饥我寒我，兴讹造讪；能使我迷，人莫能间；朝悔其行，暮已复然；蝇营狗苟，驱去复还。”

¹“朋俦”，或作“俦朋”。“六”，或作“三”，非是。

²“捩”，力结切。

³“目”，或作“貌”。

⁴“名”上，或有“一”字。

⁵“抉”，于决切。

⁶“曰文”上，或有“名”字。

⁷〔补注〕曾国藩曰：四语足尽韩文之妙。“不可时施”，言不可施于时。

⁸〔补注〕曾国藩曰：我企足以待彼，而彼寘我于冤雠也。

言未毕，五鬼相与张眼吐舌，跳踉偃仆，抵掌顿脚，失笑相顾。徐谓主人曰：“子知我名，凡我所为¹，驱我令去，小黠大痴²。人生一世，其久几何；吾立子名，百世不磨。小人君子，其心不同；惟乖于时³，乃与天通⁴。携持琬琰，易一羊皮；饫于肥甘，慕彼糠麋。天下知子，谁过于予；虽遭斥逐，不忍子疏。谓予不信，请质诗书。”

¹〔补注〕按：“凡我所为”即上所数之“五穷”也。

²淮南子：“人不小觉不大迷，不小慧不大愚。”又抱朴子：“凡人多以小黠而大愚。”洪驹父曰：“小黠大痴”。三国志自有全文。

³“惟”，或作“虽”，非是。

⁴〔补注〕曾国藩曰：精语惊人。

主人于是垂头丧气，上手称谢，烧车与船，延之上座¹。

¹“之”，或作“入”。公此篇终云“延之上座”，于是段成式作留穷词，近世唐子西作留穷诗：二者皆祖公之意而为之；然成式后又作送穷辞焉。





鱷鱼文





“鱷”，或作“鳄”。朱居靖公秀水闲居录云：“鱷鱼之状，龙吻虎爪，蟹目鼍鳞，尾长数尺，末大如箕，芒刺成钩，仍有胶黏。多于水滨潜伏，人畜近，以尾击取，盖犹象之任鼻也。”新 旧传皆载公此文。初，公至潮，问民疾苦，皆曰：恶溪有鱷鱼，食民产且尽。数日，公令其属秦济以一羊一豚投溪水而祝之。其夕有暴风震雷起湫水中，数日水尽涸，西徙六十里，自是潮州无鱷鱼患。潮州庙记所谓“能驯鱷鱼之暴”者，此也。欧阳文忠作陈文惠公神道碑，书公通判潮州，恶溪鱷鱼不可近，公命捕得，鸣鼓于市，告以文而戮之，其患并息。潮人叹曰：昔韩公谕鱷而听，今公戮鱷而惧，所为虽异，其使异物丑类革化而利人一也。吾潮间三百年而得二公，幸矣。〔补注〕李光地曰：词令在周 汉之间，所谓“包刘越嬴者”，信然。姚范曰：篇首有“告之”云云，当题作告鱷鱼文。何焯曰：浩然之气，悚慑百灵。又曰：诚能动物，非其刚猛之谓。此文曲折次第，曲尽情理，所以近于六经。古者猫虎之类，俱有迎祭，而除治虫兽鼃龟，犹设专官，不以为物而不教且制也。韩子斯举，明于古义矣。辞旨之妙，两汉以来未有。曾国藩曰：文气似谕巴蜀檄：彼以雄深，此则矫健。

维年月日¹，潮州刺史韩愈，使军事衙推秦济²，以羊一猪一投恶溪之潭水，以与鱷鱼食，而告之曰：

¹或作“维元和十四年四月二十四日”。

²〔补注〕沈钦韩曰：衙推知狱讼事，李商隐为荥阳公牒罗瞻充观察衙推云：“今者位重察廉，务烦按鞫，既资明练，兼藉哀矜”。又牒刘福差摄观察衙推云：“爰将折狱，用寄长材。”

昔先王既有天下，列山泽，罔绳擉刃¹，以除虫蛇恶物为民害者，驱而出之四海之外²。及后王德薄，不能远有³，则江 汉之间，尚皆弃之以与蛮夷楚 越⁴，况潮岭海之间，去京师万里哉⁵？鱷鱼之涵淹卵育于此，亦固其所。今天子嗣唐位，神圣慈武⁶，四海之外，六合之内，皆抚而有之；况禹迹所揜，扬州之近地，刺史县令之所治，出贡赋以供天地宗庙百神之祀之壤者哉⁷？鱷鱼其不可与刺史杂处此土也！

¹“列”，新书作“迾”。方云：“音力制切，遮道也。”“罔”，或作“网”，或作“纲”。方云：庄子“擉鳖”，言刺也。字从“手”。

²“之外”，或无“之”字。

³或无“后王”二字。

⁴或无“蛮”字。

⁵“潮”，或作“湖”而无“海”字，或作“岭海”而并无“潮”、“湖”字。今按：此言潮州乃岭海之间，去京师远也。但公于潮州亦有祭太湖神文，则只作“湖岭”亦通。更详之。

⁶“今”字，阁本在“子”下，非是。

⁷〔补注〕曾国藩曰：长句耸拔。

刺史受天子命，守此土，治此民，而鱷鱼睅然不安溪潭¹，据处食民畜熊豕鹿麞，以肥其身，以种其子孙，与刺史亢拒，争为长雄²；刺史虽驽弱，亦安肯为鱷鱼低首下心³，伈伈覗覗⁴，为民吏羞，以偷活于此邪⁵！且承天子命以来为吏，固其势不得不与鱷鱼辨，鱷鱼有知，其听刺史言⁶：

¹“睅然”，方云，左氏“睅其目”，“睅”，目出貌。“安”上或有“下”字。“不”，或作“而”。或无“处”字。今按：此恐有脱误。疑当云“睅然不去，据溪潭，食民畜云云”乃是。更详之。“睅”，何版切。〔补注〕沈钦韩曰：“睅然不安”，用左传释文苏林义。“溪潭”连下读。按：“而鱷鱼睅然不安溪潭”，语义甚安，字无脱误。如沈说，亦可通。“溪潭”连下“据处”为句，谓据溪潭而处之也。

²“亢拒”，或无“亢”字。“长雄”“上党”，汉鲍宣传：少豪俊，易长雄。

³“心”，或作“身”，或作“中”云。洪谓“中”，身也。礼曰：“文子其中退然。”国语：“余左执鬼中。”注：“身也。”今按：二本皆通，然意新史作“心”为近，故从之。

⁴“覗”，息咨反，视也。本或作“睍”；“睍”，目出貌。方云：或校作“睆”；“睆”，穷视貌。庄子：“睆睆然在徽缠之中。”今按：恐当作“睆”为是。“伈”，悉枕切。“睍”胡典切。〔补注〕沈钦韩曰：唐雅：“沁，惟也。”贾生曰：“岁恶阽危，直为此沁沁也。”注：“危也。”方言：“覗，视也。”

⁵“邪”，或作“也”。

⁶或无“言”字。

潮之州，大海在其南，鲸鹏之大，虾蟹之细，无不容归，以生以食，鱷鱼朝发而夕至也。今与鱷鱼约：尽三日，其率丑类南徙于海¹，以避天子之命吏。三日不能至五日，五日不能至七日，七日不能，是终不肯徙也，是不有刺史，听从其言也；不然，则是鱷鱼冥顽不灵，刺史虽有言，不闻不知也²。夫傲天子之命吏，不听其言，不徙以避之；与冥顽不灵而为民物害者：皆可杀³。刺史则选材技吏民⁴，操强弓毒矢，以与鱷鱼从事，必尽杀乃止。其无悔！

¹〔补注〕陈景云曰：定四年传：“将其丑类。”注：“丑，众也。”

²〔补注〕何焯曰：逐层逆卷，有千重万叠之势。

³“与冥”，或无“冥”字。“而为”，或无“而”字。〔补注〕张裕钊曰：总束上面数层作一句，而以三字截之，最奇劲。

⁴或无“吏”字。





故金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内支度营田汴宋亳颍等州观察处置等使上柱国陇西郡开国公赠太傅董公行状





题中或无“支度”二字。公尝从晋于汴州，为观察推官，故知晋行治甚详。唐史晋传皆取公行状为之，其增修者不一二尔。司马温公考异以为公作晋行状，必扬美盖恶，叙其为相时事止于此，则其循默充位可知；然其重谨亦可称也。谈薮云：“董晋行状书李怀光事，大似左氏。”〔补注〕方苞曰：此韩文之最详者；然所详止三事，其余官阶皆列数，而不及宦绩，虚括相业，其为人则于叙事中间见一二语。北宋以后，此等义法不讲久矣。姚鼐曰：任彦升齐竟陵文宣王行状，列题“南徐州南兰陵郡兰陵县中

都乡中都里萧公年卅五行状”。何瞻曰：“汉高祖诏诣相国府署行义年。苏林曰：‘行状，年纪也。’此行状所自始。首行必书年几岁，犹其遗也。柳集中此体仅存，韩 李为人所刊削汩乱矣。”鼐按：何论太拘。昌黎业以董公乡邑年纪叙入行状之内，则知首行本未题列，非人汩乱也。惟荆公集内行状三篇，不载入祖父，此必列文前而雕本者乃妄削去之矣。曾国藩曰：著意在“谕回纥”、“谕李怀光”及“入汴州”三事，余皆不甚措意；惟有所略，故详者震耸异常。张裕钊曰：退之诸碑志，叙事并简严奇奥，此文则一以左 马史法行之，金石之文，与史传体裁自别也。

曾祖仁琬，皇任梁州博士。祖大礼，皇赠右散骑常侍。父伯良，皇赠尚书左仆射。

公讳晋，字混成，河中 虞乡 万里人。少以明经上第。宣皇帝居原州¹，公在原州，宰相以公善为文，任翰林之选闻²，召见，拜秘书省校书郎，入翰林为学士³，三年出入左右，天子以为谨愿，赐绯鱼袋，累升为卫尉寺丞。出翰林，以疾辞，拜汾州司马。崔圆为扬州，诏以公为圆节度判官，摄殿中侍御史⁴。以军事如京师朝，天子识之，拜殿中侍御史内供奉⁵；由殿中为侍御史，入尚书省为主客员外郎。由主客为祠部郎中⁶。

¹至德元载十月，肃宗幸原州。〔补注〕沈钦韩曰：肃宗纪：“幸彭原郡。”按：彭原乃宁州，其幸原州 平凉郡，乃未即位之前，疑此作“原州”误。

²“选”下，或有“既以”字。

³〔补注〕沈钦韩曰：会要：“至德之后，军国务殷，其入直者，并以文词共掌诏勅，自此翰林院始有学士之名。”

⁴上元二年二月，以前汾州刺史崔圆为淮南节度使，奏晋以本官摄御史充判官。

⁵〔补注〕沈钦韩曰：会要：“侍御史四员，长安二年始置，内供奉在正员之外，仍不得过本数。”

⁶〔补注〕曾国藩曰：以上科第历官。

先皇帝时，兵部侍郎李涵如回纥¹立可敦²，诏公兼侍御史，赐紫金鱼袋，为涵判官³。回纥之人来曰：“唐之复土壃，取回纥力焉⁴。约我为市，马⁵既入而归我贿不足，我于使人乎取之。”⁶涵惧不敢对，视公。公与之言曰：“我之复土壃，尔信有力焉。吾非无马，而与尔为市，为赐不既多乎⁷？尔之马岁至，吾数皮而归资⁸。边吏请致诘也，天子念尔有劳，故下诏禁侵犯⁹。诸戎畏我大国之尔与也，莫敢校焉。尔之父子宁而畜马蕃者，非我谁使之？”于是其众皆环公拜¹⁰，既又相率南面序拜，皆两举手曰：“不敢复有意大国。”¹¹自回纥归，拜司勋郎中。未尝言回纥之事¹²。

¹“纥”，下没切。

²〔补注〕沈钦韩曰：回纥传：“号其妻曰可敦。”通鉴：“初，仆固怀恩死，上怜其有功，留其女宫中，养以为女。回纥请以为可敦。大历四年册为崇徽公主，嫁回纥可汗，遣李涵送之。”

³大历四年五月，兵部侍郎李涵如回纥，奏晋为判官。

⁴“取”，一作“假”。

⁵“市”字绝句。方以“马”字属上句，而复出“马”字连下文为句，非是。

⁶“乎”，一作“卒”。

⁷“公与”，或作“公为”。“与”上，或无“而”字。“为赐”，或作“为尔赐”。

⁸“至”上，或有“五”字，而无“吾”字，皆非是。

⁹或无“故”字。

¹⁰“是”下，或无“其”字。

¹¹“两举”，或作“举两”，此用庄子“盗跖大怒，两展其足”也。或无“复”字。

¹²〔补注〕曾国藩曰：以上副使回纥。

迁秘书少监，历太府、太常二寺亚卿，为左金吾卫将军。今上即位¹，以大行皇帝山陵出财赋，拜太府卿；由太府为左散骑常侍，兼御史中丞，知台事。三司使选擢才俊有威风，始公为金吾，未尽一月拜太府²，九日又为中丞，朝夕入议事，于是宰相请以公为华州刺史；拜华州刺史、潼关防御镇国军使。朱泚之乱，加御史大夫，诏至于上所³，又拜国子祭酒，兼御史大夫，宣慰恒州⁴。于是朱滔自范阳以回纥之师助乱，人大恐⁵；公既至恒州，恒州即日奉诏出兵与滔战，大破走之，还至河中⁶。

¹德宗即位。

²“未尽”，或作“始尽”。

³〔补注〕沈钦韩曰：通鉴：建中四年，泚将何望之袭华州，晋弃州走行在。望之据其城，镇国军副使骆元光引关下兵袭望之，走还长安。

⁴建中四年十二月，以晋为国子祭酒、河北宣慰使。

⁵“人”下，或有“心”字；或有“心”字，无“大”字。

⁶〔补注〕曾国藩曰：以上再叙历官，出兵破朱滔。

李怀光反，上如梁州¹。怀光所率皆朔方兵，公知其谋与朱泚合也，患之，造怀光言曰：“公之功，天下无与敌²；公之过，未有闻于人。某至上所，言公之情，上宽明，将无不赦宥焉；乃能为朱泚臣乎？彼为臣而背其君，苟得志，于公何有？且公既为太尉矣，彼虽宠公，何以加此？彼不能事君，能以臣事公乎？公能事彼，而有不能事君乎？彼知天下之怒，朝夕戮死者也，故求其同罪而与之比³，公何所利焉？公之敌彼有余力，不如明告之绝，而起兵袭取之，清宫而迎天子，庶人服而请罪有司⁴，虽有大过，犹将揜焉；如公则谁敢议？”⁵语已，怀光拜曰：“天赐公活怀光之命。”喜且泣，公亦泣。则又语其将卒如语怀光者，将卒呼曰：“天赐公活吾三军之命。”拜且泣，公亦泣，故怀光卒不与朱泚。当是时，怀光几不反。公气仁，语若不能出口；及当事，乃更疏亮捷给。其词忠，其容貌温然，故有言于人无不信⁶。

¹兴元元年三月，李怀光反，车驾幸梁州。

²“与”上，或有“以”字。

³或无“故”字。

⁴“罪”下，或有“于”字。

⁵〔补注〕方苞曰：文贵峻洁，而亦有故为复沓者，所以肖急遽中口语也。左传，宋之盟赵孟 叔向相语，史记，张良难高祖，皆然。公此文，子厚段太尉逸事乃遵用其法。

⁶“信”下，或有“之”字。〔补注〕曾国藩曰：以上说李怀光。

明年，上复京师，拜左金吾卫大将军；由大金吾为尚书左丞，又为太常卿¹；由太常拜门下侍郎平章事²。在宰相位凡五年，所奏于上前者，皆二帝三王之道，由秦 汉以降未尝言³；退归，未尝言所言于上者于人。子弟有私问者，公曰：“宰相所职系天下。天下安危⁴，宰相之能与否可见；欲知宰相之能与否，如此视之其可。凡所谋议于上前者，不足道也。”故其事卒不闻。以疾病辞于上前者不记⁵，退以表辞者八，方许之。拜礼部尚书⁶。制曰：“事上尽大臣之节。”又曰：“一心奉公。”于是天下知公之有言于上也。初，公为宰相时。五月朔会朝，天子在位，公卿百执事在廷，侍中赞百僚贺，中书侍郎平章事窦参摄中书令，当传诏，疾作，不能事⁷。凡将大朝会，当事者既受命，皆先日习仪；于时未有诏，公卿相顾；公逡巡进，北面言曰：“摄中书令臣某病不能事，臣请代某事。”于是南面宣致诏词。事已，复位，进退甚详⁸。

¹贞元二年七月，以晋为尚书左丞，被黜，复拜太常卿。〔补注〕沈钦韩曰：晋传无被黜事。

²五年正月，以晋为门下侍郎平章事。

³“以”，或作“已”。

⁴或无复出“天下”二字。

⁵“记”，或作“已”。

⁶九年五月，罢相，改礼部尚书。

⁷“疾”上，或有“辞”字，非是。

⁸〔补注〕吴汝纶曰：“为相时，详著宣诏事，文最凝重，意最妙远。”曾国藩曰：以上为宰相。

为礼部四年，拜兵部尚书¹，入谢，上语问日晏²。复有入谢者，上喜曰：“董某疾且损矣！”出语人曰：“董公且复相。”既二日，拜东都留守，判东都尚书省事，充东都畿 汝州都防御使³，兼御史大夫，仍为兵部尚书。由留守未尽五月⁴，拜检校尚书左仆射同中书门下平章事、汴州刺史、宣武军节度副大使、知节度事，管内支度营田汴 宋 亳 颍等州观察处置等使⁵。

¹十二年，以晋守兵部尚书，充东都留守，判东都尚书省，东都畿 汝州防御使。

²“谢”下，或有“迁”字。“问日晏”三字，或作“移时”。

³或无“州”字。

⁴或无“由”字。

⁵〔补注〕曾国藩曰：以上以东都留守授节度汴州之命。

汴州自大历来多兵事¹：刘玄佐益其师至十万，玄佐死，子士宁代之，畋游无度²。其将李万荣乘其畋也，逐之。万荣为节度一年³，其将韩惟清 张彦林作乱，求杀万荣不克。三年，万荣病风，昏不知事，其子乃复欲为士宁之故；监军使俱文珍与其将邓惟恭执之归京师，而万荣死。诏未至，惟恭权军事。公既受命，遂行。刘宗经、韦弘景、韩愈实从，不以兵卫。及郑州，逆者不至，郑州人为公惧，或劝公止以待。有自汴州出者，言于公曰：“不可入！”公不对，遂行，宿圃田。明日，食中牟，逆者至⁴，宿八角⁵。明日，惟恭及诸将至⁶，遂逆以入。及郛，三军缘道欢声，庶人壮者呼，老者泣，妇人啼，遂入以居。初，玄佐死，吴凑代之⁷，及巩闻乱归，士宁万荣皆自为而后命，军士将以为常，故惟恭亦有志。以公之速也，不及谋，遂出逆。既而私其人，观公之所为以告，曰：“公无为。”惟恭喜，知公之无害己也，委心焉。进见公者，退皆曰“公仁人也”，闻公言者，皆曰“公仁人也”，环以相告，故大和⁸。

¹〔补注〕张裕钊曰：后半多用追叙法，本左氏。

²或无“畋游”字。“无度”，或作“无几”，考之传“士宁每畋猎，数日方还”，或本非是。

³“度”下，或有“使”字。

⁴“者”下，或无“至”字，非是。

⁵〔补注〕沈钦韩曰：金史 地理志，祥符县有八角镇。

⁶“及”，或作“与”。

⁷或无“初”字。

⁸〔补注〕曾国藩曰：以上速入汴州，不以兵卫。

初，玄佐遇军士厚；士宁惧，复加厚焉¹；至万荣，如士宁志；及韩 张乱，又加厚以怀之；至于惟恭，每加厚焉。故士卒骄不能御²，则置腹心之士幕于公庭庑下，挟弓执剑以须。日出而入，前者去；日入而出，后者至。寒暑时至，则加劳赐酒肉。公至之明日，皆罢之³。贞元十二年七月也⁴。

¹“惧”下，方有“不”字。云：“士宁惧其无以继也。若去‘不’字，则下文皆衍。”今按：士宁、万荣专命窃据，故惧士卒之图己，而复加厚焉。寻上下文，未见其惜费而薄之之意也。况以下文“又加厚”、“每加厚”推之，“不”字之衍甚明。方说误矣。

²“故士”下，或有“宁”字，非是。

³“明日”二字，或作“时”，非是。初，玄佐 曹 汴州兵至十万，遇之厚；万荣、惟恭每加厚焉。尝介勇士伏幕下，早暮番休，晋一罢之。

⁴〔补注〕曾国藩曰：以上罢庭庑弓剑之士。

八月，上命汝州刺史陆长源为御史大夫，行军司马；杨凝自左司郎中为检校吏部郎中，观察判官；杜伦自前殿中侍御史为检校工部员外郎，节度判官；孟叔度自殿中侍御史为检校金部员外郎，支度营田判官¹。职事修，人俗化，嘉禾生，白鹊集，苍乌来巢，嘉瓜同联实²。四方至者归以告其帅，小大威怀。有所疑，辄使来问；有交恶者，公与平之。累请朝，不许。及有疾，又请之，且曰：“人心易动，军旅多虞，及臣之生，计不先定，至于他日，事或难期。”犹不许。十五年二月三日，薨于位。上三日罢朝，赠太傅，使吏部员外郎杨于陵来祭，吊其子，赠布帛米有加。公之将薨也，命其子三日敛。既敛而行³，于行之四日，汴州乱⁴：故君子以公为知人⁵。公之薨也，汴州人歌之曰：“浊流洋洋，有辟其郛；阗道欢呼，公来之初；今公之归，公在丧车。”又歌曰：“公既来止，东人以完；今公殁矣，人谁与安！”⁶

¹朝廷以晋仁柔多可，恐不能集事，八月，以汝州刺史陆长源为晋行军司马。晋谦恭简俭，每事因循，故乱兵粗安。长源性刚刻，多更张旧事，晋初皆许之。案成则命且罢以财赋。叔度为人佻，军中恶之。

²“事”下，或有“既”字。“俗”，或作“民”。“苍乌”，旧本多作“苍鸟”。家语：“苍鸟，雁也。”瑞应图有苍乌。

³或无“既敛”二字。

⁴乙酉，以长源为宣武军节度使。是日兵乱，杀长源、叔度、丘颖等。

⁵“知”，或作“智”。

⁶“人谁”，或作“其谁”。今按：外集作“其”，非是。〔补注〕方苞曰：汴人能为是歌乎？以是征左、国、史、汉所载谣谚，皆作者缘其意而代为之词。故一书各为一类，辞气如出一人。后代史官文士不达此义，直入俚俗语，失之矣。欧公五代史易陈“夜叉”为“野叉”，避俗也。

始公为华州，亦有惠爱，人思之。公居处恭，无妾媵，不饮酒，不谄笑，好恶无所偏，与人交泊如也。未尝言兵，有问者，曰：“吾志于教化。”享年七十六。阶累升为金紫光禄大夫，勋累升为上柱国，爵累升为陇西郡开国公。娶南阳 张氏夫人，后娶京兆 韦氏夫人，皆先公终。四子：全道、溪、全素、澥。全道、全素皆上所赐名。全道为秘书省著作郎，溪为秘书省秘书郎，全素为大理评事，澥为太常寺太祝：皆善士，有学行¹。

¹诸本“溪”作“全湲”，“澥”作“全澥”；考世系表、董溪志：溪、澥皆无“全”字，盖全道、全素出于赐名也。或无“为大理评事”五字。〔补注〕曾国藩曰：以上遗德及妻子。

谨具历官行事状，伏请牒考功¹，并牒太常议所谥；牒史馆请垂编录。谨状²。

¹或无“伏”字。

²或作“状上”。

贞元十五年五月十八日，故吏前汴 宋 亳 颍等州观察推官将仕郎试秘书省校书郎韩愈状。





与汝州卢郎中论荐侯喜状





或无“荐”字。卢虔也。喜尝为虔作复黄陂记。公既已荐喜于卢汝州；十八年陆佐主司权德舆，又荐于陆；后一年，喜登第，诚可谓知己矣。〔补注〕陈景云曰：卢虔终秘书监，从史之父也。按：公爱才出于天性，故其言沉郁深至如此。“自谓之曰”以下，一气直注七八行，而其中具无限曲折，此所谓“低回善往复”者也。

进士侯喜。

右其人为文甚古，立志甚坚，行止取舍有士君子之操；家贫亲老，无援于朝，在举场十余年，竟无知遇¹。愈常慕其才而恨其屈。与之还往，岁月已多，尝欲荐之于主司²，言之于上位，名卑官贱，其路无由；观其所为文，未尝不揜卷长叹³。去年，愈从调选，本欲携持同行，适遇其人自有家事⁴，迍邅坎轲，又废一年。及春末自京还，怪其久绝消息⁵。五月初至此，自言为阁下所知，辞气激扬，面有矜色，曰：“侯喜死不恨矣！喜辞亲入关，羁旅道路，见王公数百⁶，未尝有如卢公之知我也。比者分将委弃泥涂，老死草野；今胸中之气勃勃然，复有仕进之路矣！”

¹或无“知”字。

²或作“有司”。

³“长”，或作“而”。

⁴“事”，或作“难”。

⁵“绝”下，一有“无”字。

⁶“王公”下，或有“大人”字，或有“贵人”字。

愈感其言，贺之以酒，谓之曰：“卢公天下之贤刺史也；未闻有所推引：盖难其人而重其事。今子郁为选首¹，其言‘死不恨’，固宜也。古所谓知己者，正如此耳。身在贫贱，为天下所不知，独见遇于大贤，乃可贵耳。若自有名声，又托形势，此乃市道之事²，又何足贵乎？子之遇知于卢公，真所谓知己者也。士之修身立节而竟不遇知己，前古已来，不可胜数：或日接膝而不相知；或异世而相慕。以其遭逢之难，故曰‘士为知己者死’³，不其然乎，不其然乎！”⁴

¹〔补注〕陈景云曰：“选首”者，盖州家牒送举进士之首，如张籍举进士，由汴州牒送，是其证也。汝州刺史领防御使，不隶大府，故亦得举士。

²“乃”下，或有“为”字。

³司马迁报任安书：“士为知己者死。”

⁴或无复出四字；“不其”，或作“其不”。〔补注〕吴汝纶曰：韩公侠气本于天赋，故于此等言之特沉郁激昂。

阁下既已知侯生，而愈复以侯生言于阁下者，非为侯生谋也；感知己之难遇，大阁下之德，而怜侯生之心：故因其行而献于左右焉。谨状。





论今年权停举选状





德宗 贞元十九年，自正月至五月不雨，分命祈祷山川。秋七月戊午，以关辅饥，罢吏部选、礼部贡举。公时为四门博士，抗疏论列，其曰“虽非朝官”，盖未为御史时也。按：登科记：“贞元二十年卒停举。”是公虽有此疏而上不从也。〔补注〕茅坤曰：议论博大，而气亦昌。

右臣伏见今月十日敕，今年诸色举选宜权停者¹。道路相传，皆云以岁之旱，陛下怜悯京师之人，虑其乏食，故权停举选以绝其来者；所以省费而足食也。

¹“举选”，一作“选举”。

臣伏思之：窃以为十口之家益之以一二人，于食未有所费。今京师之人，不啻百万；都计举者不过五七千人，并其僮仆畜马，不当京师百万分之一¹。以十口之家计之，诚未为有所损益。又今年虽旱，去岁大丰，商贾之家，必有储蓄，举选者皆赍持资用，以有易无，未见其弊。今若暂停举选，或恐所害实深：一则远近惊惶；二则人士失业。臣闻古之求雨之词曰：“人失职欤！”²然则人之失职，足以致旱。今缘旱而停举选，是使人失职而召灾也。

¹“分”上，或无“万”字。

²公羊传威五年曰：“大雩者何，旱祭也。”何休注云：“君亲之南郊自责曰：政不一与？民失职与？”以“民”为“人”，避太宗讳。

臣又闻君者阳也，臣者阴也，独阳为旱，独阴为水。今者陛下圣明在上，虽尧 舜无以加之；而群臣之贤，不及于古，又不能尽心于国，与陛下同心，助陛下为理：有君无臣，是以久旱。以臣之愚，以为宜求纯信之士，骨鲠之臣，忧国如家、忘身奉上者，超其爵位，置在左右：如殷高宗之用傅说，周文王之举太公，齐桓公之拔宁戚，汉武帝之取公孙弘¹。清闲之余，时赐召问，必能辅宣王化，销殄旱灾²。

¹或无“公”字。

²“王化”，或作“主化”。

臣虽非朝官，月受俸钱，岁受禄粟，苟有所知，不敢不言。谨诣光顺门奉状以闻。伏听圣旨。





御史台上论天旱人饥状





公时为监察御史。皇甫湜为公作神道碑曰：“贞元十九年，关中旱饥，人死相枕籍，吏刻取怨。先生列言天下根本，民急如是，请宽民徭役，而免田租之弊。专政者恶之，出为连州 阳山令。”盖谓此也。公二十一年赴江陵途中寄三学士诗历言得罪之繇，与湜言无异。史以为言“宫市”出阳山，误矣。

右臣伏以今年已来，京畿诸县夏逢亢旱，秋又早霜，田种所收，十不存一。陛下恩逾慈母，仁过春阳，租赋之间，例皆蠲免。所征至少，所放至多；上恩虽弘，下困犹甚。至闻有弃子逐妻以求口食，坼屋伐树以纳税钱，寒馁道涂¹，毙踣沟壑。有者皆已输纳，无者徒被追征。臣愚以为此皆群臣之所未言，陛下之所未知者也！

¹“馁”，或作“餧”。

臣窃见陛下怜念黎元，同于赤子；至或犯法当戮，犹且宽而宥之：况此无辜之人，岂有知而不救？又京师者，四方之腹心，国家之根本，其百姓实宜倍加忧恤。今瑞雪频降，来年必丰，急之则得少而人伤，缓之则事存而利远。伏乞特敕京兆府：应今年税钱及草粟等在百姓腹内征未得者¹，并且停征；容至来年，蚕麦庶得少有存立。

¹“腹”，或作“复”。德宗十四年，诏诸道州府，应贞元八年至十一年两税及榷酒钱在百姓腹内者，并除放。今按：“腹内”谓应纳而未纳者。尝见国初时官文书犹有此语。如今言“名下”也。

臣至陋至愚，无所知识¹；受恩思效，有见辄言，无任恳款，惭惧之至，谨录奏闻。谨奏。

¹或无“知”字。





请复国子监生徒状





贞元十九年，公为四门馆博士时奏请也。

国子监应三馆学士等准六典¹：国子馆学生三百人，皆取文武三品已上及国公子孙从三品已上曾孙补充²；太学馆学生五百人，皆取五品已上及郡县公子孙从三品已上曾孙补充³；四门馆学生五百人，皆取七品已上及侯伯子男子补充。

¹唐六典三十卷，开元十年起居舍人陆坚被诏撰；玄宗手写六条：曰理典、教典、礼典、政典、刑典、事典，至二十六年书成。

²“已”，或作“以”，下同。

³或无“从”字。

右国家典章，崇重庠序；近日趋竞，未复本源。至使公卿子孙，耻游太学；工商凡冗，或处上庠。今圣道大明，儒风复振，恐须革正，以赞鸿猷。今请国子馆并依六典；其太学馆量许取常参官八品已上子弟充；其四门馆亦量许取无资荫有才业人充；如有资荫不补学生应举者，请礼部不在收试限；其新补人有冒荫者，请牒送法司科罪。缘今年举期已近，伏请去上都五百里内，特许非时收补；其五百里外，且任乡贡，至来年春一时收补。其厨粮度支，先给二百七十四人，今请准新补人数量加支给。谨具如前，伏听处分。





唐故赠绛州刺史马府君行状





公尝志殿中少监马君 继祖墓，即北平 庄武王之孙，赠太子少傅畅之子。尝言：“始余初冠，应进士贡在京师，穷不能自存，以故人稚弟拜北平于马前。王问而怜之，轸其寒饥，赐食与衣，召二子使为之主焉。”今又为汇之行状，汇即北平之长子也；故其终亦曰：“愈既世通家，详闻其世系事业，今葬有期日，从少府请，掇其大者为行状，托立言之君子而图其不朽焉。”公于马氏可谓厚矣。据状，贞元十九年作。

君讳某，字某¹。其先为嬴姓；当周之衰，处晋为赵氏²；晋亡而赵氏为诸侯³，其后益大，与齐 楚 韩 魏 燕为六国，俱称王。其别子赵奢，当赵时⁴，破秦军阏与，有功，号马服君，子孙由是以马为氏⁵。梁有安州刺史侍中赠太尉岫。岫生乔卿，任襄州主簿，国乱去官不仕。乔卿生君才，隋末为蓟令⁶，燕王 艺师之，以有幽都之众⁷，武德初，朝京师，拜武候大将军⁸，封南阳郡公，卒葬大梁新里⁹，赵郡 李华刻碑颂之。君才生珉，为玉钤卫仓曹参军事，赠尚书左仆射。生季龙，为岚州刺史，赠司空，清河 崔元翰铭其德于碑，在新里。司空生燧，为司徒侍中北平王，赠太傅，谥庄武。庄武之勋劳在策书，君其长子也¹⁰。

¹“讳某”，或作“讳汇”。

²其先本嬴姓伯益后；伯益生大廉；大廉四世孙中衍；中衍四世孙仲潏；仲潏生飞廉；飞廉子季胜为赵氏；季胜十世孙叔带，去周事晋；叔带五世孙夙。

³夙九世孙浣，自立为诸侯，是为赵献侯。

⁴或无“时”字。

⁵浣四世孙武灵王，与六国俱称主；武灵王子惠文王二十九年，使别子赵奢击秦，大破秦军阏与下，赐奢号马服君，子孙以马为氏。“阏与”，地名。〔补注〕沈钦韩曰：史记不言赵奢是赵宗，此韩公承族谱之谬。

⁶〔补注〕“蓟”，原作“葪”，据别本校改。

⁷罗艺字子世，京兆 云阳人。隋 大业十二年十二月，举兵自称幽州总管。〔补注〕方苞曰：详艺始末，见君才非从乱；而艺之保疆归义，乃君才之力也。

⁸唐 武德二年十月，艺奉表归国，诏封为燕郡王，赐姓李氏。六年二月，艺请入朝。

⁹〔补注〕沈钦韩曰：寰宇记：“新里县故城在开封县东三十里。”

¹⁰燧二子：长汇，次畅。

少举明经，司徒公作藩太原¹，授河南府参军。建中四年，司徒公使将武人子弟才力之士三百人朝行在扞卫，献御服、用物、弓甲、煮器、幄幕，奔走危难。上嘉其勤²，超拜太常丞，赐章服，迁少府少监、太仆少卿。司徒公之薨也，刺臂出血，书佛经千余言，期以报德；庐墓侧，植松柏。终丧又拜太仆少卿。疾病一年，贞元十八年七月二十五日³终于家。凡年四十有五。其弟少府监畅上印绶求追赠⁴。赠绛州刺史，布帛百匹。

¹大历十四年闰五月，以燧为河东节度使。

²“嘉”，或作“喜”。

³“七”，或作“十”。

⁴“赠”，一作“赐”。

君在家行孝友，待宾客朋友有信义，其守官恭慎举职，其朝献奉父命不避难，其居丧有过人行。初，司徒公娶河南 元氏，封颍川郡夫人，赠许国夫人。许国薨，少府始孩，顾托以其侄为继室¹，是为陈国夫人。陈国无子²，爱君与少府如己生。其薨也，君与少府丧之犹实生己；亲负土封其墓。夫人荥阳 郑氏，王屋县令况之女，有贤行。侍君疾，逾年不下堂；食菜饮水，药物必自择，将进辄先尝；方书本草，恒置左右。子男二人：赦，前左卫仓曹参军；敭，右清道率府胄曹参军。女子二人在室，虽皆幼，侍疾居丧如成人。

¹〔补注〕何焯曰：“继室”二字，惟公不失左氏本义。

²“陈国无子”，或作“夫人无子”。

愈既世通家，详闻其世系事业。今葬有期日，从少府请，掇其大者为行状，托立言之君子而图其不朽焉。





复雠状





蜀本此状首云：“元和六年九月，富平县人梁悦为父报仇杀人，自投县请罪。敕：‘复仇杀人，固有彝典。以其申冤请罪，视死如归，自诣公门，发于天性，志在徇节，本无求生；宁失不经，特从减死。宜决杖一百，配流循州。’于是史官职方员外郎韩愈献议云云。”公于时未为史官也，此后人以史文增入，阁本旧本皆无之。事之首末，已具载本篇。旧史书于宪宗纪、刑法志，新史书于孝友 张琇传。按：新史所书，自太宗时至是，复雠者凡七人：原之者三；不原者四，梁悦其一也。大抵杀人者死，国有常典，而贷死者，出于一时之特敕。公此议欲令凡事发，具其事下尚书省集议，酌宜而行，礼刑两不失矣。〔补注〕李光地曰：事理周尽，而辞令简要，观公论礼典兵刑处，岂可以文学之科限之？其老练精核，远侔武侯，近比宣公矣。姚范曰：简易明直，最为文之高致。何焯曰：议论极得其平。曾国藩曰：子厚此议为允。

右伏奉今月五日敕¹：“复雠：据礼经，则义不同天；征法令，则杀人者死。礼法二事，皆王教之端²，有此异同，必资论辩。宜令都省集议闻奏者。”朝议郎行尚书职方员外郎上骑都尉韩愈议曰：

¹“奉”，一作“睹”。

²“端”上，或有“大”字。

伏以子复父雠，见于春秋¹，见于礼记²，又见周官³，又见诸子史，不可胜数，未有非而罪之者也，最宜详于律，而律无其条⁴，非阙文也；盖以为不许复雠，则伤孝子之心，而乖先王之训⁵；许复雠，则人将倚法专杀，无以禁止其端矣。夫律虽本于圣人，然执而行之者，有司也。经之所明者，制有司者也。丁宁其义于经，而深没其文于律者，其意将使法吏一断于法⁶，而经术之士得引经而议也。

¹公羊传定四年“父不受诛，子复雠可也”。

²记檀弓：子夏问于孔子曰：“居父母之仇如之何？”子曰：“寝苫枕干不仕，弗与共天下也；遇诸市朝，不反兵而斗。”

³周官 调人：“凡杀人而义者，令勿雠，雠之则死？”

⁴“无”下，或有“有”字。

⁵一无“而”字。

⁶“将”，或作“特”。

周官曰：“凡杀人而义者，令勿雠，雠之则死。”义，宜也。明杀人而不得其宜者，子得复雠也；此百姓之相雠者也。公羊传曰：“父不受诛，子复雠可也。”不受诛者，罪不当诛也；诛者，上施于下之辞，非百姓之相杀者也¹。又周官曰：“凡报仇雠者，书于士，杀之无罪。”言将复雠，必先言于官，则无罪也。

¹“杀”下，或无“者”字。

今陛下垂意典章，思立定制，惜有司之守，怜孝子之心，示不自专，访议群下。臣愚以为复雠之名虽同，而其事各异：或百姓相雠，如周官所称，可议于今者；或为官所诛¹，如公羊所称，不可行于今者；又周官所称，将复雠，先告于士则无罪者；若孤稚羸弱，抱微志而伺敌人之便，恐不能自言于官，未可以为断于今也。然则杀之与赦，不可一例；宜定其制曰：“凡有复父雠者，事发，具其事申尚书省，尚书省集议奏闻²，酌其宜而处之，则经律无失其指矣。”³谨议。

¹“为官”下，或有“吏”字。

²或无“有”字。“申”，或作“由下”二字。今按：此合有“由”字，但“下”字当作“申”，又或是“上”字耳，更详之。

³或无“律”字。





钱重物轻状





唐史 食货志云：自建中定两税，而物轻钱重，民以为患。至是四十年，当时为绢二匹半者为八匹，大率加倍。豪家大商，积钱以逐轻重。故农日困，末业日增。穆宗亦以货轻钱重，民困而不充，诏百官议曰：“今宜使天下两税榷酒盐利上供，及留州送使钱，悉输以布帛谷粟云云。”此状大率与于陵议合。〔补注〕曾国藩曰：似贾生博祸七福疏。

右臣伏准御史台牒：准中书门下帖奉进止¹，钱重物轻，为弊颇甚，详求适变，可以便人。所贵缗货通行，里闾宽息。宜令百寮随所见作利害状者。

¹“帖”，或作“牒”。

臣愚以为钱重物轻，救之之法有四。一曰在物土贡¹：夫五谷布帛，农人之所能出也，工人之所能为也。人不能铸钱，而使之卖布帛谷米以输钱于官，是以物愈贱而钱愈贵也²。今使出布之乡，租赋悉以布；出绵丝百货之乡，租赋悉以绵丝百货；去京百里，悉出草；三百里以粟；五百里之内，及河 渭可漕入，愿以草粟租赋³，悉以听之：则人益农⁴，钱益轻，谷米布帛益重。二曰在塞其隙，无使之泄：禁人无得以铜为器皿⁵；禁铸铜为浮屠佛像钟磬者；蓄铜过若干斤者，铸钱以为他物者，皆罪死不赦；禁钱不得出五岭⁶，买卖一以银，盗以钱出岭，及违令以买卖者，皆坐死⁷；五岭旧钱，听人载出，如此则钱必轻矣。三曰更其文贵之：使一当五，而新旧兼用之⁸。凡铸钱千，其费亦千；今铸一而得五，是费钱千，而得钱五千，可立多也。四曰扶其病，使法必立⁹：凡法始立必有病。今使人各输其土物以为租赋，则州县无见钱；州县无见钱，而谷米布帛未重，则用不足；而官吏之禄俸，月减其旧三之一；各置铸钱使新钱一当五者以给之，轻重平乃止。四法用，钱必轻，谷米布帛必重，百姓必均矣。

¹〔补注〕沈钦韩曰：始为租庸调之制，本自如此。

²“而钱”，或无“而”字。〔补注〕方苞曰：此禹贡、周官之法，所以百世不可易也。

³“草粟”下，或有“米”字。

⁴“农”，或作“丰”。

⁵或无“皿”字。

⁶下或有复出“五岭”字。

⁷一无“坐”字。

⁸〔补注〕沈钦韩曰：此法累代亦用之，而迄无效。即以唐肃宗乾元时大钱当十当五十验之，知其无益矣。

⁹“扶”，或作“状”，非是。

谨录奏闻，伏听敕旨。谨奏。





为韦相公让官表





宪宗纪元和九年十二月戊辰，尚书右丞韦贯之同中书门下平章事。公时以考功郎中知制诰，代作。〔补注〕方苞曰：北宋人四六祖此，但加工致耳。曾国藩曰：韩公为四六文，亦不厕一俗字，欧 王效之，遂开宋代清真之风。

臣某言：伏奉今日制命，以臣为尚书右丞，同中书门下平章事。非常之宠，忽降于上天；不次之恩，遽属于庸品¹：承命震骇，心神靡宁，顾己惭²，手足失措。臣某诚惶诚恐，顿首顿首。

¹“属”，之欲切。

²“”，他典切。

臣本非长才，又乏敏识，学不能通达经训，文不足缘饰吏事¹。徒知立志廉谨，绝朋势之交；处官恪恭，免请托之累。因缘资序，骤历台阁，蒙生成于天地，无裨补于涓尘；忝冒以居，涯分遂极。常以盈满自诫，方思退处里闾；何意恩泽益深，猥令超参鼎铉：窃自惟度，实不堪任。臣某诚惶诚恐，顿首顿首。

¹“缘”，去声。前汉公孙弘习文法吏事，而“缘饰”以儒雅。

臣闻宰相者：上熙陛下覆焘之恩，下遂群生性命之理，以正百度，以和四时，澄其源而清其流，统于一而应于万。毫厘之差，或致弊于寰海；晷刻之误，或遗患于历年。固宜旁求隐士，必得能者，然后授之；不可轻以付臣，使人失望，上累圣主知人之哲，下乖微臣量己之义，无补于理，有妨于贤。况今俊乂至多，耆硕咸在，苟以登用，皆逾于臣：伏乞特回所授，以示至公之道，天下幸甚¹。

¹或有复出四字。





为宰相贺雪表





时武元衡、张弘靖、韦贯之等为相，公知制诰。〔补注〕方苞曰：荆公苦效此体。

臣某言：臣伏以去岁冬间，雨雪颇少；今年春首，宿麦未滋。陛下深念黎甿，屡形词旨，神监昭达，皇情感通；春云始繁，时雪遂降，实丰穰之嘉瑞，销疠疫于新年，东作可期，南亩有望：此皆陛下与天合德，视人如伤，每发圣言，则获灵贶；见天人之相应，知朝野之同欢。臣等职在爕和，惭无效用，睹斯庆泽，实荷鸿休。





进顺宗皇帝实录表状





退之以元和八年守比部郎中、史馆修撰；而吉甫以九年十月卒，则进实录在十年夏也。

臣愈言：今之所以知古，后之所以知今，不可口传，必凭诸史。自虽二帝三王之盛，若不存纪录，则名氏年代，不闻于兹，功德事业，无可称道焉。

顺宗皇帝以上圣之姿，早处储副¹，晨昏进见，必有所陈，二十余年，未尝懈倦，阴功隐德，利及四海。及嗣守大位²，行其所闻，顺天从人，传授圣嗣。陛下钦承先志，绍致太平，原大推功³，实资撰次。

¹大历十四年五月，德宗即位，十二月以长子宣王 诵为太子，年十一。

²贞元二十一年正月即位，年四十五。

³“原大”，或作“原本”。

去八年十一月，臣在史职，监修李吉甫授臣以前史官韦处厚所撰先帝实录三卷，云未周悉，令臣重修。臣与修撰左拾遗沈传师，直馆京兆府 咸阳县尉宇文籍等共加采访，并寻检诏敕，修成顺宗皇帝实录五卷：削去常事，著其系于政者¹，比之旧录，十益六七，忠良奸佞，莫不备书，苟关于时，无所不录。吉甫慎重其事，欲更研讨，比及身殁，尚未加功。臣于吉甫宅取得旧本，自冬及夏，刊正方毕。文字鄙陋，实惧尘玷²，谨随表献上。臣愈诚惶诚恐，顿首顿首，谨言：

¹〔补注〕方苞曰：二语作史之轨式，碑志亦然。

²或作“实积惭惧”。

右臣去月二十九日进前件实录。今月四日，宰臣宣进止，其间有错误，令臣改毕，却进旧本者。臣当修撰之时，史官沈传师等采事得于传闻，诠次不精，致有差误；圣明所鉴，毫发无遗，恕臣不逮，重令刊正。今并添改讫。其奉天功烈，更加寻访，已据所闻，载于首卷¹。傥所论著，尚未周详，臣所未知，乞赐宣示，庶获编录，永传无穷。谨录奏闻。谨奏。

¹初，德宗幸奉天，仓卒间，顺宗尝亲执弓矢，后先导卫，备尝辛苦。





为裴相公让官表





宪宗纪：元和十年六月乙丑，御史中丞裴度为中书侍郎同中书门下平章事。公时为考功郎中知制诰，代为此表。〔补注〕李光地曰：韩公虽于俳句之文，而辞之质直、气之动荡若此；所谓“拨去其华，存其本根”者。方苞曰：荆公尤近此；欧苏则加藻饰，而音节亦较铿锵。

臣某言：伏奉今日制书，以臣为朝议大夫，守中书侍郎同中书门下平章事；承命惊惶，魂爽飞越，俯仰天地，若无所容。臣某诚惶诚恐，顿首顿首。

臣少涉经史，粗知古今，天与朴忠，性惟愚直。知事君以道，无惮杀身；慕当官而行，不求利己。人以为拙，臣行不疑。元和之初，始拜御史；旋以论事过切，为宰臣所非，移官府廷，因佐戎幕¹。陛下恕臣之罪，怜臣之心，拔居侍从之中，遂掌丝纶之重²，受恩益大，顾己益轻³：苟耳目所闻知，心力所迨及，少关政理，辄以陈闻，于裨补无涓埃之微，而谗谤有丘山之积。陛下知其孤立，赏其微诚⁴，独断不谋，奖待逾量⁵。臣诚见陛下具文武之德，有神圣之姿，启中兴之宏图，当太平之昌历；勤身以俭，与物无私，威怒如雷霆，容覆如天地：实群臣尽节之日，才智效能之时。圣君难逢，重德宜报，苦心焦思，以日继夜；苟利于国，知无不为，徒欲竭愚，未免妄作。陛下不加罪责，更极宠光，既领台纲⁶，又毗邦宪⁷。圣君所厚，凶逆所雠，阙于防虞，几至毙踣⁸。恩私曲被，性命获全，忝累祖先，玷尘班列，未知所措，秪自内惭；岂意陛下擢臣于伤残之余，委臣以爕和之任，忘其陋污使佐圣明：此虽成汤举伊尹于庖厨⁹，高宗登傅说于版筑¹⁰，周文用吕望于屠钓¹¹，齐桓起宁戚于饭牛¹²；雪耻蒙光，去辱居贵，以今准古，拟议非伦。陛下有四君之明，行四君之事；微臣无四子之美，获四子之荣：岂可叨居，以彰非据。

¹“移”，或作“出”。“因”，或作“乃”。元和初，度为监察御史，论权幸语激，忤旨，出为河南府功曹参军。武元衡帅四川，表为节度掌书记。

²度自西川召为起居舍人。元和六年，以司封员外郎知制诰，拜中书舍人。

³“大”，或作“厚”。“益轻”，或作“愈轻”。

⁴或作“尽诚”。

⁵“量”，或作“重”。

⁶元和九年，度为御史中丞。

⁷十年，度为刑部侍郎。〔补注〕陈景云曰：元和十年，晋公以中丞兼刑部侍郎，故曰：“又毗邦宪”，非别除也。

⁸元和十年六月，王承宗、李师道俱遣刺客杀宰相武元衡，又击度，刃三进，断靴、刜背、裂中单，又伤首；度坠沟中，冒毡得不死。

⁹孟子云：“伊尹以割烹要汤。”

¹⁰孟子：“傅说举于版筑之间。”

¹¹离骚：“吕望之鼓刀兮，遭文王而得举。”注云：“望屠于朝歌。”说苑：“望年七十，钓于渭滨。”

¹²离骚：“宁戚之讴歌兮，齐桓闻以该辅。”注云：“宁戚，商贾，宿齐东门外。桓公夜出，戚方饭牛，叩角而商歌。桓公闻，用为客卿。”

方今干戈未尽戢，夷狄未尽宾；麟凤龟龙，未尽游郊薮；草木鱼鳖，未尽被雍熙：当大有为之时，得非常人之佐，然后能上宣圣德，以代天工，如臣等类，实不克堪。伏愿博选周行，旁及岩穴，天生圣主，必有贤臣，得而授之，乃可致理¹。乞回所授，以叶群情，无任恳欵之至。

¹或作“集事”。





为宰相贺白龟状





一作“表”，据表言，伐蔡事当在元和十年。宰相，裴度、张弘靖、韦贯之也。公元和十二年七月从裴度伐蔡，十月克蔡州，擒吴元济以献，几与表言合云。

鄂岳观察使所进白龟。

元和十一年，以李道古为鄂岳观察使。会平淮西，得白龟以献。

右今日某宣进止，示臣前件白龟者¹。伏以祯祥之见，必有从来，物象既呈，可以推究。古者谓龟为“蔡”²，“蔡”者，龟也。今始入贼地而获龟者，是获蔡也。白者，西方之色，刑戮之象也。是必擒其帅而得地也。提挈而来，生致阙下，此象既见，其应不遥。斯皆陛下圣德所施，灵物来效，太平之运，其在于今。臣等谬列台衡，亲睹嘉瑞，无任抃跃之至。

¹“止”，或作“旨”，今玉堂宣底作“进止”，下同。今按：陆公奏议亦可考。

²语曰：“臧文仲居蔡。”注云：“蔡，周之守龟。本出蔡地，因以为名。”家语：“漆雕凭曰：臧氏有守龟焉，名曰蔡。”古者谓龟为“蔡”。





冬荐官殷侑状





或无“冬”、“官”字。公尝有答殷侍御书云：“蒙示新注公羊春秋。”疑即侑也。状荐堪御史、太常博士，元和十一年冬作。十二年，公送其副宗正少卿李孝诚使回鹘序云：“自太常博士迁虞部员外郎兼侍御史承命以行。”则是侑果因公之荐而为太常博士矣。

前天德军都防御判官承奉郎试大理评事兼监察御史殷侑

右伏准贞元五年六月十一日敕：停使郎官御史在城者¹，委常参官每年冬季闻荐者。前件官兼通三传，傍习诸经，注疏之外，自有所得；久从使幕，亮直著名，朴厚端方，少见伦比：以臣所见，堪任御史、太常博士。臣所谙知，不敢不举。谨录奏闻，伏听敕旨。

¹诸本有“停”字，无“使”字；或无“停”字。方引宋说云：“前天德军防御，即所谓停使也。”





进王用碑文状





王用字师柔，宪宗舅。李翛其姊婿也。公时为右庶子，为作碑，时元和十一年十一月云。

故检校左散骑常侍兼右金吾卫大将军赠工部尚书王用神道碑文

用以元和十一年八月卒，赠工部尚书，是年十一月葬。

右京兆尹李翛¹，是王用亲表，传用男沼等意，请臣与亡父用撰前件碑文者。伏以王用国之元舅，位望颇崇，岂臣短才，所能褒饰？不敢辞让，辄以撰讫。其碑文谨录本随状封进，伏听进止²。其王用男所与臣马一匹，并鞍衔白玉腰带一条，臣并未敢受领。谨奏。

¹“翛”，或作“修”。

²“止”，或作“旨”。





谢许受王用男人事物状





刘叉好侠能歌诗，闻公善接天下士，步归之。其后持公金数斤去，曰：“此谀墓中人所得，不若与刘君为寿。”公所受王用男人事物，其叉所谓“谀墓中人所得者”欤？

某官某乙

本或无此四字，但云“臣愈言今日品官”云云。今按：状体前合当具官，不当言云“臣某言”。

右今日品官唐国珍到臣宅，奉宣进止，缘臣与王用撰神道碑文，令臣领受用男沼所与臣马一匹，并鞍衔及白玉腰带一条者。臣才识浅薄，词艺荒芜，所撰碑文，不能备尽事迹。圣恩弘奖，特令中使宣谕，并令臣受领人事物等。承命震悚，再欣再跃，无任荣抃之至。谨附状陈谢以闻。谨状。





荐樊宗师状





宗师字绍述，公荐之屡矣：因东野之葬，称其经营如己，荐之郑余庆；后又荐之于故相袁滋，谓“伏闻宾位尚有阙员”；今又以状荐于朝，谓“知贤不敢不论”。绍述死，又为之铭，极所称道。其于朋友，可谓信矣。

摄山南西道节度副使朝议郎前检校水部员外郎兼殿中侍御史赐绯鱼袋樊宗师

“校”下，或有“尚书”字。

右件官孝友忠信，称于宗族朋友，可以厚风俗；勤于艺学，多所通解，议论平正有经据，可以备顾问；谨洁和敏，持身甚苦，遇物仁恕，有材有识，可任以事。今左右司并阙员外郎¹，侍御史亦未备员；若蒙擢授，必有补益。忝在班列，知贤不敢不论。谨录状上，伏听处分。

¹〔补注〕“司”，原作“史”，据别本校改。





举钱徽自代状





元和十二年十二月，公除刑部侍郎，举徽自代。徽字蔚章，吴郡人，尚书郎起之子。以集考之，公举自代凡六人：为刑部，举钱徽；为袁州，举韩泰；为祭酒，举张惟素；为兵部，举韦；为京兆尹，举马总；为兵侍，又举张正甫：皆一时之贤也。〔补注〕陈景云曰：常参官上后三日，举一人自代，诸州刺史亦如之：此建中制也。又曰：集中举人自代状凡六，余五篇皆先具新除之官于前，如“国子监”、“尚书兵部”之类；此状乃除刑部侍郎时进，首行状字下，当有“尚书刑部”四字，盖偶脱耳。

朝散大夫守太子右庶子飞骑尉钱徽

右臣伏准建中元年正月五日敕¹，常参官授上后三日内举一人以自代者。前件官器质端方，性怀恬淡，外和内敏，洁静精微；可以专刑宪之司，参轻重之议。况时名年辈，俱在臣前，擢以代臣，必允众望。伏乞天恩，遂臣诚请。谨录奏闻。谨奏。

¹“正月”，或作“五月”。





进撰平淮西碑文表





或无“撰文”二字。元和十二年十月，淮西平，群臣请刻石纪功。十三年正月，敕刑部侍郎韩愈撰文。表云：“伏奉正月十四日敕牒。”本表后云：“三月二十五日，自奉敕凡七十日矣。”旧史云：“淮西碑多叙裴度事。时先入蔡州，李愬功第一，愬不平之。时有石烈士者，因仆碑，得见上，诉其事。诏令磨愈文，命翰林学士段文昌重撰文勒石。”详见碑注。

臣某言：伏奉正月十四日敕牒¹，以收复淮西²，群臣请刻石纪功，明示天下，为将来法式³；陛下推劳臣下⁴，允其志愿，使臣撰平淮西碑文者。闻命震骇，心识颠倒，非其所任，为愧为恐，经涉旬月，不敢措手⁵。

¹“正月十四日敕牒”，或作“某月日敕牓”。“牓”字非是。

²“以”，或作“已”。或无“复”字。

³或无“式”字。

⁴或作“推功劳臣”。

⁵“涉旬”，或作“旬涉”。

窃惟自古神圣之君，既立殊功异德卓绝之迹，必有奇能博辩之士，为时而生，持简操笔，从而写之，各有品章条贯，然后帝王之美，巍巍煌煌，充满天地。其载于书，则尧 舜二典，夏之禹贡，殷之盘庚，周之五诰。于诗，则玄鸟、长发，归美殷宗；清庙、臣工、小大二雅，周王是歌。辞事相称，善并美具，号以为经¹，列之学官，置师弟子，读而讲之，从始至今，莫敢指斥。向使撰次不得其人，文字暧昧，虽有美实，其谁观之？辞迹俱亡，善恶惟一；然则兹事至大，不可轻以属人中谢。²。

¹“号”，或作“纂”。“经”上，或有“正”字。

²“中谢”，或无此二字。

伏惟唐至陛下¹，再登太平，铲刮群奸，扫洒疆土，天之所覆，莫不宾顺。然而淮西之功，尤为俊伟，碑石所刻，动流亿年；必得作者，然后可尽能事。今词学之英，所在麻列²；儒宗文师，磊落相望；外之则宰相公卿郎官博士³，内之则翰林禁密游谈侍从之臣，不可一二遽数：召而使之，无有不可。至于臣者，自知最为浅陋，顾贪恩待⁴，趋以就事，丛杂乖戾，律吕失次；乾坤之容，日月之光，知其不可绘画，强颜为之，以塞诏旨，罪当诛死。其碑文今已撰成，谨录封进。无任惭羞战怖之至⁵。

¹“惟”，或作“以”。

²“麻”，或作“成”，方从阁、杭、苑、李、谢本。今按：作“麻”殊无理，疑此本是“森”字，误转作“麻”，后人见其误而不得其说，乃改作“成”耳。且公答孟简书亦有“森列”之语，可考也。方氏固执旧本，定从“麻”字，舛缪无理，不成文章，固为可怪；然幸其如此，存得本字，使人得以因疑致察，遂得其真。若便废“麻”而直作“成”字，则人不复疑，而本字无由可得矣。然则方本虽误，而亦不为无功；但不当便以为是，而直废它本，不复思索参考耳。今以无本，亦未敢轻改，且作“麻”字，而著其说使读为“森”云。〔补注〕沈钦韩曰：“麻列”犹林立，李白诗：“仙之人兮列如麻。”

³“官”，或作“中”。

⁴“待”，或作“侍”。

⁵“谨”上，或有“随表”二字。“惭羞战怖”，或作“惭惶怖惧”。此下或有“谨奉表以闻三月二十五日臣愈诚惶诚恐顿首顿首谨言”二十三字。今按：此或本“以闻”下便著月日，与今表式不同，未详其说。〔补注〕“封进”，“封”，原作“对”，据别本校改。





奏韩弘人事物表





古本云：四月一日，涯、度、群、夷简奉进止，碑文宣赐韩弘一本。

右臣先奉恩敕撰平淮西碑文¹，伏缘圣恩以碑本赐韩弘等；今韩弘寄绢五百匹与臣充人事，未敢受领，谨录奏闻，伏听进止。谨奏。

¹或无“恩”字，或无“敕”字。





谢许受韩弘物状





臣某言：今日品官第五文嵩至臣宅，奉宣圣旨，令臣受领韩弘等所寄撰碑人事绢者。恩随事至，荣与幸并，惭抃怵惕，罔知所喻。

伏以上赞圣功，臣子之职；下沾群帅，文字所宜。陛下谦光自居，劝励为事，各赐立功节将碑文一通，使知朝廷备录劳效。韩弘荣于宠赐，遂寄缣帛与臣，于臣何为，坐受厚贶？恩由上致，利则臣归，惭戴兢惶，举措无地：无任感恩惭恳之至。





论捕贼行赏表





宪宗纪：元和十年六月癸卯，镇州节度使王承宗遣盗夜伏于靖安坊，刺宰相武元衡，死之。又遣盗于通化坊刺御史中丞裴度，伤首而免。京城大骇。武元衡死数日未获贼，兵部侍郎许孟容请见，奏曰：“岂有国相横尸路隅，而不能擒贼！”因洒泣极言，乃诏京城诸道能捕贼者，赏钱万贯，仍与五品官。至是获贼而未即加赏，此公所以以状论列其号令之不信也。〔补注〕归有光曰：通达事体之论。姚范曰：此亦状之类，当题作“论捕贼行赏状”。

臣愈言：臣伏见六月八日敕，以狂贼伤害宰臣，擒捕未获，陛下悲伤震悼，形于寝食，特降诏书，明立条格，云有能捉获贼者，赐钱万贯，仍加超授。今下手贼等，四分之内，已得其三¹；其余两人，盖不足计。根寻踪迹，知自承宗，再降明诏，绝其朝请²；又与王士则、士平等官³：八日之制，无不行者；独有赏钱⁴，尚未赐给，群情疑惑，未测圣心。闻初载钱置市之日，市中观者日数万人，巡绕瞻视，咨嗟叹息，既去复来，以至日暮。百姓小人，重财轻义，不能深达事体，但见不给其赏，便以为朝廷爱惜此钱，不守言信。自近传远，无由辩明。且出赏所以求贼，今贼已诛斩，若无人捉获，国家何因得此贼而正刑法也⁵？承宗何故而赐诛绝也？士则 士平何故与美官也？三事既因获贼，获贼必有其人，不给赏钱，实亦难晓。假如圣心独有所见，审知不合加赏；其如天下百姓及后代久远之人哉⁶！

¹“三”，一作“二”。

²〔补注〕沈钦韩曰：元和五年，讨承宗，已降诏洗雪，故此云“再降”。

³士则 士平，皆王武俊之子。张晏等诛，士平为左金吾卫大将军。“士则”、“士平”或作“士平”、“士则”。〔补注〕沈钦韩曰：通鉴：元和四年，成德军节度使王士真卒，其子承宗自为留后。承宗叔父士则恐祸及宗，自归京师，诏为神策大将军。十年，士则告承宗遣卒张晏等杀元衡，捕得八人。张弘靖疑其不实，上不听，斩晏等。李师道客竟潜亡去。考异云：“旧书 吕元膺传：‘获师道将訾嘉珍 门察皆称害元衡者。’然则元衡之死，必师道所为也；但以元衡叱尹少卿，及承宗上表诋元衡，故时人皆指承宗耳。”又曰：十四年，田弘正入郓，阅师道簿书，有赏杀武元衡人王士元等。弘正送士元等十六人，诏仗内京兆府御史台遍鞫之，皆叹服。

⁴“独”上，或有“内”字。

⁵“因”，或作“由”。“法”，一作“罚”。

⁶或无“之人”字。

况今元济、承宗，尚未擒灭；两河之地，太半未收；陇右、河西，皆没戎狄：所宜大明约束，使信在言前，号令指麾，以图功利。况自陛下即位已来，继有丕绩¹；斩杨惠琳，收夏州；斩刘辟，收剑南东、西川；斩李锜，收江东；缚卢从史，收泽、潞等五州²；威德所加，兵不污刃，收魏 博等六州³；致张茂昭、张愔，收易 定 徐 泗 濠等五州⁴。创业已来，列圣功德未有能高于陛下者，可谓赫赫巍巍，光照前后矣。此由天授⁵陛下神圣英武之德，为巨唐中兴之君；宗庙神灵，所共祐助。勉强不已，守之以信⁶，则故地不足收，而太平不难致；如乘快马行平路，迟速进退，自由其心，有所欲往，无不可者。于此之时，特宜示人以信。孔子欲存信去食：人非食不生，尚欲舍生以存信；况可无故而轻弃也！

¹“已”，或作“以”，下同。

²“五州”，泽、潞、邢、洛、磁。

³“六州”，魏、博、贝、相、卢、卫。

⁴易、定二州，张茂昭所管；徐、泗、濠三州，张愔所管。“愔”，于针切。

⁵“由”上，或有“皆”字。

⁶“信”，或作“道”。

昔秦孝公用商鞅为相，欲富国强兵，行令于国，恐人不信，立三丈之木于市南门，募人有能徙置北门者与五十金¹。有一人徙之，辄与五十金。秦人以君言为必信，法令大行，国富兵强，无敌天下。三丈之木，非难徙也；徙之非有功也；孝公辄与之金者，所以示其言之必信也²。昔周成王尚小，与其弟叔虞为戏，削桐叶为珪，曰：“以晋封汝。”其臣史佚因请择日立叔虞为侯³。成王曰：“吾与之戏耳。”史佚曰：“天子无戏言。言之则史书之，礼成之，乐歌之。”于是遂封叔虞于晋。昔汉高祖出黄金四万斤与陈平，恣其所为，不问出入，令谋项羽。平用金间楚，数年之间，汉得天下。论者皆言汉高祖深达于利⁴，能以金四万斤致得天下。以此观之：自古以来，未有不信其言而能有大功者；亦未有不费少财而能收大利者也⁵。

¹〔补注〕沈钦韩曰：韩非储说以为吴起事。

²“言为必信”、“言之必信”，阁、杭本两句皆无“信”字，无理甚明。亦足以见二本之谬矣。

³“择”，杭本作“泽”，非是。

⁴“达”，或作“远”。

⁵方无“亦未”至“利者”十三字。今详文意，上文引秦孝公、周成王事，故此以“未有不信而能成大功”结之；又引汉高祖事，故此以“未有不小费而能收大利”结之：不可欠阙。方本但以酷信阁、杭之故，不问可否，直行删去；举正亦不复载，殊为无理。今悉补而足之。

臣于告贼之人¹，本无恩义，彼虽获赏，了不关臣；所以区区尽言不避烦黩者，欲令陛下之信行于天下也。伏望恕臣愚陋僻憃之罪，而收其恳款诚至之心：天下之幸，非臣之幸也。谨奉表以闻，臣愈诚惶诚恐。

¹“告”，或作“捕”。





论佛骨表





新 旧史皆具载于本传。先是，凤翔 法门寺有护国真身塔，塔内有释迦文佛指骨一节，其法三十年一开，开则岁稔人泰。至是宪宗遣中使杜英奇押宫人三十，持香花迎入大内，留禁中三日，乃送佛祠。王公士庶，奔走赞叹。公为刑部侍郎，上表极谏，帝大怒，欲抵死。崔群、裴度、戚里诸贵皆为公言，乃贬潮州刺史。时宰相疑公此表为冯宿所草，以宿尝与公同年进士，又同佐裴度 淮西，故疑之，遂贬宿 歙州刺史。时宰必皇甫镈也，亦可谓无识鉴矣，此表岂宿所能了耶？闻见录云：“宪宗 元和十四年，自凤翔 法门寺迎佛骨入禁中，韩退之以谏逐。十五年有陈洪志之祸。懿宗 咸通十四年，又迎其骨入禁中，谏者以宪宗为戒。懿宗曰：‘生得见之，死亦无恨！’不数月崩，送佛骨还法门寺。愈之谏云‘奉佛以来，享年不永’者，其知言哉！”〔补注〕沈钦韩曰：旧书 德宗纪：贞元六年：岐州 无忧王寺，即法门寺，有佛指骨寸余，取来禁中供养。正月，诏送还本寺。历宪宗、懿宗，竟沿习为故事。何焯曰：惑之大者，则用借鉴；失之小者，则用直陈：极得因事纳诲立言之体。刘大櫆曰：佛骨表是学尚书 无逸篇。姚范曰：叙次论断，简峻明健处，见公文字之老境。又曰：此篇当从旧书题作论佛骨疏。

臣某言：伏以佛者夷狄之一法耳¹。自后汉时流入中国²，上古未尝有也。昔者黄帝在位百年，年百一十岁³；少昊在位八十年，年百岁⁴；颛顼在位七十九年，年九十八岁⁵；帝喾在位七十年，年百五岁；帝尧在位九十八年，年百一十八岁⁶；帝舜及禹年皆百岁⁷：此时天下太平，百姓安乐寿考，然而中国未有佛也⁸。其后殷汤亦年百岁，汤孙太戊在位七十五年，武丁在位五十九年；书史不言其年寿所极，推其年数，盖亦俱不减百岁⁹。周文王年九十七岁，武王年九十三岁，穆王在位百年：此时佛法亦未入中国¹⁰，非因事佛而致然也。汉明帝时，始有佛法，明帝在位才十八年耳¹¹；其后乱亡相继，运祚不长。宋 齐 梁 陈 元 魏已下，事佛渐谨，年代尤促。惟梁武帝在位四十八年¹²，前后三度舍身施佛，宗庙之祭，不用牲牢，昼日一食¹³，止于菜果，其后竟为侯景所逼，饿死台城，国亦寻灭。事佛求福，乃更得祸¹⁴；由此观之：佛不足事，亦可知矣¹⁵！

¹“伏以”，或作“臣伏闻”，或作“臣闻”。

²“流”上旧史有“始”字。新史“流”作“始”。

³“百一十”或作“一百十”。

⁴“百”，或作“一百”。

⁵新史无“八”字，考之世纪，非也。

⁶“百五岁”、“百一十八岁”二语上，或皆有“一”字。

⁷新史“舜”下有“在位”字。以上多帝王 世纪之文。

⁸“而”下方有“此时”二字。旧史无“然而此”三字，今从新史。〔补注〕方苞曰：以下另起叙述，以殷 周而降，治乱相间，不得概曰“百姓安乐寿考”也。

⁹“五十九年”，新 旧史无“九”字，脱也。“言”，方作“定”。新 旧史皆无“年所极”三字。方本无“推其年数”四字，今从新 旧史。方本俱下有“年”字。二史并无“俱”字。

¹⁰“入”，或作“至”。

¹¹或无“耳”字。

¹²“八”，或作“九”。

¹³“昼”，新 旧史作“尽”。

¹⁴“乃”，或作“反”；“乃更”，或作“乃反”。

¹⁵“事”上，或有“信”字。新 旧史无“事”字，有“信”字。〔补注〕曾国藩曰：以上事佛得祸。

高祖始受隋禅，则议除之¹。当时群臣材识不远²，不能深知先王之道³、古今之宜，推阐圣明，以救斯弊⁴，其事遂止⁵，臣常恨焉。伏惟睿圣文武皇帝陛下，神圣英武，数千百年已来，未有伦比。即位之初，即不许度人为僧尼道士，又不许创立寺观⁶，臣常以为高祖之志必行于陛下之手⁷；今纵未能即行，岂可恣之转令盛也⁸？今闻陛下令群僧迎佛骨于凤翔，御楼以观，舁入大内⁹，又令诸寺递迎供养¹⁰。臣虽至愚，必知陛下不惑于佛，作此崇奉，以祈福祥也；直以年丰人乐¹¹，徇人之心，为京都士庶设诡异之观，戏玩之具耳¹²。安有圣明若此，而肯信此等事哉！然百姓愚冥，易惑难晓，苟见陛下如此，将谓真心事佛；皆云：“天子大圣，犹一心敬信¹³；百姓何人，岂合更惜身命！”¹⁴焚顶烧指¹⁵，百十为群；解衣散钱，自朝至暮；转相仿效，惟恐后时；老少奔波¹⁶，弃其业次¹⁷。若不即加禁遏，更历诸寺，必有断臂脔身以为供养者¹⁸；伤风败俗，传笑四方，非细事也¹⁹。

¹武德九年四月，高祖诏有司沙汰天下僧尼道士女冠。

²“材识”，新 旧史作“识见”。

³“知”，新 旧史作“究”。

⁴“圣明”，或作“明圣”。

⁵〔补注〕沈钦韩曰：李德裕贺毁废诸寺德音表云：“高祖 神尧皇帝方欲铲除斯弊，扫刷中区；时属宰臣萧瑀本梁氏之子孙，寻覆车之轨辙，废格明诏，以迄于今。”

⁶“不”上，或无“即”字。“创”上，或无“许”字；新 旧史“创”作“别”。

⁷“常”，新 旧史作“当时”二字。

⁸新史无“转”字。

⁹“舁”，音舆。

¹⁰“迎”，新史作“加”；或作“相”。

¹¹“年丰人乐”，新 旧史作“丰年之乐”。

¹²或无“设”字。

¹³“云”上，或无“皆”字。“敬信”，新史作“信向”。

¹⁴“何人”，新 旧史作“微贱”。“岂合更惜”，或无“岂合”字，而有“于佛”二字。旧史无“更”字，今从新史。

¹⁵“焚顶”上，新史有“以至”字，旧史有“所以”字，谢本作“以至无故”。新 旧史“焚”作“灼”，“烧”作“燔”。

¹⁶〔补注〕姚范曰：晋 载记 慕容垂传云“塞奔波之路”。

¹⁷“少”，或作“幼”。“业次”，或作“生业”。

¹⁸或无“脔”字。

¹⁹曾国藩曰：以上言宪宗不应信佛。

夫佛本夷狄之人¹，与中国言语不通，衣服殊制，口不言先王之法言²，身不服先王之法服，不知君臣之义，父子之情。假如其身至今尚在，奉其国命³，来朝京师，陛下容而接之，不过宣政一见，礼宾一设，赐衣一袭，卫而出之于境，不令惑众也⁴；况其身死已久，枯朽之骨，凶秽之余，岂宜令入宫禁⁵？孔子曰：“敬鬼神而远之。”古之诸侯行吊于其国，尚令巫祝先以桃茢祓除不祥⁶，然后进吊⁷。今无故取朽秽之物，亲临观之，巫祝不先，桃茢不用，群臣不言其非，御史不举其失，臣实耻之。乞以此骨付之有司，投诸水火⁸，永绝根本，断天下之疑，绝后代之惑⁹，使天下之人知大圣人之所作为，出于寻常万万也：岂不盛哉！岂不快哉¹⁰！佛如有灵能作祸祟¹¹，凡有殃咎，宜加臣身；上天鉴临，臣不怨悔¹²。无任感激恳悃之至，谨奉表以闻。臣某诚惶诚恐¹³。

¹“佛”上新 旧史无“夫”字；下或有“者”字。〔补注〕张裕钊曰：意义亦明显无殊绝处，而淋漓古郁，真气坌涌，使人读之不厌。

²“不言”，新 旧史作“不道”。

³新 旧史无“至今”二字。“奉”下或无“其”字。

⁴“而出之于”，或无“而于”二字，或无“之”字。“惑”下旧史有“于”字。新史“惑”作“贰”，误也。

⁵“令”，新 旧史作“以”，又作“直”。〔补注〕张裕钊曰：笔力斩绝。

⁶“祓”，阁、杭、蜀本作“拂”。

⁷礼记：“君临臣丧，以巫祝桃茢执戈，恶之也。”注：“桃，鬼所恶；茢，苇苕，可扫不祥。”左氏襄二十九年“公如楚，楚康王卒，楚人使公亲襚；公使巫以桃茢先祓殡，楚人悔之”。

⁸“付”下，或无“之”字。新 旧史作“付之水火”，无“有司投诸”四字。

⁹或无“代”字。“后”，新史作“前”。

¹⁰新史无此二语。

¹¹“祟”，或作“福”。

¹²〔补注〕曾国藩曰：以上请屏斥。

¹³邵太史曰：傅奕上疏请除佛法云：“降自羲 农，至于有汉，皆无佛法；君明臣忠，祚长年久。汉明帝始立胡神，洎于苻 石，羌胡乱华，主庸臣佞，祚短政虐云云。”予谓愈之言，盖广奕之言也；故表出之。林之奇曰：“崔浩辟佛而死于魏，韩愈辟佛而贬于唐：此浮屠者得为口实，以为辟佛者之戒。至于梁武三舍身而饿死台城，宋、齐以下，事之渐谨，而年代尤促；则浮屠之徒，又以为学佛不尽其道之过。自非卓然不惑之士，未有不为其所迷也。”





潮州刺史谢上表





或无“刺史”字。本传具载公此表。宪宗得表，谓宰相曰：“昨得韩愈到潮州表，因思其所谏佛骨事，大是爱我，我岂不知？然愈为人臣，不当言人主事佛乃年促也。”帝欲复用愈，故先语及，观宰相意。皇甫镈恐其复用，乃率先对曰：“愈终太疏狂，且可量移一郡。”遂授袁州刺史。欧阳文忠公云：“前世有名人，当论事时，感激不避诛死，真若知义者。及到贬所，则戚戚怨嗟，有不堪之穷愁形于文字，虽韩文公不免此累。”或者又罪其以封禅谀帝，皆非也。〔补注〕何焯曰：此文亦仿虞仲翔交州上吴大帝书，须玩其位置之巧，并无乞怜，祗自伤耳。孔子曰：“文莫吾犹人。”班固曰：“著作者，前烈之余事。”公固不仅以文章自任者，勿谓其不谦也。议之者，适见其眼孔之浅耳。封禅之事，自宋之后始同辞非之，前此儒者多以为盛事，未可守一师之学，疑其导人主以侈心也。艺文志，封禅录于礼十三家之中。储欣曰：东坡云：“与其颜忍耻，哀求于众人；不若归命投诚，控告于君父。”与此同义。刘大櫆曰：通篇硬语相接，雄迈无敌，是昌黎能事。曾国藩曰：求哀君父，不乞援奥灶，有节概人，固应如此。

臣某言：臣以狂妄戆愚，不识礼度，上表陈佛骨事，言涉不敬，正名定罪，万死犹轻¹。陛下哀臣愚忠，恕臣狂直，谓臣言虽可罪，心亦无他，特屈刑章，以臣为潮州刺史。既免刑诛，又获禄食，圣恩弘大，天地莫量；破脑刳心，岂足为谢！臣某诚惶诚恐，顿首顿首。

¹新史作“莫塞”。

臣以正月十四日蒙恩除潮州刺史¹，即日奔驰上道²，经涉岭海，水陆万里，以今月二十五日³到州上讫⁴。与官吏百姓等相见，具言朝廷治平⁵，天子神圣，威武慈仁，子养亿兆人庶，无有亲疏远迩；虽在万里之外，岭海之陬，待之一如畿甸之间，辇毂之下。有善必闻，有恶必见，早朝晚罢，兢兢业业，惟恐四海之内，天地之中，一物不得其所：故遣刺史面问百姓疾苦⁶，苟有不便，得以上陈。国家宪章完具，为治日久；守令承奉诏条，违犯者鲜；虽在蛮荒，无不安泰。闻臣所称圣德，惟知鼓舞欢呼，不劳施为，坐以无事。臣某诚惶诚恐，顿首顿首。

¹“正”上，或有“今年”字。

²“上道”，或作“就路”。

³三月己卯公至潮州。

⁴〔补注〕沈钦韩曰：唐谓接印治事为上。

⁵或作“具”字。

⁶“面”，或作“亲”。

臣所领州，在广府极东界上，去广府虽云才二千里¹，然来往动皆经月²。过海口，下恶水；涛泷壮猛³，难计程期⁴，飓风鳄鱼⁵，患祸不测；州南近界⁶，涨海连天；毒雾瘴氛，日夕发作。臣少多病，年才五十，发白齿落，理不久长；加以罪犯至重，所处又极远恶，忧惶惭悸，死亡无日。单立一身，朝无亲党，居蛮夷之地，与魑魅为群⁷，苟非陛下哀而念之，谁肯为臣言者？

¹〔补注〕沈钦韩曰：明史 志：潮州去广东布政司千一百九十里。

²“经”，旧史作“逾”。

³“泷”，音双。

⁴“程期”，新 旧史作“期程”。

⁵“飓”，其遇切。

⁶“州南近界”，或作“州之南境”。

⁷新 旧史作“同群”。

臣受性愚陋，人事多所不通，惟酷好学问文章，未尝一日暂废，实为时辈所见推许¹。臣于当时之文，亦未有过人者。至于论述陛下功德，与诗史书相表里；作为歌诗，荐之郊庙；纪泰山之封，镂白玉之牒；铺张对天之闳休，扬厉无前之伟迹；编之乎诗史书之策而无愧，措之乎天地之间而无亏，虽使古人复生，臣亦未肯多让²！

¹旧史无“所见”字。“许”，或作“表”。

²“乎”，新 旧史并作“于”。“虽”，或作“纵”。“臣亦”，新 旧史并无“亦”字。“多让”，新史无“多”字，杭本并无二字，尤非是。

伏以大唐受命有天下¹，四海之内，莫不臣妾；南北东西，地各万里。自天宝之后，政治少懈，文致未优²，武克不刚，孽臣奸隶³，蠹居棋处，摇毒自防，外顺内悖，父死子代，以祖以孙⁴；如古诸侯自擅其地，不贡不朝六七十年⁵。四圣传序以至陛下⁶，陛下即位以来，躬亲听断；旋乾转坤，关机阖开；雷厉风飞，日月清照；天戈所麾，莫不宁顺⁷；大宇之下，生息理极。高祖创制天下，其功大矣，而治未太平也；太宗太平矣，而大功所立，咸在高祖之代：非如陛下承天宝之后，接因循之余，六七十年之外，赫然兴起，南面指麾，而致此巍巍之治功也⁸。宜定乐章，以告神明，东巡泰山，奏功皇天⁹，具著显庸，明示得意，使永永年代，服我成烈¹⁰，当此之际，所谓千载一时不可逢之嘉会¹¹；而臣负罪婴舋，自拘海岛，戚戚嗟嗟，日与死迫，曾不得奏薄伎于从官之内、隶御之间，穷思毕精，以赎罪过¹²，怀痛穷天，死不闭目，瞻望宸极，魂神飞去¹³。伏惟皇帝陛下，天地父母，哀而怜之，无任感恩恋阙惭惶恳迫之至。谨附表陈谢以闻。

¹“大”，新史作“皇”。

²“优”，旧史作“复”。

³“孽”，或作“嬖”。

⁴“以孙”，一作“继孙”。

⁵“不贡不朝”，新 旧史作“不朝不贡”。

⁶〔补注〕张裕钊曰：四字句一气直下，读之止如一句。

⁷“宁”，新 旧史作“从”。〔补注〕何焯曰：虽扬子云不能过。

⁸“巍”下，或无“之”字；“治功”作“功治”。

⁹范太史唐鉴曰：终唐之世，惟柳宗元以封禅为非；以韩愈之贤，犹劝宪宗，则其余无足怪也。

¹⁰“年”下，或无“代”字。旧史“年代”作“万年”。

¹¹“际”，或作“时”。“一”上，或有“之”字。

¹²“罪过”，新 旧史作“前过”。

¹³“去”，或作“迭”，非是。〔补注〕张裕钊曰：奇响。





贺册尊号表





公时在潮州，奉表陈贺。尊号之称，始自开元，至是遂以为故事云。古者皇曰皇，帝曰帝，王曰王；至秦始皇始兼“皇帝”之号，汉哀帝始有“圣刘太平”之称，唐高宗 中宗遂有“天皇”、“应天”之名，而明皇遂称尊号曰：“开元圣文神武皇帝。”其后子孙因之，以为故事。范祖禹所谓使其臣子生而加谥于人君，岂不悖哉！〔补注〕何焯曰：柳表中附会古有尊号及白虎通、道德论，皆近于诬；韩公二表中不涉一语，虽顺时为之，其识自高也。

臣某言：臣伏闻宰相公卿百官及关辅百姓耆耋等，以陛下功崇德钜，天成地平，宜加号于殊常，以昭示于来代¹，陈请恳至，于再于三²。陛下仰稽乾符，俯顺人志，乃以新秋首序，令月吉辰，发扬鸿休，膺受显册³；天人合庆⁴，日月扬光，环海之间⁵，含生之类，欢欣踊跃⁶，以歌以舞⁷。臣某诚欢诚喜，顿首顿首。

¹“代”，或作“载”。

²“陈请恳至，于再于三”，或作“载陈情款，恳倒再三”，非是。

³元和十四年七月，群臣上尊号曰“元和圣文神武法天应道皇帝”。

⁴“合”，或作“交”。

⁵“间”，或作“中”。

⁶“欣”，一作“抃”。

⁷或作“以舞以歌”。

臣闻体仁长人之谓“元”¹，发而中节之谓“和”，无所不通之谓“圣”，妙而无方之谓“神”²，经纬天地之谓“文”，戡定祸乱之谓“武”，先天不违之谓“法天”，道济天下之谓“应道”。伏惟元和圣文神武法天应道皇帝陛下，子育亿兆，视之如伤，可谓体仁以长人矣；喜怒以类，刑赏不差，可谓发而中节矣；明照无私，幽隐毕达，可谓无所不通矣；发号出令，云行雨施，可谓妙而无方矣；三光顺轨，草木遂长，可谓经纬天地矣；除铲寇盗，宇县清夷，可谓戡定祸乱矣；风雨以时，祥瑞辐凑，可谓先天而天不违矣；国内无饥寒³，四夷皆朝贡⁴，可谓道济天下矣：众美备具，名实相当，赫赫巍巍，超今冠古。方当议明堂、辟雍之事⁵，撰泰山、梁父之仪⁶，搜三代之逸礼，补百王之漏典，时乘六龙，肆觐东后。

¹“长”上，或有“以”字，无“人”字。

²“妙而”，或作“妙算”，下同。

³“国”下，或无“内”字。

⁴“朝”上，或无“皆”字。

⁵“议”，或作“讲”，或上别有“讲”字。

⁶“撰”下，或有“集”字。

微臣幸生圣代，触犯刑章¹，假息海隅，死亡无日；瞻望宸极，心魂飞扬，有永弃之悲，无自新之望；曾不得与鸟兽率舞，蛮夷纵观为比²：衔酸抱痛，且耻且惭，无任感恩恋阙恳迫彷徨之至³，谨奉表陈贺以闻。

¹“章”，一作“宪”。

²“与”，或作“如”。

³“彷徨”，或作“傍惶”。





袁州刺史谢上表





或无“刺史”字。〔补注〕摭言：愈自潮州量移宜春郡，郡人黄颇师愈为文，亦振大名。按：登科记：颇 会昌三年左仆射王起榜下及第。

臣某言：臣以去年正月上疏论佛骨事，先朝恕臣愚直¹，不加大罪，自刑部侍郎贬授潮州刺史。伏遇其年七月十三日恩赦至²，其年十月二十四日，准例量移，改授袁州刺史。以今月八日到任上讫。臣某诚欢诚喜，顿首顿首。

¹宪宗以元和十五年正月崩，穆宗即位，故此谓宪宗为“先朝”。

²元和十四年七月上尊号，大赦天下。

伏以州小地狭，税赋及时，人安吏循，闾里无事；微臣惟当布陛下惟新之泽，守国家承平之规，劝以耕桑，使无怠惰而已。臣以愚陋无堪，累蒙朝廷奖用，掌诰西掖¹，司刑南宫²，显荣频烦，称效寂蔑；又蒙赦其罪累，授以方州：德重恩弘，身微命贱，无阶答谢，惟积惭惶，无任感恩惭惕之至。谨差军事副将郝泰奉表陈谢以闻。

¹元和九年十二月，公知制诰。

²元和十二年十二月，公为刑部侍郎。





贺皇帝即位表





穆宗即皇帝位，公在袁州以表贺。

臣某言：伏闻皇帝陛下以闰正月三日¹虔奉遗诏，昭升大位²；天地神祇，永有依归；华夏蛮貊，永有承事；神人交庆，日月贞明。臣某诚欢诚喜，顿首顿首。

¹或无“三日”二字。

²“升”，或作“承”。元和十五年闰正月，穆宗即位。书：“昭升于上。”

臣闻王者必为天所相，为人所归，上符天心，下合人志，然后奄有四海，以君万邦。伏惟皇帝陛下，承列圣之丕绩，当中兴之昌运；爰自主鬯春宫，齿胄国学，孝友之美，实形四方；英伟之姿，久动群听。及初嗣位，遐迩莫不欢心；爰降诏书，老幼或至垂泣¹。举用俊乂，流窜奸邪²，虽虞舜之去“四凶”，举“十六相”，不能过也³。天下翘首以望太平，天下倾心以观至化，臣某诚欢诚喜，顿首顿首。

¹“泣”，或作“涕”。

²帝即位之日，召翰林学士段文昌、杜元颖、沈传师、李肇，侍读薛放、丁公著对思政殿，并赐金紫。丁未，贬宰臣皇甫镈为崖州司户参军。

³浑敦、穷奇、梼杌、饕餮：四凶也。苍舒、、捣戭、大临、尨降、庭坚、仲容、叔达、伯奋、仲堪、叔献、季仲、伯虎、仲熊、叔豹、季貍：十六相也。见左传。

臣闻昔者尧 舜以吁嗟君臣相戒以致至治，周文王以忧勤日中不食以和万民，故能泽流无穷，名配日月。伏惟皇帝陛下，仪而象之，以永多福，天下幸甚，天下幸甚！

微臣往因言事，得罪先朝，守郡远方，拘限条制¹；不获奔走称庆阙庭，无任欣欢踊跃感恩恋阙之至。谨奉表以闻。

¹“守郡”，或作“僻守”。“制”，或作“例”。





贺赦表





臣某言：伏奉二月五日制书，大赦天下；常赦所不原者，咸蒙除罪¹，与之更始，令得自新。恩浃幽明，庆溢寰海。臣某诚欢诚喜，顿首顿首。

¹或无“蒙”字。

臣闻王者必于嗣位之始，降非常之恩，所以象德乾坤，同明日月。伏惟皇帝陛下，文思聪明，圣神睿哲，发号出令，云行雨施。惧刑政之或差，怜鳏寡之重困，知事久之滋弊，虑法讹之益奸。罪人悉原，坠典咸举。生恩既及于四海，和气遂充于八纮。臣某诚欢诚喜，顿首顿首。

微臣往因论事，获谴海隅，旋沐朝奖，待罪山郡，未离贬窜之地，忽逢旷荡之恩，踊跃欣欢，实倍常品。限以官守，不获随例称庆阙廷，无任感恩恋阙之至，谨奉表陈贺以闻。





贺册皇太后表





穆宗纪：元和十五年闰正月，尊母为皇太后，即宪宗懿安皇后郭氏，子仪之孙也。

臣某言：伏承闰正月二十七日，皇太后光膺令典，受册宫闱，欢心始自于内朝，孝理遂形于寰海。臣某诚欢诚喜，顿首顿首。

皇太后夙赞先皇，弼成至化，诞生明圣，缵继鸿休，华胥实赞于轩图¹，文母有光于周道²，恭惟懿德，克配前芳。皇帝陛下出震承乾，垂衣御极，式展臣子之志，以明教化之源，礼命载崇，华夷同庆。臣待罪外郡，不获随例称贺阙廷³，无任踊跃欣欢之至，谨奉表陈贺以闻。

¹帝王 世纪：华胥，太昊母。

²文母，太姒。诗：“亦右文母。”

³“贺”，或作“庆”。





贺庆云表





穆宗 元和十五年六月十六日也。公时为袁州刺史，以表图称贺云。

臣某言：臣所领州，今月十六日申时有庆云见于西北，至暮方散。臣及举州官吏百姓等无不见者。五采五色，光华不可遍观；非烟非云，容状讵能详述；抱日增丽，浮空不收；既变化而无穷，亦卷舒而莫定：斯为上瑞，实应太平。臣某诚欢诚喜，顿首顿首。

谨按：沈约宋书云：“庆云五色者，太平之应。”¹又据孝经援神契曰：“王者德至山陵，则庆云出。”²故黄帝因之以纪事³，虞舜由之而作歌⁴。又按季夏六月，土王用事⁵；其日景戌，亦主于土⁶；西北方者，京师所在，土为国家之德，祥见京师之位，既征于古，又验于今。伏惟皇帝陛下，德合覆载，道光轩 虞；嗣位之初，祯祥继至，升平之符既兆，仁寿之域以跻⁷。

¹〔补注〕按：见宋书 符瑞志。

²“陵”，或作“泽”。

³左氏昭十七年：“黄帝以云纪，故为云师而云名。”说者以黄帝有“景云之瑞”，故以名官也。

⁴尚书大传曰：俊乂百工，相和而歌卿云。帝乃倡之曰：“卿云烂兮，纠缦缦兮。”

⁵“王”，或作“正”。

⁶今按：历家四季之月，土王用事各十八日。今云“六月”，明当作“王”。“景戌”，以历推之，十六日也。

⁷“以”，或作“已”。

微臣往在先朝，以论事得罪，身居贬黜之地，目睹殊常之庆，抃跃欣幸¹，实倍常情。伏乞宣付史官，以彰圣德所致。瞻恋阙廷，心魂飞驰，无任欣抃踊跃之至²，谨差某官奉表陈贺以闻。

¹“欣”，一作“欢”。

²“驰”下，或有“并图奉进”四字，或附于下文“奉表陈贺”之下。





举张惟素自代状

国子监





公自袁州召为国子祭酒，举以自代，时元和十五年冬也。

中散大夫守左散骑常侍上柱国赐紫金鱼袋张惟素

右伏准建中元年正月五日制：常参官上后三日，举一人自代者。前件官文学治行，众所推与；累历中外，资序已深¹；和而不同，静而有守；敦厚退让，可以训人：臣所不如，辄举自代。谨录奏闻。

¹“序”，或作“考”。





举韩泰自代状

袁州





公自潮州移刺袁州，举泰以自代。时元和十五年春也。

使持节漳州诸军事守漳州刺史韩泰

泰 永贞元年十一月，坐王叔文之败，贬虔州司马。元和十年三月，迁漳州刺史。〔补注〕沈钦韩曰：穆宗 长庆元年，韩泰量移彬州。

右伏准建中元年正月五日制：常参官及刺史授上讫，三日内举一人自代者。前件官词学优长，才器端实；早登科第¹，亦更台省²；往因过犯，贬黜至今，十五余年。自领漳州，悉心为治，官吏惩惧，不敢为非；百姓安宁，并得其所。臣在潮州之日，与其州界相接，臣之政事，远所不如。乞以代臣，庶为允当。谨录奏闻。

¹贞元十一年，泰登第。

²贞元中，泰累迁至户部郎中。





慰国哀表





宪宗以元和十五年正月庚子崩于大明宫 中和殿。公时刺袁州，奉表称慰。

臣某言：伏奉正月二十七日诏书，大行皇帝奄弃万国。承诏哀惶，号踊无地；伏惟圣情，何可堪处！大行皇帝功济寰区，仁沾动植；奉讳之日，率土崩心，凡在臣子，不胜殒裂。伏惟陛下，痛贯宸极，圣情难居；臣拘守远郡，不获匍匐奉慰，瞻望阙廷，且悲且恋。谨奉表陈慰以闻。





举荐张籍状





籍字文昌，苏州 吴人。贞元十五年进士。公时为国子祭酒，以状荐籍，籍用是自校书郎除国子博士，元和十五年也。籍祭公诗云：“我官麟台中，公为大司成。念此委末秩，不能力自扬。特状为博士，始获升朝行。未几享其资，遂忝南宫郎。”可以知公之荐也。或有“国子监”字。

登仕郎守秘书省校书郎张籍

右件官学有师法，文多古风；沈默静退，介然自守；声华行实，光映儒林。臣当司见阙国子监博士一员，生徒藉其训导；伏乞天恩，特授此官，以彰圣朝崇儒尚德之道。谨录奏闻，伏听敕旨。





请上尊号表





或有“国子监”字，元和十五年九月，公自袁州召为国子祭酒，至是有此表。〔补注〕何焯曰：在汉廷亦仅有之作。

臣某言：臣得所管国子、太学、广文，四门，及书、筭、律等七馆学生沈周封等六百人状¹，称身虽贱微，然皆以选择得备学生，读六艺之文，修先王之道，粗有知识，皆由上恩²。今天子整齐乾坤，出入神圣³；经营乎无为之业，游息乎混元之宫；不谋于廷，不战于野；坐收冀部⁴，旋定幽都⁵；析木天街，星宿清润；北岳 医闾，神鬼受职⁶，地弥天区，界轶海外。舜之十有二州，周之千七百国，章亥所步，禹 契所书，四面辐辏，各修贡职⁷。西戎之首，北虏之渠，怛威愧德，失据狼狈，收其种落，逃遁远去，来献羊马，千里不绝。功既如此，德又如彼⁸：爰初嗣位，首去奸嬖⁹，随所顾指，应时清宁。哀天下之鳏寡，释四海之郁结；左右前后，莫匪俊良；小大之材，咸尽其用；无所诛诘，一和以仁。由是五谷岁登，百瑞时见；六府三事，惟序惟歌。昔者娲皇杀黑龙以济冀州，尧诛九婴以定下土¹⁰，血兵刓刃，仅就厥功；以方吾君，一何远也。尧之在位七十余载，戒饬咨嗟，以致平治；孔子之圣，自云三年有成；今自嗣位以来，岁有余耳，臻此功德，其何捷哉！置邮传命，未足以谕。以非常之功，袭寻常之号；以冠古之美，屈守文之名；臣子之诚¹¹，阙而不奏；天号人称，不满事实：斯亦缙绅先生之过也。

¹或无“得”字。

²〔补注〕何焯曰：以下势如涌出，雄杰非常。

³或无“今”字。

⁴元和十五年十月，成德军节度使王承元以镇、赵、深、冀四州归于有司。

⁵长庆元年三月，幽州节度使刘总以所管八州归于有司。

⁶“析木”、“天街”、“北岳”、“医闾”皆以幽、冀言也。天文志：昴为天街，属冀州。自尾十度，至南斗十一度为析木，属幽州。“北岳”，常山，在定州 恒阳县，在古冀州之域也。“医闾”，周礼 职方氏：幽州其镇医闾也。今按：此长庆元年刘总纳土时也。

⁷“章 亥所步”，山海经云：禹使大章步自东极至于西垂，二亿三万三千五百里七十一步。又使竖亥步自南极尽于北垂，二亿三万三千五百里七十一步。

⁸“如彼”，或作“如何”，非是。

⁹谓贬皇甫镈。“嬖”，或作“孽”。

¹⁰娲皇杀黑龙，尧诛九婴二事，并见淮南子。

¹¹“子”，或作“下”。

谓臣官居师长，不言谓何？考其所陈，中于义理，天人合愿，不谋而同；非臣之愚所敢隐蔽，辄冒死以闻。伏乞天恩，特允诚志，令公卿大夫得竭思虑，取正于经，以定大号，有司备礼择日以颁，天下幸甚，天下幸甚！臣某诚惶诚恐¹。

¹方本无“臣某”下六字。





举韦自代状

尚书兵部





长庆元年七月，公自国子祭酒除兵部侍郎，举自代。“”，语岂切。

中散大夫守大理少卿骁骑尉

右伏准建中元年正月五日制，长参官上后三日，举一人自代者。前件官学识该达，器量宏深，朝推直道，代仰清节，显映班序，十五年余，夷险一致，风猷益茂；屈居少列，未副群情。文昌政本，侍郎官重，尚德之举，宜当之。乞回臣所授，庶弭官谤，谨录奏闻。谨奏。





论孔致仕状





或无“孔戣”字，公尝志孔尚书墓，言尚书七十，三上书去官。公尝贤其能，谓：“公尚壮，上三留，奚去之果？”曰：“吾负二宜去，尚奚顾子言。”明日奏疏请留，不报。此公所论之状也。时长庆三年作。〔补注〕曾国藩曰：志铭中节出此状数语，绝古茂，此则所谓当时之文，亦未有过人也。

某官某

右臣与孔戣同在南省为官，数得相见¹。戣为人守节清苦，议论平正。今年才七十，筋力耳目，未觉衰老。忧国忘家，用意深远。所谓朝之耆德老成人者。臣知戣上疏求致仕，故往看戣；戣为臣言，已蒙圣主允许。伏以陛下优贤尚齿，见戣频上三疏，言词恳到，重违其意，遂即许之。此诚陛下仁德之至；然如戣辈在朝，不过三数人，实可为国爱惜！

¹或无“同”字。

自古以来及圣朝故事：年虽八九十，但视听心虑苟未昏错，尚可顾问委以事者，虽求退罢，无不殷勤留止，优以禄秩，不听其去，以明人君贪贤敬老之道也。礼：“大夫七十而致事¹，若不得谢，则必赐之几杖安车。”七十求退，人臣之常礼；若有德及气力尚壮，则君优而留之，不必年过七十尽许致事也。诗曰：“虽无老成人，尚有典刑。”此言老成人重于典刑，不可不惜而留也。

¹“礼”下，或有“曰”字。“致事”，或作“致仕”。今按：礼记作“事”。

今戣幸无疾疹¹，但以年当致事，据礼求退。陛下若不听许。亦无伤于义，而有贪贤之美。况左丞职事，亦极清简，若戣尚以繁要为辞，自可别授秩崇而务少者。今中外之臣，有年过于戣尚未得退，戣独何人，得遂其愿²？然人皆求进，戣独求退，尤可贤重。

¹“疹”，音轸。

²“其”，或作“所”。

臣所领官，无事不敢请对¹。蒙陛下厚恩，苟有所见，不敢不言。伏望圣恩，特垂察纳。

¹或无“领”字。





举马总自代状

京兆府





公为京兆尹，举以自代，长庆三年也。时总自天平军节度使方入为户部尚书。

银青光禄大夫检校尚书右仆射兼户部尚书马总

右伏准建中元年正月五日制，常参官上后三日，举一人自代者。伏以近者京尹用人稍轻，所以市井之间¹，盗贼未断；郊野之外，疲瘵尚多。前件官文武兼资，宽猛得所，累更方镇，皆有功能。若以代臣，实为至当。谨录奏闻，谨奏。

¹或无“近者”至“所以”十字；“市井”作“畿甸”。





贺雨表





公尹京兆时作。

臣某言：臣闻圣人之德，与天地通；诚发于中，事应于外。始闻其语，今见其真。臣诚欢诚喜，顿首顿首。

伏以季夏以来，雨泽不降。臣职司京邑，祈祷实频；青天湛然，旱气转甚。陛下悯兹黎庶¹，有事山川。中使才出于九门，阴云已垂于四野，龙神效职，雷雨应期²，嘉谷奋兴，根叶肥润，抽茎展穗，不失时宜，人和年丰，莫大之庆。

¹“悯”，一作“怜”。

²“雷”，或作“云”。

微臣幸蒙宠任，获睹殊祥，庆抃欢呼，倍于常品。无任踊跃之至，谨奉表陈贺以闻。





贺太阳不亏状





“状”，蜀作“表”。公尹京兆时作。

司天台奏今月一日太阳不亏

长庆三年九月壬子朔，日食角十二度。“今月一日”，十月一日也。盖九月朔日食，则十月朔当亏；今太阳不亏，故以为贺。

右司天台奏：今日辰卯间太阳合亏。陛下敬畏天命，克己修身，诚发于中，灾销于上，自卯及巳，当亏不亏¹。虽隔阴云，转更明朗，比于常日，不觉有殊。天且不违，庆孰为大？臣官忝京尹，亲睹殊祥，欣感之诚，实倍常品。谨奉状贺以闻²。

¹“及”，或作“至”。

²“状”下，或有“陈”字。“闻”下，或有“谨奏”字。





举张正甫自代状

尚书兵部





公两为兵部侍郎：长庆元年七月，初为兵侍，举大理少卿以自代；长庆三年自京兆尹再除兵侍，则举正甫以自代。前后皆可考也。〔补注〕陈景云曰：长庆中，正甫为尚书右丞，驳于頔更谥，事见頔传，其刚直可知。事在公举自代后。

通议大夫守右散骑常侍上柱国南阳县开国子食邑五百户赐紫金鱼袋张正甫

正甫 元和末年自同州刺史入拜左散骑常侍。大和八年卒，年八十二。

右臣蒙恩除尚书兵部侍郎，伏准建中元年正月五日制，常参官上后三日，举一人自代者。前件官禀正直之性，怀刚毅之姿；嫉恶如仇雠，见善若饥渴；备更内外，灼有名声；年齿虽高，气力逾励¹；甘贫苦节，不愧神明：可谓古之老成，朝之硕德。久处散地，实非所宜。乞以代臣，以副公望²。

¹“力”，或作“志”。

²或有“谨录奏闻谨奏”六字。





袁州申使状





王黄州尝答丁晋公书云：退之为袁州刺史。故事，观察使牒部刺史，皆曰“故牒”。时王仲舒廉问江西，以吏部巨贤，特自损曰“谨牒”，而退之致书恳请，以为宜如旧制。元之所云，即谓此尔。〔补注〕沈钦韩曰：此疑王仲舒观察江西，与韩公旧好，故不以上司常式待之。

使司牒州牒

右自今月二日后，每奉公牒，牒尾“故牒”字皆为“谨牒”字，有异于常。初不敢陈论，以为错误。今既频奉文牒，前后并同，在愈不胜战惧之至。伏乞仁恩，特令改就常式，以安下情。





国子监论新注学官牒





李习之状公行曰：“其为国子祭酒也，奏儒生为学官，日使会讲。生徒多奔走听闻，皆喜曰：‘韩公来为祭酒，国子监不寂寞矣。’”此疏公为祭酒时所论，元和十五年也。

国子监应今新注学官等牒，准今年赦文，委国子祭酒选择有经艺堪训导生徒者，以充学官。近年吏部所注，多循资叙，不考艺能；至令生徒不自劝励。伏请非专通经传，博涉坟史¹，及进士五经诸色登科人，不以比拟。其新受官²，上日必加研试，然后放上，以副圣朝崇儒尚学之意。具状牒上吏部，仍牒监者。谨牒。

¹“坟”，一作“文”。

²“受”，或作“授”。





黄家贼事宜状





黄家贼自贞元十一年黄洞首领黄少卿攻邕管等州，经略使孙公器请发岭南兵穷讨之。德宗不许，遣中人招谕，不从。自是叛服不常。元和间，又有黄承庆、黄少度、黄昌瓘继起。长庆初，以严公素为经略使，复上表请讨。公以近贬岭外，谓自潮方移袁，继入为祭酒，知岭外事详，故以是三事为请。时元和十五年也。〔补注〕李光地曰：形势性情及处置之方，至明至尽。抚御南蛮者，不可不熟讲深究。

一：臣去年贬岭外刺史¹，其州虽与黄家贼不相邻接，然见往来过客，并谙知岭外事人²，所说至精至熟。其贼并是夷僚，亦无城郭可居。依山傍险，自称洞主。衣服言语，都不似人。寻常亦各营生，急则屯聚相保。比缘邕管经略使多不得人，德既不能绥怀，威又不能临制，侵欺虏缚，以致怨恨。蛮夷之性，易动难安，遂至攻劫州县，侵暴平人，或复私雠，或贪小利，或聚或散，终亦不能为事。近者征讨，本起于裴行立、阳旻。此两人者³，本无远虑深谋，意在邀功求赏。亦缘见贼未屯聚之时，将谓单弱，立可摧破，争献谋计，惟恐后时。朝廷信之，遂允其请。自用兵已来，已经二年⁴，前后所奏杀获，计不下一二万人⁵。傥皆非虚，贼已寻尽。至今贼犹依旧，足明欺罔朝廷。邕 容两管因此凋弊⁶，杀伤疾患⁷，十室九空，百姓怨嗟，如出一口。阳旻 行立，相继身亡，实由自邀功赏⁸，造作兵端，人神共嫉，以致殃咎⁹。阳旻、行立事既已往，今所用严公素者¹⁰，亦非抚御之才，不能别立规模，依前还请攻讨。如此不已，臣恐岭南一道，未有宁息之时。

¹“一臣去年”，一作“右臣伏以臣去年”。

²“谙”，或作“诸”。

³此下或有“时”字。

⁴或无下“已”字。当删上“已”字。

⁵或无“二”字。

⁶“因”，或作“内因”二字。

⁷“患”，或作“疫”。

⁸“自”，或作“身”。

⁹“嫉”，或作“怒”。“致”，或作“至”。

¹⁰“素”，或作“集”。

一：昨者并邕 容两管为一道，深合事宜¹。然邕州与贼逼近，容州则甚悬隔。其经略使若置在邕州，与贼隔江对岸，兵镇所处，物力必全：一则不敢轻有侵犯；一则易为逐便控制。今置在容州，则邕州兵马必少，贼见势弱，易生奸心。伏请移经略使于邕州，其容州但置刺史，实为至便。

¹或无“并”字。〔补注〕沈钦韩曰：通鉴：元和十五年，废邕管，命容管经略使阳旻兼统之。长庆二年，邕州人不乐属容管，刺史李元宗以吏人状授御史使奏之。容管经略使严公素闻之，遣吏按元宗，擅以罗阳县归蛮酋黄少度。五月，元宗将兵百人并州印奔黄洞。戊子，复置邕管经略使。

一：比者所发诸道南讨兵马，例皆不谙山川，不伏水土¹，远乡羁旅，疾疫杀伤。臣自南来，见说江西所发共四百人，曾未一年，其所存者，数不满百²。岳鄂所发都三百人，其所存者，四分才一。续添续死，每发倍难。若令于邕 容侧近召募添置千人，便割诸道见供行营人数粮赐，均融充给，所费既不增加，而兵士又皆便习。长有守备，不同客军，守则有威，攻则有利。

¹“伏”，或作“服”。

²或无“者”字。

一：自南讨已来，贼徒亦甚伤损。察其情理，厌苦必深。大抵岭南人稀地广，贼之所处，又更荒僻。假如尽杀其人，尽得其地，在于国计，不为有益。容贷羁縻，比之禽兽，来则捍御，去则不追，亦未亏损朝廷事势。以臣之愚，若因改元大庆¹，赦其罪戾，遣一郎官御史，亲往宣谕，必望风降伏，欢呼听命²。仍为择选有材用威信谙岭南事者为经略使³，处理得宜⁴，自然永无侵叛之事。

¹元和十六年，穆宗即位之明年，当改元。

²“呼”，或作“叫”。

³“有”，或作“其”。

⁴“理”，或作“置”。





应所在典帖良人男女等状





方无“在”字；或又无“等”字。方云：二状皆袁州进。今按：状云“往任袁州刺史”，方说非是。〔补注〕“帖”，原作“贴”，今据别本校改，下同。

应所在典帖良人男女等

此是状首标目，所论事与前卷贺白龟状体正同，犹今之帖黄及状眼也。方本删去，非是。

右准律不许典帖良人男女作奴婢驱使。臣往任袁州刺史日，检责州界内，得七百三十一人¹，并是良人男女。准律计佣折直，一时放免²。原其本末，或因水旱不熟，或因公私债负，遂相典帖，渐以成风。名目虽殊，奴婢不别，鞭笞役使，至死乃休。既乖律文，实亏政理。袁州至小，尚有七百余人；天下诸州，其数固当不少。今因大庆，伏乞令有司重举旧章，一皆放免。仍勒长吏严加检责，如有隐漏，必重科惩；则四海苍生，孰不感荷圣德。右前件如前谨具奏闻³。伏听敕旨。

¹“责”，或作“到”。

²“计”上，或有“例”字。

³〔补注〕“右”，原作“以”，据别本校改。





论淮西事宜状





或无“状”字。吴少阳初为彰义军节度使，元和九年卒；而其子元济自立。宪宗欲讨之。明年遣御史中丞裴度视师，还奏兵可用，与宰相意不合，既而盗杀宰相，伤中丞不克，遂相度以主东兵。公时为中书舍人，乃上淮西事宜，谓三小州残弊困剧之余，而当天下之全力，其破败可立而待。然由是失宰相意，左迁为右庶子。十二年，裴度出讨蔡，以公为行军司马，卒擒吴元济，皆如公言。〔补注〕茅坤曰：所论并凿凿中名实，可当施行。其经略措置，与宋、韩、范、富、欧略相似。方苞曰：指事尽意，不为波澜，尚近汉人。又曰：观退之诸状，有豪杰智略，有儒者规矩，所以得为孔子之徒，而庙食百世也。

右臣伏以淮西三州之地，自少阳疾病，去年春夏已来，图为今日之事。有职位者，劳于计虑抚循¹；奉所役者，修其器械防守。金帛粮畜，耗于赏给²。执兵之卒，四向侵掠，农夫织妇，携持幼弱，饷于其后³；虽时侵掠小有所得，力尽筋疲，不偿其费。又闻畜马甚多，自半年已来，皆上槽枥。譬如有人，虽有十夫之力，自朝及夕，常自大呼跳跃，初虽可畏，其势不久，必自委顿。乘其力衰，三尺童子可使制其死命；况以三小州残弊困剧之余，而当天下之全力？其破败可立而待也⁴；然所未可知者，在陛下断与不断耳。夫兵多不足以必胜⁵；必胜之师，必在速战。兵多而战不速，则所费必广。两界之间，疆场之上，日相攻劫，必有杀伤。近贼州县，征役百端，农夫织妇，不得安业。或时小遇水旱，百姓愁苦。当此之时，则人人异议以惑陛下之听⁶，陛下持之不坚，半涂而罢，伤威损费，为弊必深。所以要先决于心，详度本末，事至不惑，然可图功⁷。为统帅者，尽力行之于前；而参谋议者，尽心奉之于后：内外相应，其功乃成。昔者殷高宗大圣之主也。以天子之威，伐背叛之国，三年乃克，不以为迟。志在立功，不计所费⁸。传曰：“断而后行，鬼神避之。”⁹迟疑不断，未有能成其事者也。臣谬承恩宠，获掌纶诰，地亲职重，不同庶寮，辄竭愚诚，以效裨补。谨条次平贼事宜一一如后：

¹“于”，或作“其”。

²“耗于”，或作“匮于”。

³“携”上，或有“皆”字。“饷”，或作“饱”，非是。

⁴“待”下，或有“之”字，非是。

⁵“不足”上，一有“则”字。“必”，或作“取”。

⁶“听”下，或有“矣”字。

⁷“然”，新史作“乃然”，犹然后也。下文“然可集事”，“然拟许其承继”，皆一义。今按：此盖当时俗体如此，故公状中用之，不欲改也。〔补注〕何焯曰：文选注中最多。凡“然后”“然则”皆独用“然”字。

⁸“背叛”，或作“叛背”。

⁹史记：赵高曰：“断而后行，鬼神避之。”

一：诸道发兵或三二千人，势力单弱；羁旅异乡，与贼不相谙委；望风慑惧，难便前进¹。所在将帅，以其客兵，难处使先，不存优恤²。待之既薄，使之又苦，或被分割队伍，隶属诸头³，士卒本将，一朝相失，心孤意怯，难以有功。又其本军各须资遣，道路辽远，劳费倍多。士卒有征行之艰，闾里怀离别之思。今闻陈、许、安、唐、汝、寿等州与贼界连接处，村落百姓，悉有兵器，小小俘劫，皆能自防，习于战斗，识贼深浅。既是土人护惜乡里，比来未有处分，犹愿自备衣粮，共相保聚，以备寇贼。若令召募，立可成军；若要添兵，自可取足；贼平之后，易使归农。伏请诸道先所追到行营者，悉令却牒归本道，据行营所追人额器械弓矢，一物已上，悉送行营，充给⁴所召募人⁵。兵数既足，加之教练，三数月后，诸道客军一切可罢；比之征发远人，利害悬隔。

¹“便”，或作“更”。

²“处”下，或有“指”字；“不”下，或有“抚”字：皆非是。〔补注〕曾国藩曰：凡有艰难之处，使先冒其锋也。

³〔补注〕沈钦韩曰：牙门都将为都头，“诸头”，即谓都头也。辽史契丹领兵官亦有“头下”之称，见食货志。

⁴“却”下，或无“牒”字。“据”下，或无“行”字。“给”上，或无“充”字。今按上下文势，合有“行”字，“行”下更合有“营”字，其理甚明，今辄补足。

⁵〔补注〕沈钦韩曰：“充给”二字属下句读。曾国藩曰：以客军各归本道，而以其兵器给召募人。

一：绕逆贼州县堡栅等各置兵马¹，都数虽多，每处则至少²；又相去阔远，难相应接，所以数被攻劫，致有损伤。今若分为四道³，每道各置三万人，择要害地屯聚一处，使有隐然之望⁴，审量事势，乘时逐利。可入则四道一时俱发⁵，使其狼狈惊惶，首尾不相救济；若未可入，则深壁高垒，以逸待劳：自然不要诸处多置防备。临贼小县，可收百姓于便地，作行县以主领之，使免散失⁶。

¹“绕”，一作“统”。

²“至”上，或有“兵”字。

³或无“分”字。

⁴“隐”，方作“殷”。按：汉书“隐若一敌国”。方本非是。〔补注〕沈钦韩曰：“殷”、“隐”通用。

⁵“四”，或作“诸”。

⁶〔补注〕曾国藩曰：从前各处堡栅皆置兵马，则百姓倚以无恐；今兵马聚为四道，则各处无声援，不免散失：故无兵马屯聚之处，则作行县以主领之。吴汝纶曰：公此等事状，洞晓军谋，非书生空谈也。

一：蔡州士卒，为元济迫胁，势不得已，遂与王师交战。原其本根，皆是国家百姓。进退皆死，诚可闵伤。宜明敕诸军，使深知此意。当战斗之际，固当以尽敌为心；若形势已穷，不能为恶者，不须过有杀戮。喻以圣德，放之使归，销其凶悖之心，贷以生全之幸，自然相率弃逆归顺。

一：论语曰：“欲速则不达，见小利则大事不成。”比来征讨无功：皆由欲其速捷；有司计筭所费，苟务因循，小不如意，即求休罢。河北、淮西等见承前事势，知国家必不与之持久，并力苦战，幸其一胜，即希冀恩赦¹。朝廷无至忠忧国之人，不惜伤损威重，因其有请，便议罢兵：往日之事患皆然也²。臣愚以为淮西三小州之地，元济又甚庸愚；而陛下以圣明英武之姿，用四海九州之力，除此小寇，难易可知。太山压卵，未足为喻³。

¹〔补注〕沈钦韩曰：自德宗时韩全义讨吴少诚败后，即复少诚官爵，其弊如此。徐州 张愔亦然。

²“往”，或作“近”。

³〔补注〕何焯曰：此段尤为精彩。

一：兵之胜负，实在赏罚。赏厚可令廉士动心¹，罚重可令凶人丧魄，然可集事²。不可爱惜所费，惮于行刑。

¹“廉”，或作“战”，非是。

²“然”，或作“则”。

一：淄青、恒冀两道，与蔡州气类略同；今闻讨伐元济¹，人情必有救助之意。然皆闇弱，自保无暇。虚张声势，则必有之；至于分兵出界，公然为恶，亦必不敢。宜特下诏云：蔡州自吴少诚已来，相承为节度使，亦微有功效。少阳之殁²，朕亦本拟与元济。恐其年少未能理事，所以未便处置。待其稍能缉绥，然拟许其承继³。今忽自为狂勃侵掠⁴，不受朝命，事不得已，所以有此讨伐⁵。至如淄青、恒州、范阳等道⁶，祖父各有功业，相承命节⁷，年岁已久，朕必不利其土地，轻有改易，各宜自安。如妄自疑惧，敢相扇动，朕即赦元济不问，回军讨之。自然破胆，不敢妄有异说⁸。

¹“伐”，或作“罚”，非是。

²“阳”，或作“诚”，非是。

³“拟”，或作“后”。

⁴“勃”，或作“悖”。

⁵“伐”，或作“罚”。

⁶〔补注〕沈钦韩曰：时淄青为李师道，恒冀为王承宗，范阳为刘总。

⁷或无“命”字。“节”下，或有“制”字，或有“制”字而无“节”字。今按：李德裕之讨泽潞，正用此策以伐其交，世以为奇，不知韩公已言之矣。

⁸〔补注〕何焯曰：李文饶之讨刘桢，祖述公意，以谕河北。吴汝纶曰：区划大似陆宣公。

以前件谨录奏闻，伏乞天恩，特赐裁择。谨奏。





论变盐法事宜状





长庆二年，张平叔为户部侍郎，上疏请官自卖盐，可以富国强兵，陈利害十八条。诏下其说令公卿详议。公与韦处厚条诘之，事遂不行。平叔所陈十八条，此可见者十六，白乐天行平叔 判度支词曰：“计能析秋毫，吏畏如夏日。”东坡曰：“此必小人也。”按柳氏家训：“平叔后以赃败，穷失官钱四十万缗。是宜以此终也。”〔补注〕方苞曰：张所奏乖谬，颇易掊击；所难者，语皆通俗而不俚杂。是公天授耳。

张平叔所奏盐法条件

右奉敕将变盐法，事贵精详，宜令臣等各陈利害可否闻奏者。平叔所上变法条件，臣终始详度，恐不可施行。各随本条分析利害如后：

一件：平叔请令州府差人自粜官盐，收实估匹段，省司准旧例支用，自然获利一倍已上者。臣今通计所在百姓，贫多富少，除城郭外，有见钱籴盐者，十无二三。多用杂物及米谷博易。盐商利归于己，无物不取，或从赊贷升斗，约以时熟填还。用此取济，两得利便。今令州县人吏坐铺自粜¹，利不关己，罪则加身。不得见钱及头段物，恐失官利，必不敢粜。变法之后，百姓贫者无从得盐而食矣。求利未得，敛怨已多，自然坐失盐利常数。所云“获利一倍”，臣所未见。

¹〔补注〕沈钦韩曰：宋 熙宁法，亦以放散青苗钱赢缩为州县殿最。

一件：平叔又请乡村去州县远处，令所由将盐就村粜易，不得令百姓阙盐者¹。臣以为乡村远处，或三家五家，山谷居住，不可令人吏将盐家至户到。多将则粜货不尽，少将则得钱无多²，计其往来，自充粮食不足。比来商人或自负檐斗石，往与百姓博易，所冀平价之上，利得三钱两钱；不比所由为官所使，到村之后，必索百姓供应。所利至少，为弊则多。此又不可行者也。

¹〔补注〕沈钦韩曰：通鉴注：项安世家说曰：“今坊市公人谓之‘所由’。”

²“无”，或作“不”。

一件：平叔云，所务至重，须令庙堂宰相充使。臣以为若法可行，不假令宰相充使；若不可行，虽宰相为使，无益也¹。又宰相者²，所以临察百司，考其殿最；若自为使，纵有败阙，遣谁举之？此又不可者也。

¹下“若”字，或作“令”。或有“若”字，无下十一字。

²或无“者”字；或无“又”“者”二字。

一件：平叔又云¹：法行之后，停减盐司所由粮课，年可收钱十万贯。臣以为变法之后，弊随事生，尚恐不登常数，安得更望赢利？

¹或无“一件”字。今按：此别是一条，当有“一件”字。

一件：平叔欲令府县粜盐，每月更加京兆尹料钱百千，司录及两县令每月各加五十千，其余观察及诸州刺史县令录事参军多至每月五十千，少至五千三千者。臣今计此用钱已多，其余官典及巡察手力所由等粮课，仍不在此数。通计所给，每岁不下十万贯。未见其利，所费已广。平叔又云停盐司诸色所由粮课，约每岁合减得十万贯钱¹。今臣计其新法，亦用十万不啻²。减得十万，却用十万，所亡所得，一无赢余也。平叔又请以粜盐多少为刺史县令殿最，多者迁转不拘常例；如阙课利，依条科责者。刺史县令职在分忧³，今惟以盐利多少为之升黜，不复考其治行，非唐 虞三载考绩黜陟幽明之义也。

¹或无“所由”二字。

²〔补注〕陈景云曰：“不啻”句绝。犹言不止也。左传“鲜不五稔”，杜注“少尚当历五年，多则不啻”。又子厚序棋亦有“相去千万不啻”之语。

³〔补注〕“县令”，原作“职令”，据别本校改。

一件：平叔请定盐价每斤三十文；又每二百里每斤价加收二文，以充脚价；量地远近险易加至六文；脚价不足，官与出。名为每斤三十文，其实已三十六文也¹。今盐价京师每斤四十²，诸州则不登此。变法之后，秪校数文，于百姓未有厚利也³。脚价用五文者官与出二文⁴，用十文者官与出四文：是盐一斤，官粜得钱名为三十，其实斤多得二十八，少得二十六文，折长补短，每斤收钱不过二十六七。百姓折长补短，每斤用钱三十四。则是公私之间每斤常失七八文也。下不及百姓，上不归官家，积数至多，不可遽筭⁵，以此言之，不为有益。平叔又请令所在及农隙时，并召车牛，般盐送纳都仓，不得令有阙绝者。州县和雇车牛，百姓必无情愿。事须差配，然付脚钱；百姓将车载盐，所由先皆无检，齐集之后，始得载盐；及至院监请受⁶，又须待其轮次，不用门户，皆被停留⁷；输纳之时，人事又别⁸：凡是和雇无不皆然。百姓宁为私家载物取钱五文，不为官家载物取十文钱也⁹。不和雇则无可载盐，和雇则害及百姓，此又不可也。

¹“也”上，或无“文”字。

²一有“文”字。

³“秪”，或作“只”。

⁴“用”，或作“每”。“二”，或作“三”。

⁵〔补注〕曾国藩曰：每斤失利七八文，积至千万亿斤，则失利无算也。

⁶〔补注〕曾国藩曰：车牛到官，请受而用之。

⁷〔补注〕沈钦韩曰：顺宗实录：“宫市率用百钱物买人直数千钱物，仍索进奉门户并脚价钱。”胡三省曰：“所经由门户，皆有费用，如汉灵帝时所导行费也。”

⁸〔补注〕曾国藩曰：“输纳之时，人事又别”，犹今俗称“交卸”。

⁹“文”下，或无“钱”字。

一件：平叔称停减盐务，所由收其粮课，一岁尚得十万贯文¹。今又称既有巡院，请量闲剧留官吏于仓场，勾当要害守捉；少置人数，优恤粮料，严加把捉；如有漏失私粜等，并准条处分者。平叔所管盐务，所由人数有几？量留之外，收其粮课，一岁尚得十万贯：此又不近理也。比来要害守捉，人数至多，尚有漏失私粜之弊；今又减置人数，谓能私盐断绝：此又于理不可也。

¹“尚”，或作“计”。

一件：平叔云：变法之后，岁计必有所余，日用还恐不足；谓一年已来¹，且未责以课利，后必数倍校多者。此又不可。方今国用常言不足，若一岁顿阙课利，为害已深；虽云明年校多，岂可悬保？此又非公私蓄积尚少之时可行者也。

¹“谓”，或作“请”。

一件：平叔又云：浮寄奸猾者转富，土著守业者日贫。若官自粜盐，不问贵贱贫富、士农工商、道士僧尼，并兼游惰，因其所食，尽输官钱；并诸道军诸使家口亲族，递相影占，不曾输税，若官自粜盐，此辈无一人遗漏者。臣以此数色人等，官未自粜盐之时，从来籴盐而食，不待官自粜然后食盐也¹。若官不自粜盐，此色人等不籴盐而食；官自粜盐，即籴而食之：则信如平叔所言矣。若官自粜与不自粜，皆常籴盐而食：则今官自粜，亦无利也。所谓知其一而不知其二，见其近而不见其远也。国家榷盐²，粜与商人；商人纳榷，粜与百姓：则是天下百姓无贫富贵贱皆已输钱于官矣；不必与国家交手付钱，然后为输钱于官也。

¹“籴”上，或有“来”字。今按文势，恐“来”字上更有“从”字，今亦补足。

²“国”，或作“官”。

一件：平叔云：初定两税时，绢一匹直钱三千，今绢一匹直钱八百。百姓贫虚，或先取粟麦价，及至收获，悉以还债，又充官税，颗粒不残¹。若官中粜盐，一家五口，所食盐价，不过十钱，随日而输，不劳驱遣，则必无举债逃亡之患者²。臣以为百姓困弊，不皆为盐价贵也。今官自粜盐，与依旧令商人粜，其价贵贱，所校无多。通计一家五口所食之盐，平叔所计，一日以十钱为率，一月当用钱三百；是³则三日食盐一斤，一月率当十斤。新法实价，与旧每斤不校三四钱以下。通计五口之家，以平叔所约之法计之：贱于旧价，日校一钱，月校三十，不满五口之家，所校更少；然则改用新法，百姓亦未免穷困流散也。初定税时，一匹绢三千，今只八百。假如特变盐法，绢价亦未肯贵。五口之家，因变盐法日得一钱之利，岂能便免作债，收获之时，不被征索，输官税后有赢余也？以臣所见，百姓困弊日久；不以事扰之，自然渐裕⁴：不在变盐法也。今绢一匹八百，百姓尚多寒无衣者；若使匹直三千，则无衣者必更众多。况绢之贵贱，皆不缘盐法，以此言之，盐法未要变也。

¹〔补注〕沈钦韩曰：“残”，集韵“余也”。稾人注“戋，余也”。释文：“戋，亦作残。”此言百姓颗粒无余也。

²“举债”，或作“举赁”。

³“三百是”，或作“三百六十足”，云：“或云‘六十’字恐羡，非。盖盐每斤已当三十六文，月当十斤，则三百六十也。”“足”，或作“是”属下句。今按：平叔所定盐价，一斤止三十文。韩公通计民间所加脚费，多者一月或至三十六文耳。其地近者，自不及此，难预计也。故此上文但云“一日以十钱为率”，则一月安得用三百六十乎？其“六十”字当依或说删去。“足”改作“是”而属下句为当。

⁴〔补注〕“裕”，原作“校”，据别本校改。

一件：平叔云：每州粜盐不少，长吏或有不亲公事，所由浮词云：“当界无人籴盐。”臣即请差清强巡官检责所在实户，据口团保，给一年盐，使其四季输纳盐价¹。口多粜少，及盐价迟违，请停观察使见任，改散慢官。其刺史已下，贬与上佐；其余官贬远处者²。平叔本请官自粜盐以宽百姓，令其苏息，免更流亡。今令责实户口团保给盐，令其随季输纳盐价，所谓扰而困之³，非前意也⁴。百姓贫家食盐至少⁵，或有淡食动经旬月；若据口给盐，依时征价⁶，办与不办，并须纳钱。迟违及违条件，观察使已下各加罪谴⁷。官吏畏罪，必用威刑。臣恐因此所在不安，百姓转致流散。此又不可之大者也。

¹〔补注〕沈钦韩曰：此蚕盐钱之始。厥后至宋，盐不给而钱仍输，弊害无穷矣。

²或无“与”字。

³〔补注〕“谓扰而困”四字，原作“能为也人”，据别本校改。

⁴或无“非”字。

⁵“少”，或作“小”。

⁶或无“盐”字。

⁷“谴”，或作“于”。

一件：平叔请限商人盐纳官后，不得辄于诸军诸使觅职，掌把钱捉店、看守庄硙¹，以求影庇。请令所在官吏严加防察²，如有违犯，应有资财，并令纳官；仍牒送府县充所由者。臣以为盐商纳榷³，为官粜盐，子父相承，坐受厚利，比之百姓，实则校优⁴。今既夺其业，又禁不得求觅职事，及为人把钱捉店、看守庄硙：不知何罪，一朝穷蹙之也⁵！若必行此，则富商大贾必生怨恨；或收市重宝，逃入反侧之地，以资寇盗。此又不可不虑者⁶。

¹“硙”，午对切。

²“防”，或作“访”。

³“榷”，或作“税”。

⁴“比”下，当有“之”字，今补足。

⁵“何”，或作“其”。

⁶“者”，或作“也”。

一件：平叔云¹：行此策后，两市军人，富商大贾，或行财贿，邀截喧诉。请令所由切加收捉。如获头首，所在决杀；连状聚众人等，各决脊杖二十。检责军司军户，盐如有隐漏，并准府县例科决，并赏所由告人者。此一件若果行之，不惟大失人心，兼亦惊动远近。不知粜盐所获几何，而害人蠧政，其弊实甚！

¹“叔”下，疑当有“云”字或“称”字之类，今亦补足。

右前件状¹，奉今月九日敕，令臣等各陈利害者。谨录奏闻，伏听敕旨。

¹〔补注〕“右”，原作“以”，据别本校改。





韩昌黎文外集





文外集上卷 



诸本外集分为十卷，凡三十四篇，不知何人所编。据行状云：“有集四十卷，小集十卷。”亦不知便是此外集与否？方云“只据蜀本定录二十五篇”，其篇目次第皆与诸本不同，以为可以旁考而的然知为公文者；然蜀本刘烨序乃云：后集外顺宗实录为十卷。则似亦以实录入于其中，皆不知其何说也。唯吕夏卿以为明水赋通解、崔虞部书河南同官记皆见于赵德文录，计必德亲受于文公者，比它本最为可信。而李汉不以入集，则疑凡外集所载，汉亦有所未得，未必皆其所不取者。其说近是。故今且从诸本，而考其真伪异同之说以详注于其下。其甚伪者，即虽不载其文，而犹存其目。使读者犹有考焉。其石刻联句遗诗文等，则从方本，录之以补外集之阙。又诸本有遗文一卷，方本亦多不录，今亦存之，以附于后。〔补注〕原本外集十卷，内有诗歌五首，今去诗存文，并为上下两卷云。





明水赋





以“玄化无宰至精感通”为韵。“精”，或作“诚”。出周礼 司烜氏：“掌以夫遂取明火于日，以鉴取明水于月，以供祭祀之明。明烛，共明水。”明，洁也；取水火于日月，欲得阴阳之洁气也。公贞元八年登第，即明水赋、御沟新柳诗，今诗逸矣。时礼部侍郎陆贽典贡举，进士则贾棱、陈羽、欧阳詹、李观、冯宿、王涯、张季友、齐孝若、刘遵古、许季同、侯继、穆贽、韩愈、李绛、温商、庾承、宣员结、胡谅、崔群、邢册、裴光辅、万当、李博等二十三人中第。其间多知名士，时号为“龙虎榜”云。

古者圣人之制祭祀也¹，必主忠敬，崇吉蠲²。不贵其丰，乃或荐之以水。不可以黩，斯用致之於天³。其事信美，其义惟玄。月实水精，故求其本也；明为君德，因取以名焉⁴。

¹或无“者”“也”二字。

²诗天保“吉蠲为”。毛氏注云：“吉，善。蠲，洁也。”

³“於”，或作“于”。

⁴〔补注〕沈钦韩曰：司烜氏注：“取明水以为玄酒。”疏云：“郁鬯五齐，明水配。三酒以玄酒配。玄酒，井水也。”

于是命烜氏¹，候清夜。或将祀圆丘于玄冬，或将祭方泽于朱夏²。持鉴而精气旁射，照月而阴灵潜下。视而不见，谓合道于希夷；挹之则盈，方同功于造化。应于有，生于无³。形象未分，徒骋离娄之目⁴；光华暗至，如还合浦之珠⁵。既齐芳于酒醴⁶，讵比贱于潢污⁷。明德惟馨，玄功不宰；于以表诚洁，于以戒荒怠。苟失其道，杀牛之祭何为⁸；如得其宜，明水之荐斯在⁹。不引而自致，不行而善至。虽辞麹糵之名，实处罇罍之器。降于圆魄，殊匪金茎之露¹⁰，出自方诸¹¹，乍似鲛人之泪¹²。将以赞于阴德，配夫阳燧¹³。

¹“烜”，音“毁”。

²“祀”，或作“祭”。“祭”，或作“祀”。

³“生”，或作“声”。

⁴赵岐注孟子“离娄古之明目者，黄帝时人，帝使离朱索遗珠，即离娄也”。

⁵见东汉 孟尝为合浦太守珠还事。

⁶“芳”，方作“高”，云：礼：夏尚明水，商尚醴，周尚酒。今作“齐芳”，非。今按：“明水”当在“酒醴”之上，不应反言“齐高”。此盖以其都无臭味，嫌不足于芬芳，故有“齐芳”之语。方说非是。

⁷左传隐三年：“潢污行潦之水，可荐于鬼神。”“潢污”，浊水也。

⁸易：既济：“东邻杀牛，不如西邻之禴祭。”

⁹“宜”，或作“情”。“荐”，或作“为”。

¹⁰“匪”，或作“非”。“露”，或作“灵”。汉 建章宫露盘金茎事，见三辅黄图。

¹¹郑氏注周礼云：“鉴，镜属，取水者。世谓之方诸。”淮南子曰：“方诸见月，则津而为水。”高诱注云：“方诸，阴燧大蛤也。熟摩令热以向月，则水生。铜槃受之，下水数石也。”

¹²“乍”，或作“已”。梁 任昉述异记：“南海有鲛人，水居而能织。曾寓人宿，既去泣别，所堕泪皆成珠。”

¹³“配”上或有“非独”二字。“夫”，或作“于”。

夜寂天清，烟消气明。桂华吐耀，兔影腾精¹。聊设监以取水，伊不注而能盈。霏然而象，的尔而呈²。始漠漠而霜积³，渐微微而浪生。岂不以德协于坎，同类则感⁴。形藏在空⁵，气应则通。鹤鸣在阴之理不谬，虎啸于谷之义可崇⁶。足以验圣贤之无党，知天地之至公⁷。窃比大羹之遗味，幸希荐于庙中。

¹“兔影”，或作“玉兔”。“腾”，或作“流”。

²“而象”，或作“垂象”，或作“无象”。“的”，或作“酌”。

³“漠漠而”，或作“茫茫以”。

⁴“同”，或作“有”。今按：“同类”与“气应”对属差互，恐当作“类同”。

⁵“在”，或作“于”。

⁶“理”，或作“论”。“虎”，或作“武”。“义”，或作“道”。今按：作“虎”为是，但当时程试避太祖讳也。易 中孚：“鸣鹤在阴，其子和之。”淮南子：“虎啸而谷风生。”

⁷“足以验圣贤”，或作“庶令知圣真”。“党”，或作“穷”。“知”，或作“验”。





请迁玄宗庙议





蜀本、旧志或无“庙”字，非是。旧史 礼仪志：长庆四年五月，礼仪使奏，时穆宗当祔。公岂以吏部侍郎为礼仪使邪？〔补注〕沈钦韩曰：上具礼仪使奏，而下列议，则韩公特是议者；非为礼仪使也。李光地曰：此等文，直所谓六经之风绝而复兴者也。何焯曰：谨严似经。

右礼仪使奏：谨按周礼：“天子七庙¹，三昭三穆与太祖之庙而七。”尚书 咸有一德亦曰：“七世之庙，可以观德。”²荀卿子曰：

“有天下者祭七代，有一国者祭五代。”³则知天子上祭七庙⁴，典籍通规；祖功宗德，不在其数。

¹穀梁传云：“天子至于士皆有庙，天子七庙，诸侯五，大夫三，士二。”

²“尚书”至“观德”十六字，旧史阙。

³或无“卿”字，“曰”上或有“亦”字。“祭七代”，或作“事七世”。“祭五代”，或作“事五世”，或作“祭五庙”。

⁴“庙”，或作“代”。

国朝九庙之制，法周之文。太祖景皇帝始为唐公，肇基天命，义同周之后稷。高祖神尧皇帝创业经始，化隋为唐，义同周之文王。太宗文皇帝神武应期¹，造有区夏，义同周之武王²。其下三昭三穆，谓之亲庙，与太祖而七。四时常飨，自如礼文。

¹“应”，或作“膺”。

²“王”下，或有“也”字。

伏以今年宗庙递迁，玄宗明皇帝在三昭三穆之外，是亲尽之祖，虽有功德，新主入庙，礼合祧藏太庙中第一夹室¹。每至禘祫之岁，合食如常。谨议。

¹“藏”下，或有“迁”字，或作“祧迁藏太庙中”。“中”下或有“从”字。〔补注〕沈钦韩曰：“太庙”，始祖之庙也。





范蠡招大夫种议





诗之序议





此二篇从蜀本，删去。





上贾滑州书





旧史云：贾耽以贞元二年改检校右仆射，兼滑州刺史、义成军节度使。此篇从蜀苑。书称“年二十三”，则贞元六年也。八年而公登第；九年而耽入相；十一年，公三上宰相书，耽时正当国，亦不报，诚以暗投人耶？“义成”今改为“武成”矣。〔补注〕李光地曰：初为文，便雅洁古节如此。

愈儒服者，不敢用他术干进¹；又惟古执贽之礼，窃整顿旧所著文一十五章以为贽²，而喻所以然之意于此曰：丰山上有钟焉，人所不可至，霜既降，则铿然鸣³；盖气之感，非自鸣也。

¹“术”，或作“艺”。

²“章”，或作“首”，下同。

³或无“既”字，山海经云“丰山有九钟，知霜鸣。”注云：“霜降则钟鸣。”

愈年二十有三，读书学文十五年¹，言行不敢戾于古人，愚固泯泯不能自计²。周流四方，无所适归。伏惟阁下昭融古之典义，含和发英³，作唐德元⁴；简弃诡说，保任皇极：是宜小子刻心悚慕，又焉得不感而鸣哉！

¹或无“有”字。“三”，或作“二”。“读书学文十五年”，洪庆善云：公与邢尚书书云：“生七岁而读书，十三而能文，二十有五而擢第于春官。”

²“计”，或作“故”，非是。

³“和”，或作“华”。

⁴“元”或作“臣”。

徒以献策阙下，方勤行役，且有负薪之疾，不得稽首轩阶；遂拜书家仆，待命于郑之逆旅¹。伏以小子之文，可见于十五章之内；小子之志，可见于此书。与之进，敢不勉；与之退，敢不从²：进退之际，实惟阁下裁之。

¹“仆”，或作“僮”。“逆”上或无“之”字。〔补注〕姚范曰：“家仆”，见潘岳马汧督诔。

²“从”，或作“退”。





上考功崔虞部书





或作“上考功宏词官虞部崔员外书”。或云：崔元翰也。元翰史有传，名鹏，以字行。举进士，博学宏词，贤良方正皆异等，独不载为虞部员外郎，或略之也。公贞元八年登第，明年以博学宏词试于吏部，而作此书，故书云：“年二十有六矣。”〔补注〕李光地曰：此篇远出上宰相书之上。

愈不肖，行能诚无可取：行己颇僻，与时俗异态；抱愚守迷，固不识仕进之门。乃与群士争名竞得失，行人之所甚鄙¹，求人之所甚利，其为不可，虽童昏实知之。如执事者，不以是为念，援之幽穷之中，推之高显之上。是知其文之或可，而不知其人之莫可也；知其人之或可，而不知其时之莫可也²。既以自咎³，又叹执事者所守异于人人，废耳任目⁴，华实不兼⁵，故有所进，故有所退。且执事始考文之明日，浮嚣之徒已相与称曰：“某得矣，某得矣。”问其所从来，必言其有自。一日之间，九变其说。凡进士之应此选者，三十有二人；其所不言者⁶，数人而已；而愈在焉。及执事既上名之后，三人之中，其二人者⁷，固所传闻矣⁸。华实兼者也，果竟得之，而又升焉⁹。其一人者，则莫之闻矣；实与华违，行与时乖，果竟退之。如是则可见时之所与者，时之所不与者之相远矣¹⁰。

¹或无“行”字。

²下“知其人”上，或有“是”字。

³“以”，或作“已”。

⁴“废”上，或有“之”字。

⁵“不”，疑当作“必”。

⁶“不言”，或作“不云”。

⁷或无“其”字。

⁸“固”上，或有“则”字。

⁹“果”，或作“毕”，下同。

¹⁰〔补注〕方苞曰：以上言己之得而复失，以所守与时异；以下言观时之取舍，似天命亦未可凭，而己之所守终不可变。

然愚之所守，竟非偶然，故不可变¹。凡在京师八九年矣，足不迹公卿之门，名不誉于大夫士之口²。始者谬为今相国所第，此时惟念以为得失固有天命，不在趋时，而偃仰一室，啸歌古人。今则复疑矣。未知夫天竟如何，命竟如何？由人乎哉，不由人乎哉³？欲事干谒⁴，则患不能小书，困于投刺⁵；欲学为佞，则患言讷词直，卒事不成⁶：徒使其躬儳焉而不终日⁷。是以劳思长怀，中夜起坐⁸，度时揣己，废然而返；虽欲从之，末由也已⁹。

¹“竟非”，或作“慬非”。“故”，或作“固”。

²或无“誉”字。“于”，或作“一”。或无“士”字。

³“未”上，或有“又”字。或无“夫”字。“天竟”，或作“天意”。“人乎”，或并作“乎人”。

⁴“欲”上，或有“夫”字。

⁵“于”，或作“子”。

⁶“为”，或作“于”。“患”下，或有“于”字。“卒”，或作“则”。

⁷“其躬”，方本如此，而举正“躬”作“穷”，盖误。“而”，诸本作“如”。方云：“蜀本作‘而’，今本皆以表记‘君子不以一日使其躬儳如不终日’语刊作‘如’，然不知古‘而’、‘如’同意。此语不当以‘如’、‘似’之义读之，唐人惟韩 柳知此。子厚答韦中立书‘假而以仆年先吾子’，与公此文是也。”董彦远曰：“春秋书‘星陨如雨’，左氏‘室如县罄’，是皆以‘如’为‘而’。风俗通‘国人望君而望岁’，邹阳书‘白头而新’，是皆以‘而’为‘如’。按：家语‘君入庙如右’，荀子作‘而右’。乐府艾如张，亦作‘艾而张’，今人所用‘涟洏’，考之李善文选，乃‘涟而’也。实用易之‘泣血涟如’为义。去古益远，字义多失。惟韩、柳文时见一二，因为详之。”今按：孟子“望道而未之见”亦是此例。方言又有“而”“如”古字通用之说。然陆德明论当时语音之失，有曰：“北人则‘而’、‘如’靡异。”盖不以为然也。然则此“而”字，须读为“如”，乃为正耳。董引“室如县磬”，乃据左传作“罄”字，而杜预注云：“如，而也。言居室而资粮县尽。”故其说如此。国语则作“县磬”，而韦昭注云。“府藏空虚，但有榱梁如县磬。”左传盖借“罄”为“磬”，而杜氏误解；国语则正作“磬”字，而韦说得之。董氏所引，不足据以为说。今并论之，附见于此。

⁸“中”，或作“终”。

⁹〔补注〕方苞曰：以下言不得于时而求得于后。

又常念古之人日已进，今之人日已退¹。夫古之人四十而仕，其行道为学，既已大成，而又之死不倦，故其事业功德，老而益明，死而益光，故诗曰：“虽无老成人，尚有典刑。”言老成之可尚也²。又曰：“乐只君子，德音不已。”谓死而不亡也³。夫今之人务利而遗道⁴，其学其问⁵，以之取名致官而已。得一名，获一位⁶，则弃其业而役役于持权者之门，故其事业功德日以忘，月以削，老而益昏，死而遂亡⁷。愈今二十有六矣⁸，距古人始仕之年尚十四年，岂为晚哉？行之以不息，要之以至死，不有得于今，必有得于古；不有得于身，必有得于后：用此自遣，且以为知己者之报，执事以为如何哉⁹？其信然否也？今所病者在于穷约，无僦屋赁仆之资，无缊袍粝食之给¹⁰。驱马出门，不知所之，斯道未丧，天命不欺，岂遂殆哉，岂遂困哉？

¹“常”，或作“尝”。

²“可”上或有“人”字。

³“已”，或作“忘”。“亡”，或作“忘”。方作“已”。

⁴或无“夫”字。“遗”，或作“违”。

⁵“问”上，或无“其”字。

⁶“位”，或作“官”。

⁷“忘”，或作“亡”。

⁸“今”下，或有“年始”字。

⁹“为如”，或作“谓如”。

¹⁰“粝”，兰末、厉赖二音。

窃惟执事之于愈也¹，无师友之交，无久故之事，无颜色言语之情²；卒然振而发之者，必有以见知爾³。故尽暴其所志，不敢以默⁴。又惧执事多在省，非公事不敢以至，是则拜见之不可期⁵，获侍之无时也；是以进其说如此。庶执事察之也⁶。

¹“执事”下或有“者”字。“愈”下或有“也”字。

²“颜色言语”，或作“言语颜色”。

³“爾”，或作“尔”。

⁴“以默”，或作“默默”。

⁵“至”下，或有“于”字。“期”下，或有“也”字。

⁶“庶”，或作“幸”。“之”下，或无“也”字。





与少室李拾遗书





诸本“室”下有“山”字，“李”下有“渤”字。今从蜀、苑、新书。此书作于元和三年，公时尚为博士。据新史渤有传：字浚之，刻志于学，隐少室。“元和初，户部侍郎李巽、谏议大夫韦况交章荐之，诏以右拾遗召。于是河南少尹杜兼遣使持诏币即山敦促。渤上书谢曰：‘昔屠羊说有位三旌，禄万钟，知贵于屠羊，然不可使妄施。彼贱贾也，犹能忘己爱君；臣虽欲盗荣以济所欲，得无愧屠羊乎？’不拜。洛阳令韩愈遗书”云云。渤心善其言，始出家东都。每朝廷有缺政，辄附章列上。即此书也。然公尝为河南令，而未尝为洛阳令。史之误类如此。以公之集考史之载，其差误盖不止此云耳。此书虽不见于正集，而史载之，则知外集之文，亦未可轻议其非也。渤 元和九年起为著作郎，大和中终太子宾客。〔补注〕按：渤征为左拾遗，元和元年九月也。见通鉴。何焯曰：清挺劲直，不同常玩。

十二月某日，愈顿首¹。伏承天恩，诏河南敦谕拾遗公²，朝廷之士，引颈东望，若景星凤皇之始见也，争先睹之为快。方今天子仁圣，小大之事³，皆出宰相；乐善言，如不得闻。自即大位已来，于今四年⁴，凡所施者，无不得宜⁵。勤俭之声，宽大之政，幽闺妇女、草野小人⁶，皆饱闻而厌道之。愈不通於古⁷，请问先生：世非太平之运欤⁸？加又有非人力而至者：年谷熟衍，符贶委至；若干纪之奸，不战而拘累；强梁之凶，销铄缩栗，迎风而委伏。其有一事未就正，自视若不成人⁹。四海之所环，无一夫甲而兵者¹⁰。若此时也¹¹，拾遗公不疾起与天下之士君子乐成而享之，斯无时矣。

¹或无此八字。

²“拾遗公”，新书作“遗公”。篇内并同。

³“小大”，举正作“大小”，恐误。“事”，或作“士”。

⁴宪宗以永贞元年即位，“于今四年”，即元和三年也。

⁵“者”，或作“为”。“凡所施者”，新书作“凡所出而施者”。

⁶“草”，或作“山”。“人”，新书作“子”。

⁷“愈”，或作“某”。“於”，或作“于”。

⁸或无“世”字；“非”，作“匪”；新书作“兹非太平世欤”。

⁹新书无“自”字。“视”，或作“是”，非是。

¹⁰“而”，或作“与”。

¹¹“若”上，或有“未有”字。

昔者孔子知不可为而为之不已，足迹接于诸侯之国¹。即可为之时，自藏深山，牢关而固距，即与仁义者异守矣。想拾遗公冠带就车，惠然肯来，舒所蓄积，以补缀盛德之有阙遗²，利加於时³，名垂于将来，踊跃悚企，倾刻以冀⁴。

¹或无“足迹”字。

²或作“遗阙”，新书无“有”、“遗”二字。

³“利”下，或无“加”字。“加於”，新书作“加于”。

⁴“倾”，或作“顷”。

又窃闻朝廷之议，必起拾遗公。使者往若不许，即河南必继以行¹；拾遗征君若不至，必加高秩：如是则辞少就多²，伤于廉而害于义，拾遗公必不为也。善人斯进，其类皆有望于拾遗公；拾遗公傥不为起，使众善人不与斯人施也³。由拾遗公而使天子不尽得良臣，君子不尽得显位，人庶不尽被惠利，其害不为细⁴：必望审察而远思之⁵，务使合于孔子之道。幸甚！愈再拜。

¹或无“即”字。

²“则”，或作“即”；新书无“则”字。

³或无“使”字。“也”，或作“者”。今按：此句疑有误。

⁴“人庶”，或作“庶人”。

⁵“而”下，或有“长字”。“远”，新书作“谛”。





答刘秀才论史书





刘秀才或云名轲，字希仁，集中不他见。公是时为史馆修撰，刘作此书以勉之。柳子厚有与公论史官书曰：“前获书言史事，云具与刘秀才书，及今乃见书稿，私心甚不喜云云。”反复论辨，皆以公为不肯任作史之责，则柳所见，即公此书也。李汉自谓“收拾遗文，无所失坠”，乃逸此篇于正集之外，岂以其尝为子厚所辨驳而遂弃欤？或问张子韶曰：“退之与刘秀才论史书，言作史不有人祸，必有天殃。子厚以书辟之，其说甚有理。退之所论似屈。”子韶曰：“此亦退之说得未尽处，想其意亦不专在畏祸；但恐褒贬足以贻祸，故迁就其说而失之泥，宜为子厚所攻。”〔补注〕曾国藩曰：退之实见史不易为，为之者皆不免草草率尔。假令迁 固同传一人，同叙一事，其传闻爱憎仍各不同也，欲不谓之草草得乎？退之不为史，正识力大过人处。张裕钊曰：绝无章法，而气脉自然贯注。中有造句似子云，而绝琢雕迹，一归自然。

六月九日，韩愈白秀才¹。辱问见爱，教勉以所宜务，敢不拜赐。愚以为凡史氏褒贬大法，春秋已备之矣²。后之作者，在据事迹实录，则善恶自见³，然此尚非浅陋偷惰者所能就；况褒贬邪？

¹或无此九字。或作“某月日韩愈白刘君足下”。

²“为”，或作“谓”。

³或复出“实录”二字。“见”下，或有“矣”字。

孔子圣人，作春秋，辱于鲁 卫 陈 宋 齐 楚，卒不遇而死；齐太史氏兄弟几尽¹；左丘明纪春秋时事以失明²；司马迁作史记，刑诛³；班固瘐死⁴；陈寿起又废，卒亦无所至⁵；王隐谤退死家⁶；习凿齿无一足⁷；崔浩 范晔赤诛⁸；魏收夭绝⁹；宋孝王诛死¹⁰；足下所称吴兢¹¹，亦不闻身贵而今其后有闻也¹²：夫为史者，不有人祸，则有天刑，岂可不畏惧而轻为之哉！

¹或无“氏”字。左传襄二十五年：太史书曰“崔杼弑其君”。崔子杀之，其弟嗣书而死者二人。南史氏闻太史尽死，执简以往，闻既书矣，乃还。

²司马迁报任安书曰：“左丘失明，厥有国语。”

³汉书：天汉二年，李陵降匈奴，迁盛言陵忠，武帝以迁诬罔，下迁蚕室。

⁴和帝 永元初，洛阳令种兢以事捕固，固死狱中。洪庆善云：“‘瘐’音愈。囚以饥寒死也。”今本误作“疲”；或作“瘦”；或作“废”：皆非是。

⁵寿字承祚，仕蜀为观阁令史。遭父丧有疾，使婢侍药，乡党以为贬议。后以母忧。母遗言葬洛阳，寿遵其志，又坐不归葬，竟被贬议。

⁶隐字处叔，晋 太兴初，官著作郎，为虞预所斥，竟以谤黜，归死于家。〔补注〕沈钦韩曰：隐撰晋书成，诣阙上之，文辞鄙拙。其书次第可观者，皆其父所撰；文体漫混义不可解者，隐之作也。

⁷凿齿字彦威，襄阳人。以脚疾居里巷。

⁸浩字伯深，后魏人。著国书三十卷。太武帝 太平真君十一年，以罪夷其族。晔字蔚宗，宋人，删众家后汉书为一家之作。文帝 元嘉二十二年，谋反伏诛。“赤”，或作“赤族”二字。

⁹收字伯起，著后魏书一百三十卷。北齐 后主 武平三年卒，无子。“夭”，或作“天”。〔补注〕沈钦韩曰：收 武平二年卒，既缘史笔多憾于人，后冡被发，弃其骨于外。

¹⁰孝王事高齐，为北平王文学，撰关东风俗传三十卷。周 大象初，预尉迟迥事，诛死。〔补注〕沈钦韩曰：宋孝王为北平王文学。求入文林馆，不遂。因非毁朝士，撰别录廿卷。会周平齐，改为关东风俗传，更广见闻，勒成卅载卒于卷以上之。事多妄缪，篇第冗杂，无箸述体。

¹¹兢撰梁、齐、周史各十卷，陈史五卷，隋史二十卷。天宝八恒王傅。旧书 吴兢传：神龙中，迁右补阙，与韦承庆、崔融、刘子玄撰则天实录。刘知几史通云：“长安中，在史职，余与朱敬则、徐坚、吴兢奉诏更撰国史八十卷。神龙元年，又与坚、兢等重修则天实录卅卷。”玉海云：“吴长垣又别撰唐书百一十卷。”长垣即兢也。又，通鉴：兢撰则天实录，言宋璟激张说使证魏文忠事。说修史见之，知兢所为，谬曰：“刘五殊不相借。”兢起对曰：“此乃兢所为，史草具在，不可使明公枉怨死者。”同僚皆失色。后说阴祈兢改数字，兢终不许，曰：“若徇公请，则此史不为直笔；何以取信于后？”

¹²或无“今其”字。或无“其后”字。

唐有天下二百年矣，圣君贤相相踵，其余文武之士¹，立功名跨越前后者，不可胜数；岂一人卒卒能纪而传之邪²？仆年志已就衰退，不可自敦率³。宰相知其无他才能，不足用⁴，哀其老穷，龃龉无所合，不欲令四海内有戚戚者，猥言之上，苟加一职荣之耳；非必督责迫蹙令就功役也⁵；贱不敢逆盛指，行且谋引去⁶。且传闻不同，善恶随人所见⁷，甚者附党憎爱不同，巧造语言，凿空构立善恶事迹，于今何所承受取信，而可草草作传记令传万世乎⁸？若无鬼神，岂可不自心惭愧⁹；若有鬼神，将不福人。仆虽，亦粗知自爱；实不敢率尔为也。

¹“士”上，或无“之”字。

²“能”上，或无复出“卒”字。司马迁传：“卒卒无须臾之间。”颜曰：“促遽之意也。”

³或无“就”字。“敦率”，犹敦勉也；或作“敢为”，或无此二字。今按：此二字恐有脱误。

⁴“他”上，或无“无”字。

⁵“就”下，或有“其”字。

⁶“且”，一作“自”。

⁷“传闻”，或作“传云闻见”。

⁸或无“乎”字。

⁹“自心”上，或有“可”字，非是。或无“心”字。

夫圣唐钜迹¹，及贤士大夫事，皆磊磊轩天地，决不沈没²。今馆中非无人，将必有作者勤而纂之³。后生可畏，安知不在足下⁴？亦宜勉之！愈再拜。

¹或无“圣”字。

²文苑“决”下有“必”字；又云：“蜀本作‘落落掀天地’，而无‘必’字。”又按：“‘决’，或作‘决地’，或作‘抉地’。”今按：古潮本“轩”亦作“掀”，而无“必”字。盖因柳子厚书云“所云‘磊磊轩天地者，决必沈没’”，故诸本或误加“必”字耳。今从柳集作“轩”，从潮本去“必”字。

³“将必”，或作“必将”。

⁴或脱“不在”二字。





与大颠师书





此书诸本皆无。唯嘉祐小杭本有之。其篇次在此。“与”，作“召”。“颠”，作“巅”。“师”，作“和尚”。方本列于石刻之首。今从杭本附此，而名篇从方氏。杭本又注云：“唐 元和十四年，刻石在潮阳 灵山禅院。宋 庆历丁亥，江西 袁陟 世弼得此书，疑之，因之滁州谒欧阳永叔。永叔览之曰：‘实退之语，它意不及也。’”方本略载其语，又录欧公集古录跋尾云：“文公与颠师书世所罕传。予以集录古文，其求之博，盖久而后获，其以系辞为大传，谓著山林与著城郭无异等语，宜为退之之言。其后书‘吏部侍郎潮州刺史’则非也。盖退之自刑部侍郎贬潮州，后移袁州，召为国子祭酒，迁兵部侍郎。久之始迁吏部。而流俗相传，但知为韩吏部尔。颠师遗记虽云长庆中立，盖并韩书皆国初重刻，故谬为附益尔。”方又注云：“今石刻乃元祐七年重立。”又云：“按：公三简，皆邀速常语耳，初无崇信佛法之说。妄者旁沿别撰答问等语，以肆诬谤，要当存此简以解后世之惑。”今按：杭本不知何人所注，疑袁自书也。更以跋尾参之，其记欧公之语不谬矣。而东坡杂说乃云：“韩退之喜大颠如喜澄观 文畅意，非信佛法也。而或者妄撰退之与大颠书，其词凡鄙，虽退之家奴仆亦无此语。今一士人又于其末妄题云‘欧阳永叔谓此文非退之不能作’，又诬永叔矣。”苏公此语，盖但见集注之出于或人，而未见跋尾之为欧公亲笔也。二公皆号一代文宗，而其去取不同如此，览者不能无惑。然方氏尽载欧语而略不及苏说，其意可见。至吕伯恭乃于文鉴特著苏说，以备乙览，则其同异之间又益后人之惑矣。以余考之：所传三书，最后一篇实有不成文理处；但深味其间语意一二，文势抑扬，则恐欧、袁、方意诚不为过。但意或是旧本亡逸，僧徒所记不真，致有脱误。欧公特观其大概，故但取其所可取，而未暇及其所可疑。苏公乃觉其所可疑，然亦不能察其为误，而直斥以为凡鄙：所以其论虽各有以，而皆未能无所未尽也。若乃后之君子，则又往往不能究其本根：其附欧说者，既未必深知其所以为可信；其主苏氏者，亦未必果以其说为然也。徒幸其言可为韩公解纷，若有补于世教，故特表而出之耳；皆非可与实事而求是者也。至如方氏虽附欧说，然亦未免曲为韩讳，殊不知其言既曰“久闻道德”，又曰“侧承道高”，又曰“所示广大深迥，非造次可喻”，又曰“论甚宏博”：安得谓初无崇信其说之意邪？韩公之事，余于答孟简书盖已论其详矣，故不复论，特从方本载此三书于别集，并录欧公二语而附苏说方说于其后，且为全载书文于此，而考其同异，订其谬误如下。方以为读者以此观之，则其决为韩公之文，而非它人之所能作无疑矣。方氏所据石本，与杭本又自不同，则疑传写之讹；而欧公所疑官称之误，亦为得之。但愚意犹恐当时既谪刺远州，亦未必更带侍郎旧官也。方氏所驳世俗伪造诬谤之书，即今所谓别传者。洪庆善辨证云：“别传载公与大颠往复之语，深诋退之，其言多近世经义之说，又伪作永叔跋云，使退之复生，不能自解免。”吴源明云：“徐君平见介甫不喜退之，故作此文。”方氏又云：“周端礼曰：徐安国自言年二十三四时戏为此，今悔之无及；然则其为徐作无疑矣。”但君平字安道，而方云“安国”，未知便是君平否耳。然灵山石刻张系所撰，其间载韩公问大颠云：“西国一真之法，何不教人？”颠云：“教人达性，离无明贪嗔骄慢，不生嫉妒。”此亦释子常言，初无难解。但韩公素所未闻，而颇中其病，故虽不尽解，而适亦有会于心耳。又载韩公责云：“人生贵贱各有定分，何得以三涂之说诳人？”而颠答云：“公何不常守侍郎之任而来此为官耶？”则恐其有谬误，或其徒所附益也。





其一


愈启¹：孟夏渐热²，惟道体安和。愈弊劣无谓，坐事贬官到此，久闻道德，切思见颜³。缘昨到来，未获参谒；傥能暂垂见过，实为多幸⁴。已帖县令具人船奉迎，日久竚瞻⁵，不宣，愈白⁶。

¹或无此二字。

²“热”下或有“伏”字。

³“切”，杭作“窃”，据石本如此。“切”乃恳切之意，此下大率多从石本云。

⁴杭本无“傥能”以下十字。

⁵“帖”，杭作“贴”。“久”，当作“夕”。“竚”，据石本作“伫”。

⁶据石本无“愈白”字。今据石本，此下具衔姓名下云：“上颠师，四月七日。”





其二


愈启¹：海上穷处，无与话言，侧承道高，思获披接。专辄有此咨屈，傥惠能降喻，非所敢望也²。至此一二日却归高居，亦无不可。旦夕渴望³。不宣。愈白⁴。

¹或无此二字。

²“惠”字疑衍，或下有“然”字而并在“能”字之下。诸本及石本皆误。

³杭本无“傥惠”以下二十七字，而有“此旬来晴明，不甚热，傥能乘间一访，实谓幸也”十八字。今按：“此旬”以下，乃下篇语，定从石本。

⁴据石本，无“愈白”字。今据石本与前书同，但云“六月初三日”。





其三


愈启¹：惠匀至，辱答问，珍悚无已。所示广大深迥，非造次可谕²。易 大传曰³：“书不尽言，言不尽意，然则圣人之意，其终不可得而见邪？”⁴如此而论，读来一百遍⁵，不如亲□颜色，随问而对之易了⁶。此旬来晴明，且夕不甚热，傥能乘闲一访，幸甚。旦夕驰望⁷。愈闻道无疑滞，行止系缚，苟非所恋著，则山林闲寂与城郭无异⁸。大颠师论甚宏博，而必守山林，义不至城郭⁹，自激修行，独立空旷，无累之地者，非通道也¹⁰。劳于一来，安於所适，道故如是¹¹。不宣。愈顿首¹²。

¹或无此二字。

²杭作“量”。

³或无“易大”二字。“曰”，一作“云”。

⁴据石本，“意”作“旨”，无“而”字，“邪”作“也”。今按：易实作“意”，而无“终”、“而”二字。大抵石本亦自多误也，后仿此。

⁵“一”字疑衍，苏氏所谓“凡鄙”，盖指此等处耳。

⁶据石本如此，但无“亲”字。今按：“亲”下当有“见”字，而两本皆阙，故不敢增，而空其处以待知者。杭但云“不如亲面而对之”，是亦苏氏所谓“凡鄙”者，然“亲”字乃方本之阙文，“面”字乃“问”字之误笔，而又脱去“□颜色”、“随”、“易了”六字耳。

⁷杭本已见上篇，此不复出。

⁸此从杭本，但“郭”作“隍”，今据欧公语。据石本“止”下有“所”字；“缚”下有“爱恋”字；“所”下无“恋”字及“则”字，而“著”字下复出“著”字及“与”字；“异”下有“邪”字：皆非是。其用“邪”字尤不当律令，亦所谓“凡鄙”者也。但或疑“非”字下当有“有”字。言于行止系缚若无所恋著，则静闹一致。语尤明白耳。或又疑“非”当作“有”，则语意宾主尤顺，然未知孰是。又诸本皆无，不敢辄增改也。

⁹“颠”杭见上，或无“师”字。杭无“义”字；“城”作“州”。

¹⁰“自”，或作“似”，然细考之，与下文“自激修行”四字皆可疑。或又以“也”为“矣”，而“并非通道”四字属于“行”字之下；又以“独”为“自”，而“立”下有“于”字：皆非是。

¹¹“於”，杭作“于”。“适”，方据石本与杭本并作“识”。今得真石本考之乃如此；然则方之所考亦不详矣。盖“适”犹“便”也，与“唯适之安”之语用字略同。言一来虽劳，而既来则当随其所便，无处不安也。“道故如是”，即所以结上文“道无疑滞”之意，以“如”为“此”，亦石本误。

¹²据石本，无末三字。今据石本，与前二书同；但云“大颠禅师，七月十五日”，不知韩公之于大颠，既闻其语，而为礼益恭如此，何也？





送汴州监军俱文珍序

并诗





陇西公 董晋为汴州 陈留郡节度使，治汴州。俱文珍为监军，公为观察推官。文珍将如京师，作序诗以送之，时贞元十三年也。

今之天下之镇，陈留为大¹。屯兵十万，连地四州²，左淮右河，抱负齐 楚，浊流浩浩，舟车所同。故自天宝已来，当藩垣屏翰之任³，有弓矢钺之权，皆国之元臣，天子所左右。其监统中贵，必材雄德茂，荣耀宠光，能俯达人情仰喻天意者，然后为之。故我监军俱公，辍侍从之荣，受腹心之寄，奋其武毅，张我皇威，遇变出奇，先事独运，偃息谈笑，危疑以平⁴。天子无东顾之忧，方伯有同和之美。十三年春，将如京师，相国陇西公饮饯於青门之外⁵，谓功德皆可歌之也，命其属咸作诗以铺绎之。诗曰：

¹汉书音义曰：留本郑邑，后为陈所并，故曰陈留。今属汴州。

²汴州 陈留郡，宣武节度使所治，汴、宋、亳、颍四州隶焉。

³“屏翰”，或作“翰屏”。

⁴“危疑”，或作“疑危”。

⁵“於”，或作“于”。或无“青”字。

奉使羌池静，临戎汴水安¹。冲天鹏翅阔，报国剑铓寒。晓日驱征骑，春风咏采兰²。谁言臣子道，忠孝两全难？

¹或作“间”，非是。

²束晳补亡诗曰：“循彼南陔，言采其兰。”“采兰”，以养亲也。





送浮屠令纵西游序





或无“浮屠”字，“纵”下有“上人”二字。公尝送文畅师序曰：人固有儒名而墨行者，墨名而儒行者；至是送令纵又曰“其行异，其情同，君子与其进可也”：二序大抵同意。故公集中虽与澄观、惠师、灵师、盈上人、无本师、广宣、僧约、高闲、大颠之徒游，皆取其行，而不取其名焉。不然，则排释老为虚语矣。〔补注〕张裕钊曰：退之为释子作赠序，内不失己，外不失人，最见精心措注处。每篇各出意义，无相袭者，笔端具有造化，惟退之足以当之，即此可悟变化之法。如此篇更不另出意义，但起结微寓作意，便留住自己地步。

其行异，其情同，君子与其进可也¹。令纵释氏之秀者，又善为文²，浮游徜徉，迹接天下。藩维大臣，文武豪士，令纵未始不褰衣而负业³，往造其门下。其有尊行美德，建功树业⁴，令纵从而为之歌颂，典而不谀，丽而不淫，其有中古之遗风与⁵？乘闲致密⁶，促席接膝，讥评文章，商较人士⁷，浩浩乎不穷，愔愔乎深而有归：于是乎吾忘令纵之为释氏之子也。其来也云凝，其去也风休，方欢而已辞，虽义而不求：吾于令纵不知其不可也，盍赋诗以道其行乎⁸？

¹或无“进”字，非是。

²“又”上，或有“而”字。

³“衣”，或作“裳”。

⁴“树”，或作“植”。

⁵“有中”，或作“中有”。“古”下，或有“人”字。“风”下，或有“可”字。

⁶或无此四字，而有“及”字。

⁷或作“士人”，或作“人事”。

⁸〔补注〕张裕钊曰：结处妙远不测。





与路鹄秀才序





赠别序





送路鹄、赠别二序，语意无伦，脱误不可读。如曰“自河南令为博士”，于公所历官次亦不合，故并阙之。





送毛仙翁十八兄序





直谏表、论顾威状、种蠡议、毛仙翁序，皆最末见，决非公文。据杭本之有外集者，表状亦不录，足以知其果伪也。今并删去。





通解





洪庆善曰：通解、择言解、鄠人对，或云皆少作。陈齐之云：通解之、乎、者、也下皆未当。此虽少作，然亦本讹也。通解虽不见于正集，然亦赵德文录中所载，当知其为公文也。〔补注〕方苞曰：此文径陌颇近荆公。

今之人以一善为行而耻为之，慕达节而称夫通才者多矣，然而脂韦汩没以至于老死者相继，亦未见他之称¹：其岂非乱教贼名之术欤²！

¹“他”下，或有“人”字。今按：此句疑有脱误。

²“乱”，或作“害”。〔补注〕姚范曰：“其”字疑在上句“他”字之上。

且五常之教，与天地皆生¹；然而天下之人不得其师，终不能自知而行之矣。故尧之前千万年，天下之人促促然不知其让之为美也；于是许由哀天下之愚，且以争为能，乃脱屣其九州，高揖而辞尧；由是后之人竦然而言曰：“虽天下犹有薄而不售者，况其小者乎²？”故让之教行于天下，许由为之师也³。自桀之前千万年，天下之人循循然不知忠易其死也。故龙逄哀天下之不仁，睹君父百姓入水火而不救，于是进尽其言，退就割烹⁴；故后之臣竦然而言曰：“虽万死犹有忠而不惧者，况其小者乎？”故忠之教行于天下⁵，由龙逄为之师也。自周之前千万年⁶，浑浑然不知义之可以换其生也⁷，故伯夷哀天下之偷，且以强则服，食其葛薇，逃山而死⁸；故后之人竦然而言曰⁹：“虽饿死犹有义而不惧者，况其小者乎！”¹⁰故义之教行于天下，由伯夷为之师也。是三人俱以一身立教，而为师于百千万年间¹¹；其身亡而其教存，扶持天地，功亦厚矣¹²。向令三师耻独行，慕通达，则尧之日，必曰得位而济道，安用让为¹³？夏之日，必曰长进而否退，安用死为？周之日，必曰和光而同尘¹⁴，安用饿为？若然者，天下之人促促然而争，循循然而佞，浑浑然而偷：其何惧而不为哉！是则¹⁵三师生于今，必谓偏而不通者矣¹⁶，可不谓之大贤者哉¹⁷？呜呼，今之人其慕通达之为弊也！

¹“地”下，或有“而”字，非是。

²或作“焉”，下同。

³“为之”，或作“之为”，下二语同。

⁴“就”下，或有“其”字，非是。

⁵“忠”之上，或有“其”字，非是。

⁶“周”，或作“殷”。

⁷或无“以”字。

⁸“之”下，或有“人”字。“服”，或作“伏”。“且以强则服”一句，疑有脱误。

⁹“故”，或作“于是”。

¹⁰“义”，或作“死”，或作“强”。

¹¹或无“百”字。

¹²“存”下，或有“于”字。“功”上，或有“而”字。

¹³“用”，或作“能”。

¹⁴“和光而同尘”，或作“同尘而和光”。

¹⁵或无“则”字。

¹⁶或无“必”字；“谓偏”作“为偏”；“矣”作“也”。“矣”上，或无“者”字。

¹⁷〔补注〕“可不谓之大贤者哉”一句，原本无，据宋 闽本校补。

且古圣人言通者，盖百行众艺备于身而行之者也¹；今恒人之言通者，盖百行众艺阙于身而求合者也。是则古之言通者，通于道义；今之言通者，通于私曲：其亦异矣²！将欲齐之者，其不犹矜粪丸而拟质随珠者乎³？且令今父兄教其子弟者曰“尔当通于行如仲尼，虽愚者亦知其不能也”⁴；曰“尔尚力一行如古之一贤”，虽中人亦希其能矣⁵：岂不由圣可慕而不可齐邪？贤可及而可齐也⁶？今之人行未能及乎贤而欲齐乎圣者，亦见其病矣⁷！

¹“而”上，或有“通”字。

²“古之”、“今之”下，或并有“人”字。

³或无“其”字；或无“不”字；或无“其”、“矜”二字。

⁴或无“亦”字。“也”，或作“邪”，非是。

⁵“贤”上，或无“一”字。

⁶“也”，或作“邪”。今按：恐上句无“邪”字，下句“也”字却当作“邪”。〔补注〕按：此二句语气甚安，无误字。

⁷“矣”，一作“也”。

夫古人之进修¹，或几乎圣人。今之人行不出乎中人，而耻乎力一行为独行，且曰：“我通同如圣人。”²彼其欺心邪？吾不知矣！彼其欺人而贼名邪？吾不知矣！余惧其说之将深，为通解。

¹或作“中人”，非是。

²“我”下，或有“周”字。“同”字疑衍。





择言解





〔补注〕茅坤曰：其思深，其调逸。

火泄于密，而为用且大，能不违于道，可燔可炙，可镕可甄，以利乎生物¹；及其放而不禁，反为灾矣²。水发于深，而为用且远，能不违于道，可浮可载，可饮可灌，以济乎生物³；及其道而不防，反为患矣。言起于微，而为用且博，能不违于道，可化可令，可告可训，以推于生物；及其纵而不慎，反为祸矣。

¹“乎”，或作“于”。

²或无“其”字，下二语同。

³“乎”，或作“于”。

火既我灾，有水而可伏其焰，能使不陷于灰烬矣¹；水既我患，有土而可遏其流，能使不仆于波涛矣²；言既我祸，即无以掩其辞，能不罹于过者亦鲜矣³：所以知理者又焉得不择其言欤？其为慎而甚于水火⁴！

¹“陷”，或作“蹈”，或作“焰”。

²或无“而可”字。

³“于过”，或作“其失”；“过”下，或有“失”字。

⁴“言”上，或无“其”字。“而”字恐误。





鄠人对





新史 孝友传：唐时陈藏器注本草拾遗，谓人肉治羸疾。自是民间以父母疾，多刲股肉以进：或给帛，或旌门闾。善乎韩愈之论！谓父母疾，烹药饵，以是为孝；未闻毁支体者也。则公之此论，有益于时俗多矣。“鄠”，胡古切。京兆县名。

鄠有以孝为旌门者¹，乃本其自于鄠人，曰：“彼自剔股以奉母，疾瘳，大夫以闻其令尹，令尹以闻其上²，上俾聚土以旌其门³，使勿输赋，以为后劝。”⁴鄠大夫常曰：“他邑有是人乎！”

¹“为”字疑衍。又疑是“而”字。

²按：“尹”谓京兆尹。“令”字恐衍，下同。

³或无“其”字。

⁴“以为”，或作“欲为”。

愈曰：母疾则止于烹粉药石以为是¹，未闻毁伤支体以为养，在教未闻有如此者。苟不伤于义，则圣贤当先众而为之也²；是不幸因而致死³，则毁伤灭绝之罪有归矣⁴。其为不孝，得无甚乎！苟有合孝之道⁵，又不当旌门：盖生人之所宜为，曷足为异乎⁶？既以一家为孝，是辨一邑里皆无孝矣；以一身为孝，是辨其祖父皆无孝矣。

¹或无“愈”字。或无“止”字。“母”下十二字，新史作“父母疾烹药饵以是为孝”。今按：“是”字或是“事”字。按下文又有“未闻”字，此“未闻”字恐衍，或是“若夫”字之类。

²“圣贤”，或作“贤圣”。

³“而”下，或有“且”字。今按：此句上“是”字疑是“且”字。

⁴“灭绝”，一作“绝灭”。

⁵“苟”，或作“若”。“合”下，疑有“乎”字。

⁶或无“足”字。

然或陷于危难，能固其忠孝，而不苟生之逆乱¹，以是而死者，乃旌表门闾²，爵禄其子孙，斯为为劝已；矧非是而希免输者乎？曾不以毁伤为罪，灭绝为忧³；不腰于市，而已黩于政；况复旌其门？

¹“生之”，刘仲忱谓“之”当作“于”。

²“表”下，或有“其”字。

³或作“其忧”，非是。





河南府同官记





或无“府”字。记谓“永贞元年，愈自阳山移江陵法曹，获事河东公”，言裴均时节度荆南也。后五年始立石，则元和四年也。记亦赵德文录所载，吕夏卿以为可信者。其叙事笔力，非公不能，诚公之作矣。〔补注〕方苞曰：四番叙述，不觉其冗。

永贞元年¹，愈自阳山移江陵法曹参军²，获事河东公³。公尝与其从事言⁴：建中初，天子始纪年更元⁵，命官司举贞观开元之烈⁶。群臣惕栗奉职，命材登良，不敢私违。当时自齿朝之士而上，以及下百执事⁷，官阙一人，将补，必取其良。然而河南同时于天下称多，独得将相五人⁸。故于府之参军则得我公⁹，于河南主簿则得故相国范阳 卢公¹⁰，于氾水主簿¹¹，则得故相国今太子宾客荥阳 郑公¹²，于陆浑主簿则得相国今吏部侍郎天水 赵公¹³，于登封主簿则得故吏部尚书东都留守吴郡 顾公¹⁴。卢公去河南为右补阙，其后由尚书左丞至宰相¹⁵；郑公去氾水为监察御史，佐山南军，其后由工部侍郎至宰相，罢而又为¹⁶；赵公去陆浑为右拾遗，其后由给事中为宰相¹⁷；顾公去登封为监察御史，其后由京兆尹至吏部尚书东都留守¹⁸；我公去府为长水尉，其后由膳部郎中为荆南节度行军司马，遂为节度使¹⁹，自工部尚书至吏部尚书。三相国之劳在史册²⁰。顾吏部慎职小心，于时有声。我公愿洁而沈密，开亮而卓伟，行茂于宗，事修于官，嗣绍家烈，不违其先²¹。作帅南荆²²，厥闻休显²³，武志既扬，文教亦熙²⁴；登槐赞元，其庆且至。故好语故事者，以为五公之始迹也同，其后进而偕大也亦同。其称名臣也又同，官职虽分，而功德有巨细²⁵，其有忠劳于国家也同²⁶；有若将同其后而先同其初也。有闻而问者²⁷，于是焉书。

¹贞元二十一年八月，改元永贞。

²是岁八月，宪宗即位，公量移江陵法曹参军。

³江陵节度使裴均字君齐，河东人。

⁴或无“公”字。

⁵大历十五年正月，改元建中。

⁶或作“例”，或作“列”，非是。

⁷“百”下，或有“吏”字。

⁸或无“同时”二字，方无“将”字。今按：下文所记，实为宰相者三人；裴 顾未为真相，故特著其官职戎马之盛：则此处宜有“将”字。方本误也。

⁹“公”，裴均也。

¹⁰“卢公”，迈字子玄，范阳人。

¹¹氾，水名。前汉“渡兵氾水”。“氾”，音几。

¹²“郑公”，余庆，字居业，荥阳人。下“相国”上，方无“故”字。今按：所谓“故相”者，犹今言“前宰相”，非亡没之谓。方本误也。

¹³“赵公”，宗儒，字秉文，邓州人。“相国今”，一本作“今相国”。

¹⁴“顾公”，少连，字夷仲，苏州人。“故”下，一本或有“相国”字，今以下文考之，非是。

¹⁵贞元九年五月，迈自左丞同平章事，至十三年九月罢。

¹⁶余庆去氾水为监察御史，史传逸之。建中末，山南西道府节度使严震辟余庆为府从事。贞元十四年七月，自工部侍郎同平章事。十六年九月，罢为郴州司马。永贞元年八月，复以尚书左丞同平章事。元和元年五月，罢。

¹⁷“中为”，或作“中至”。贞元十二年十月，宗儒自给事中同平章事。十四年七月，罢。

¹⁸贞元十六年五月，以少连为京兆尹。十八年六月，自吏部尚书为东都留守。

¹⁹均去府为长水尉，史传逸之。贞元十九年五月，均自荆南行军司马为本军节度使。

²⁰“在”上，或有“布”字。

²¹均曾祖行俭，祖光庭。

²²“帅”，或作“扦”。

²³“闻”，音问。

²⁴“亦”，或作“既”。

²⁵或无“官职”字；“分”作“则”属之下文，而无“而”字。

²⁶“忠”上，或无“有”字。“家”下，或无“也”字，而有“亦”字。

²⁷或无“有”字。

既五年¹，始立石刻其语河南府参军舍庭中²。于时河东公为左仆射宰相³，出藩大邦，开府汉南⁴。郑公以工部尚书留守东都⁵。赵公以吏部尚书镇江陵⁶。汉南地连七州⁷，戎士十万，其官宰相也。留守之官，居禁省中⁸，岁时出旌旗，序留司文武百官于宫城门外而衙之⁹。江陵故楚都也，戎士五万。三公同时¹⁰，千里相望，可谓盛矣¹¹。河东公名均，姓裴氏。

¹谓元和五年也。〔补注〕陈景云曰：五年，乃合永贞元年言之。

²“语”下，或有“于”字。

³“时”，或作“是”。

⁴元和三年四月，均自荆南召为右仆射，是岁九月庚寅，加同平章事，出为山南东道节度使。“汉南”，谓汉水之南。〔补注〕沈钦韩曰：裴均以节镇带宰相，由巧佞得之也。

⁵元和三年六月，余庆自工部尚书为东都留守，史传逸之，独见公此记，又见公上留守郑尚书启及送郑涵校理序。

⁶元和三年，宗儒检校吏部尚书，为荆南节度使。

⁷山南东道，管襄、邓、隋、唐、安、均、房七州。

⁸“守”下，或无“之”字。

⁹〔补注〕陈景云曰：东都留守。其之官，例赐旗甲。见唐史吕元膺传。

¹⁰时卢 顾死矣，故止及裴 郑 赵三公云。

¹¹〔补注〕吴汝纶曰：收处文笔坚重，意义精深，见其皆有命将登良之责，非苟为杰语也。





记宜城驿





或作“宜城驿记”。下或有“愈代侄孙作”五字。宜城，襄州县。公尝有楚昭王庙诗云：“丘园满目衣冠尽，城郭连云草树荒。犹有国人怀旧德，一间茅屋祭昭王。”与此记合。〔补注〕吴汝纶曰：此本公侄孙作，而集录者以为公文耳。

此驿置在古宜城内¹，驿东北有井，传是昭王井²，有灵异，至今人莫汲³。驿前水，传是白起堰西山下涧；灌此城坏⁴，楚人多死，流城东陂，臭闻远近，因号其陂“臭陂”⁵；有蛟害人，渔者避之。井东北数十步有楚昭王庙⁶，有旧时高木万株，多不得其名⁷，历代莫敢剪伐，尤多古松大竹。于太傅⁸帅襄阳⁹，迁宜城县，并改造南境数驿，材木取足此林。旧庙屋极宏盛，今惟草屋一区；然问左侧人，尚云：“每岁十月，民相率聚祭其前。”庙后小城，盖王居也¹⁰。其内处偏高，广员八九十亩，号“殿城”，当是王朝内之所也¹¹，多砖可为书砚。自小城内地今皆属甄氏。甄氏于小城北立墅以居。甄氏有节行¹²，其子逢以学行为助教。元和十四年二月二日题。

¹下或有复出“宜城”字，楚昭王畏吴，迁于鄀，鄀即宜城。

²或无“昭”字。

³开元二十二年，初置十道采访。韩朝宗以襄州刺史兼山南东道。襄州南楚故城有昭王井，传言汲者死。行人虽渴困不敢俯视。朝宗移书谕神，自是饮者亡恙也。更号“韩公井”。

⁴或脱“堰”字。

⁵“臭陂”上，或有“曰”字。

⁶或无“昭”字。

⁷“名”，或作“始”。

⁸于頔。

⁹或无“阳”字。

¹⁰“后”，或作“复”。

¹¹“城”，或作“域”。“朝”，或作“庙”。

¹²谓甄济。元侍御尝以书请于公，乞书甄氏父子节义。见公答元侍御书。





题李生壁





李平。〔补注〕曾国藩曰：低佪唱叹，深远不尽，无韵之诗也。张裕钊曰：古郁苍凉，清微萧远，别有襟抱。

余始得李生于河中，今相遇于下邳¹，自始及今，十四年矣。始相见，吾与之皆未冠，未通人事，追思多有可笑者，与生皆然也。今者相遇，皆有妻子，昔时无度量之心，宁复可有是²？生之为交，何其近古人也³！

¹“邳”，或作“邽”，非是。洪庆善云：下邳，贞观中属泗，元和中属徐。

²〔补注〕曾国藩曰：“无度量”，谓不为限制，烂漫而无所不可也。

³“近”下，或有“于”字。

是来也，余黜于徐州，将西居于洛阳。泛舟于清泠池，泊于文雅台下。西望商丘¹，东望修竹园。入微子庙、求邹阳、枚叔、司马相如之故文²。久立于庙陛间³，悲那颂之不作于是者已久⁴。陇西 李翱、太原 王涯、上谷 侯喜实同与焉⁵。贞元十六年五月十四日。昌黎 韩愈书。

¹“丘”，或作“州”，非是。

²清泠池、文雅台、商丘、修竹园、微子庙，皆在睢阳，即梁孝王城。邹、枚、相如皆孝王之客也。

³“庙陛间”，或作“庙下”，或作“庙下陛间”。

⁴“颂之”，或作“之颂”。那、商颂，祀成汤之诗。睢阳有亳城，汤所都也。其后武王伐殷，以微子奉商祀。有正考父者，得商颂十二篇于周之太师，以那为首。

⁵“涯”，或作“渥”。“与”，音预。





除崔群户部侍郎制





旧史云：群，元和初为翰林学士，以谠言正论闻于时。九年，迁礼部侍郎。十年，知贡举，取士三十余人；选拔才行，咸为公当。转户部。新史不载其为礼部，逸之也。公掌纶诰一年，唯外集有此制一首，则其文遗逸多矣。李汉云：“收拾遗文，无所失坠。”信乎？

敕：地官之职，邦教是先，必选国华，以从人望。具官崔群，体道履仁，外和内敏¹；清而容物，善不近名；从容礼乐之间，特达珪璋之表。比参密命，弘益既多²；及贰仪曹，升擢惟允；迈兹令德³，蔼然休声；选贤与能，于今虽重⁴；择才均赋⁵，自古尤难。往慎乃司，以服嘉命。可⁶。

¹或作“内和外敏”。

²群，元和初为翰林学士，历中书舍人。

³“兹”，或作“此”。

⁴“虽”，或作“惟”。“重”，或作“盛”。

⁵“均”，或作“经”。

⁶“可”下，或有“云云”字。





祭董相公文





董公名晋。“祭”下，或有“汴州”字。公时为汴之观察推官。晋薨之三日而敛，既敛而行。于行之四日，公从丧至偃师，而汴军乱。此文公与一时僚吏共为文以祭于丧之将行也。其名位具载本篇。然陆长源、孟叔度皆死于军乱之日，惟公独免者也。

维贞元十五年岁次己卯二月乙亥朔某日，节度行军司马检校右散骑常侍兼御史大夫知使事吴县开国男食邑三百户陆长源¹、度支营田判官检校金部员外郎侍御史孟叔度、观察支使监察御史里行丘颖、观察推官守秘书省校书郎韩愈等，谨以少牢之奠，敬祭于故尚书右仆射平章事陇西公之灵。呜呼！天高而明，地厚而平。五气叙行，万汇顺成。交感旁畅，圣贤以生。雨水于云，渎水于坤²。蕃昌生物³，有假有因。天睠唐邦，锡之元臣。

¹“吴县开国”，或作“吴郡”。或无“食邑三百户”字。

²“坤”，或作“神”。〔补注〕曾国藩曰：“雨”、“渎”比元臣，“云”、“坤”比唐邦。

³“昌生”，或作“生庶”。

肫肫元臣¹，其德孔硕；不谄不笑，不威不赫²；不求其盈³，不致其敌。爰立作相⁴，谟实勤；出若无辞，畴德之闻⁵。帝念东土，公其来抚。乃守洛都⁶，乃藩浚郊；乃去厥疾，乃施厥膏。不知其劳，鳏寡以饶。

¹“肫肫”，或作“盹盹”，误。“肫”，音谆。

²“不谄不笑”，或作“不容不谄”；或作“不陷不酷”；或无“不笑”二字，而连下文“不威”为句。下文“其敌”下，别出“不雠”二字，与上“求”字叶。

³“盈”，或作“用”。

⁴“立”，或作“初”。

⁵“德”，或作“得”。

⁶贞元十六年三月，晋为东都留守。

维昔浚郊，厥乱维旧¹；有狡有狂，其群孔丑。公其来矣，为民父母²；父诲其义，母仁其愚。既变既从，孰云其初³；自迩徂远，混然一区。

¹“昔”，或作“若”。“厥乱维旧”，或作“维乱旧政”，或作“乱维政旧”。

²“为民”，或作“公为”，非是。

³“孰云”，或作“亲去”，或作“亲云”，非是。

公来自中，天子所倚；公今不归，谁佐天子？公既来止¹，东人以完；公既殁矣，人谁与安？浊流浑浑，有辟其郛；填道欢呼，公来之初；今公之归，公在丧车。旨酒既盈，嘉肴在盛²；呜呼我公，庶享其诚。尚飨！

¹“公既来止”，或作“既来至止”，或作“公来至止”。今依行状更定。

²“盛”，音成。





雷塘祷雨文





此篇乃柳子厚文，此不当录。





祭石君文





或作“祭石浚川文”。石洪，浚川也。河南人，为京兆 昭应尉，遂葬于死所：故曰“客葬秦原”也。公既志其墓，又同宋景为文以祭之。

维元和七年岁次壬辰七月二十七日，右补阙宋景、国子博士韩愈，谨以清酌庶羞之奠，敬祭于石三学士之灵¹。

¹或无“敬”字。

惟君学成于身，名彰于人；知道之可行，见人之不幸¹。不事顾让，以图就功；如何奄忽，永丧其躬²。曰景与愈，与游为久³；自君之逝，相遇辄哀。傍无强亲，子孩妻姖⁴；敢忘分济，念力未任。客葬秦原，孤魂谁附；奠以送诀，悲何可穷。尚飨！

¹“见人”，或作“知命”，或作“见命”。“不”上，或无“之”字。

²此四字或作“以丧其良”。下或有“知微有议”四字。或作：“不负能长，已谁知口，有义何害。”今按：诸本皆无文理，疑不足据。

³或无“曰”字；“景”下，或无“与”字；“愈”下，有“也”字；“为久”，作“日久”。

⁴“姖”，或作“稚”。“姖”，古文“姬”字，然义亦不近。





祭房君文





房次卿，字蜀客，公尝志其父武墓；有“长曰次卿”，即君也。次卿卒于京兆 兴平尉。文曰“吾未死，无以妻子为念”，其恤孤之意厚矣。〔补注〕方苞曰：止此数语，便可“包刘越嬴”。

维某年月日，愈谨遣旧吏皇甫悦以酒肉之馈，展祭於五官蜀客之柩前¹。

¹或无“维某”字，“愈”作“某”。或无“日”字。“於”，一作“于”。

呜呼！君乃至于此，吾复何言¹？若有鬼神，吾未死，无以妻子为念！呜呼，君其能闻吾此言否²！尚飨。

¹“于此”，或作“于斯”。

²“君”上，或有“房”字。





高君仙砚铭

并序





儒生高常，与予下天坛中路，获砚石，似马蹄状，外棱孤耸，内发墨色，幽奇天然，疑神仙遗物。宝而用之，请予铭底：

仙马有灵，迹在于石；棱而宛中，有点墨迹。文字之祥，君家其昌¹。

¹应劭武纪注：大宛旧有天马种蹋石汗血。颜曰：“‘蹋石’，谓蹋石有迹，言其蹄坚利。”朱新仲谓铭语本此。“宛”，平声。





高君画赞





此篇从蜀本录之。今按：疑非公所作，然姑存之。

君子温闲，骨气委和。迹不拒物，心不扬波。澄源卷璞，含白瑳瑳。遗纸一张，德音不忘。





潮州请置乡校牒





东坡潮州庙记谓：始潮之人未知学，公命进士赵德为之师，自是潮之人笃于文行，延及齐民，至于今号称易治。此即公请置乡校之意也。〔补注〕方苞曰：穆然古物，有初汉人风致。何焯曰：体格气味，纯乎西汉。质雅中意味深长，此真有乎中溢乎外而不自知者。又曰：其论盖本诸董子。

孔子曰：“道之以政，齐之以刑¹，则民免而无耻；不如以德礼为先，而辅以政刑也。”²夫欲用德礼，未有不由学校师弟子者。

¹“齐”上，或有“而”字。

²或无“则”字“礼”字。

此州学废日久。进士明经，百十年间¹，不闻有业成贡於王庭，试於有司者²。人吏目不识乡饮酒之礼，耳未尝闻鹿鸣之歌³。忠孝之行不劝，亦县之耻也。夫十室之邑，必有忠信；今此州户万有余，岂无庶几者邪？刺史县令不躬为之师，里闾后生无所从学。

¹“百十年间”，或作“百十数年”，非是。

²“贡”、“试”下，或并无“於”字，或作“于”字。

³或无“目”与“耳”字。

尔赵德秀才¹：沈雅专静，颇通经，有文章，能知先王之道，论说且排异端而宗孔氏，可以为师矣²。请摄海阳县尉，为衙推官³，专勾当州学，以督生徒，兴恺悌之风。刺史出己俸百千以为举本⁴，收其赢余，以给学生厨馔。

¹或作“耳”。又或作“矣”，非是。〔补注〕陈景云曰：“尔”字当从下句读，文牒中有此体。

²“师”下，或有“友”字。

³或无“官”字。

⁴“举”，或作“学”。





直谏表





说见前送毛仙翁十八兄序。





论顾威状





同上。





文外集下卷 


顺宗实录


顺宗实录卷第一

起藩邸，尽贞元二十一年二月。





/史臣韩愈撰

方本不载实录，云：诸本顺宗实录皆以附外集。然李汉序谓又有注论语十卷，传学者；顺宗实录五卷，列于史书，不在集中。则知实录固不必附也。今按：李汉之说据当时而言之，似未为失；然其为害，已足使笔解亡逸，无复真本；实录窜易，不成全书：是则皆李汉之为也。方氏不察而从其说，既已误矣。况今去公之时又益以远，比之当日，事体又大不同；故其片文只字，名为公之作而决可知其非伪者，皆当收拾使无失坠，乃为真能好公之文者。固不当以一时苟简之论为限断，而直有所遗也。故今于实录，姑仍置外集，而详加校定，庶几犹足以见公笔削之大指云。旧史公传云：“时谓愈有史笔，及撰顺宗实录，繁简不当，叙事拙于取舍，颇为当代所非。穆宗、文宗尝诏史臣添改，时愈婿李汉、蒋系在显位，诸公难之；而韦处厚别撰顺宗实录三卷。”且公进实录表状所云，乃监修李吉甫以韦处厚所撰未周悉，令臣重修；而旧传反谓所撰不当，处厚别撰三卷，误矣。新史又云：“自韩愈为顺宗实录，议者哄然不息，卒窜定无全篇。”按路隋传，文宗嗣位，隋以宰相监修国史。初，韩愈撰顺宗实录，书禁中事太切直，宦寺不喜，訾其非实。帝诏隋刊正。隋建言：卫尉卿周君巢、谏议大夫王彦威、给事中李固言、史官苏景胤皆言改修非是。夫史册者，褒贬所在。匹夫善恶，尚不可诬，况人君乎？议者至引隽不疑、第五伦为比，以蔽聪明，臣宗闵臣僧孺谓史官李汉、蒋系皆愈之婿，不可参撰，俾臣得下笔，臣谓不然。且愈所书亦非自出；元和以来，相循逮今，虽汉等以嫌，无害公议。请条示甚谬误者，付史官刊定。有诏：摘贞元、永贞间数事为失实，余不复改。汉等亦不罢。由是观之：则公于元和十年夏进此实录，后才一刊正；是文宗朝所特改者，贞元、永贞间数事耳。旧史以为“韦处厚别撰”者固非；而新史又谓“卒窜定无全篇”者亦非也。司马温公考异云：景祐中，编次崇文总目。顺宗皇帝实录有七本，皆五卷，题云“韩愈等撰”。五本略而二本详，编次者两存之。其中多异同。然则是非取舍，后世安所折衷耶？终之唯公之信而已。此新史所以采摭无遗，且以公为知言也欤。题下或无“史臣韩愈撰”五字。〔补注〕沈钦韩曰：韦处厚撰者三卷，昌黎撰者五卷，则略本是韦，详本出韩无疑。今以此本与通鉴考异校之，无一事与详本合，而适合彼所称略本，然则此非韩公本文。不知刻者何为却收此本。

顺宗至德大圣大安孝皇帝¹，讳诵，德宗长子，母曰昭德皇后王氏。上元二年正月十二日生²。大历十四年，封为宣王。建中元年，立为皇太子³。慈孝宽大，仁而善断，留心艺学。亦微信尚浮屠法，礼重师傅，引见辄先拜。善隶书，德宗之为诗并他文赐大臣者，率皆令上书之。德宗之幸奉天，仓卒间⁴，上常亲执弓矢，率军后先导卫，备尝辛苦。上之为太子，于父子间，慈孝交洽无嫌，每以天下为忧。德宗在位久，稍不假宰相权，而左右得因缘用事。外则裴延龄 李齐运 韦渠牟等以奸佞相次进用。延龄尤狡险，判度支⁵，务刻剥聚敛以自为功，天下皆怨怒。上每进见，候颜色，辄言其不可。至陆贽 张滂 李充等以毁谴，朝臣惧⁶，谏议大夫阳城等伏阁极论，德宗怒甚，将加城等罪，内外无敢救者，上独开解之，城等赖以免。德宗卒不相延龄 渠牟，上有力焉。贞元二十一年癸巳，德宗崩。景申，上即位太极殿，册曰：“维贞元二十一年岁次乙酉正月辛未朔二十三日癸巳，皇帝若曰：于戏！天下之大，实惟重器。祖宗之业，允属元良。咨尔皇太子诵，睿哲温恭，宽仁慈惠。文武之道，秉自生知；孝友之诚，发于天性。自膺上嗣，毓德春闱，恪慎于厥躬，祗勤于大训：必能诞敷至化，安劝庶邦。朕寝疾弥留，弗兴弗寤。是用命尔继统，俾绍前烈，宜陟元后，永绥兆人。其令中书侍郎平章事高郢奉册即皇帝位。尔惟奉若天道，以康四海；懋建皇极，以熙庶功：无忝我高祖 太宗之休命！”⁷上自二十年九月得风疾，因不能言，使四面求医药，天下皆闻知。德宗忧戚形于颜色，数自临视。二十一年正月朔⁸，含元殿受朝⁹，还至别殿，诸王亲属进贺，独皇太子疾不能朝，德宗为之涕泣，悲伤叹息，因感疾，恍惚日益甚，二十余日，中外不通两宫安否，朝臣咸忧惧莫知所为，虽翰林内臣亦无知者¹⁰。二十三日，上知内外忧疑，紫衣麻鞋，不俟正冠，出九仙门召见诸军使，京师稍安。二十四日宣遗诏，上缞服见百寮。二十六日即位¹¹。

¹“德”下，史有“弘道”二字。

²正月戊戌生于长安之东内。

³史云大历十四年六月进封宣王，十二月乙卯立为皇太子。

⁴“仓”，或作“苍”。

⁵贞元九年五月，以裴延龄为户部侍郎，判度支。

⁶“”，所江切。

⁷仓猝召翰林学士郑、卫次公等至金銮殿草遗诏。宦官或曰：“禁中议所立，尚未定。”众莫敢对。次公遽言曰：“太子虽有疾，地居冢嗣，中外属心。必不得已，犹应立广陵王。”等从而和之，议始定。〔补注〕何焯曰：凡册文诏书，但删去繁缛，便简直近古。修唐书者不知此法，本纪中至一字不存；宋景文列传，遇章疏辄窜易以就奇涩；皆与公背驰者也。

⁸辛未朔。

⁹“元”，或作“光”。

¹⁰“含元殿”至“日益甚”四十一字，史云：“德宗不豫，诸王亲戚皆侍医药，独上卧病不能侍。德宗弥留，思见太子，涕咽久之。”

¹¹丙申，即皇帝位于太极殿，卫士尚疑之，企足引领而望之，曰：“真太子也！”乃喜而泣。

上学书于王伾，颇有宠¹；王叔文²以棋进：俱待诏翰林，数侍太子棋。叔文诡谲多计³，上在东宫，尝与诸侍读并叔文论政。至宫市事⁴，上曰：“寡人方欲极言之。”众皆称赞，独叔文无言。既退，上独留叔文，谓曰：“向者君奚独无言，岂有意邪？”叔文曰：“叔文蒙幸太子，有所见，敢不以闻。太子职当侍膳问安，不宜言外事。陛下在位久，如疑太子收人心，何以自解？”上大惊，因泣曰：“非先生，寡人无以知此。”遂大爱幸。与王伾两人相依附，俱出入东宫。闻德宗大渐，上疾不能言，伾即入，以诏召叔文入，坐翰林中使决事⁵。伾以叔文意入言于宦者李忠言，称诏行下，外初无知者。以检校司空平章事杜佑摄冢宰兼山陵使，中丞武元衡为副使，宗正卿李纾为按行山陵地使，刑部侍郎郑云逵为卤簿使⁶；又命中书侍郎平章事高郢撰哀册文，礼部侍郎权德舆撰谥册文，太常卿许孟容撰诔文。

¹王伾，杭人。“伾”下或有复出“伾”字。

²王叔文，山阴人。

³“谲”，音决。

⁴〔补注〕按：容斋随笔：宫市事，咸谓起于德宗；不知天宝中已有此名，且用宰相充使。时宰相杨国忠也。

⁵“诏”下，或无“召”字。“文”下，或无“入”字。“使”下，或无“决”字。

⁶或无“兼”字。“纾”，或作“杼”。“逵”，或作“达”。

庚子，百寮请听政，曰：“自汉以来¹，丧期之数，以日易月，而皆三日而听政。我国家列圣亦克修奉，罔或有违。况大行皇帝酌于故实，重下遗诏，今日至期，而陛下未亲政事，群臣不敢安。宜存大孝，以宁万国，天下之幸。”不许。是月，升泗州为上州。

¹“以”，或作“已”。

二月辛丑朔，中书侍郎平章事臣郢、门下侍郎平章事臣珣瑜、检校司空平章事臣佑奉疏曰：“大行皇帝知陛下仁孝，虑陛下悲哀，不即人心听政事，故发遗诏，令一行汉氏之制。今陛下安得守曾 闵匹夫之小行，忘皇王继亲之大孝，以亏臣子承顺之义？”犹不许。

壬寅，宰臣又上言曰：“陛下以圣德至孝，继受宝命；宜奉先帝约束，以时听断。不可以久。”从之。

癸卯，朝百寮于紫宸门。杜佑前跪进曰：“陛下居忧过礼，群臣惧焉。愿一睹圣颜。”因再拜而起。左右乃为皇帝举帽，百寮皆再拜。佑复奏曰：“陛下至性殊常，哀毁之甚，臣等不胜惶灼。伏望为宗庙社稷割哀强食。”

景午，罢翰林阴阳星卜医相覆棋诸待诏三十二人¹。初，王叔文以棋待诏；既用事，恶其与己侪类相乱，罢之。

¹“三”，或作“四”。

己酉，易定节度使张茂昭可同中书门下平章事，余如故¹。河北节度自至德已来不常朝觐；前年冬，茂昭来朝未还，故宠之。

¹或无“使”字。“可”，史作“兼”。

辛亥¹，诏吏部侍郎韦执谊守左丞，同中书门下平章事，赐紫²。初，执谊为翰林学士，知叔文幸于东宫，倾心附之。叔文亦欲自广朋党，密与交好。至是，遂特用为相。

¹史作“卯”。

²“侍郎”，史作“郎中”。“左丞”，史作“尚书右丞”。

乙卯，太常奏：“礼云：‘丧，三年不祭，惟祭天地社稷。’周礼：‘圜钟之均六变，天神皆降；林钟之均八变，地示咸出。’不废天地之祭，不敢以卑废尊也。乐者所以降神也，不以乐则祭不成。今遵遗诏，行易月之制，请制内遇祭辍乐，终制用乐。”从之。又奏：“礼‘三年祭宗庙’，今请俟祔庙毕复常。”从之。

辛酉，贬京兆尹李实为通州长史。诏曰¹：“实素以宗属，累更任使，骤升班列，遂极宠荣，而政乖惠和，务在苛厉。比年旱歉²，先圣忧人，特诏逋租悉皆蠲免；而实敢肆诬罔，复令征剥。颇紊朝廷之法，实惟聚敛之臣。自国哀已来，增毒弥甚；无辜毙踣，深所兴嗟。朕嗣守洪业，敷弘理道，宁容蠹政，以害齐人！宜加贬黜，用申邦宪。尚从优贷，俾佐远藩。”实谄事李齐运，骤迁至京兆尹，恃宠强愎，不顾文法³。是时，春夏旱，京畿乏食。实一不以介意，方务聚敛征求，以给进奉。每奏对，辄曰：“今年虽旱，而谷甚好。”由是租税皆不免，人穷至坏屋卖瓦木贷麦苗以应官⁴。优人成辅端为谣嘲之，实闻之，奏辅端诽谤朝政，杖杀之。实遇侍御史王播于道——故事：尹与御史相遇，尹下道避——实不肯避，导骑如故。播诘让导骑者，实怒。遂奏播为三原令，廷诟之⁵。陵轹公卿已下⁶，随喜怒诬奏迁黜，朝廷畏忌之。尝有诏免畿内逋租，实不行用诏书，征之如初。勇于杀害，人吏不聊生。至谴，市里欢呼，皆袖瓦砾遮道伺之。实由间道获免。

¹“诏”下，或有“词一道”字；“曰”下，或有“京尹嗣道王”字。

²“歉”，或作“叹”。

³“文”，或作“乃”。

⁴或无“贷”字。

⁵“原”，或作“泉”。非是。

⁶“陵”，或作“凌”。

壬戌¹，制殿中丞皇太子侍书翰林待诏王伾可守左常侍，依前翰林待诏²；苏州司功王叔文可起居舍人翰林学士；又以司勋员外郎翰林学士知制诰郑为中书舍人，学士如故；又以给事中冯伉为兵部侍郎；以兵部员外郎史馆修撰归登为给事中，修撰如故。登 伉皆上在东宫时侍读，以师傅恩拜³。

¹洪庆善云：史作“寅”，误。

²“书”，或作“读”。“依前翰林待诏”，史作“充翰林学士”。今按：前云“上学书于王伾”，后云“以侍书得幸于上”，则此当从史作“侍书”为是。

³〔补注〕何焯曰：书以师傅恩，所以别于伾 文之党也。





顺宗实录卷第二

起二月，尽三月。





二月甲子，上御丹凤门，大赦天下。自贞元二十一年二月二十四日昧爽已前，大辟已下罪无轻重，常赦所不原者，咸赦原之。诸色人中，有才行兼茂，明于理体者；经术精深，可为师法者；达于吏理，可使从政者：宜委常参官各举所知；其在外者，长吏精加访择，具名闻奏，仍优礼发遣。

旧事：宫中有要市外物¹，令官吏主之，与人为市，随给其直。贞元末，以宦者为使，抑买人物，稍不如本估。末年不复行文书，置“白望”数百人于两市并要闹坊²，阅人所卖物，但称“宫市”，即敛手付与，真伪不复可辨，无敢问所从来，其论价之高下者³。率用百钱物买人直数千钱物，仍索进奉门户并脚价钱。将物诣市，至有空手而归者。名为“宫市”，而实夺之。尝有农夫以驴负柴至城卖，遇宦者称“宫市”取之，才与绢数尺，又就索门户，仍邀以驴送至内。农夫涕泣，以所得绢付之，不肯受，曰：“须汝驴送柴至内。”农夫曰：“我有父母妻子，待此然后食⁴。今以柴与汝，不取直而归，汝尚不肯，我有死而已！”⁵遂殴宦者。街吏擒以闻，诏黜此宦者，而赐农夫绢十匹；然“宫市”亦不为之改易。谏官御史数奏疏谏，不听。上初登位，禁之；至大赦，又明禁。

¹“物”下，或有“间”字。

²〔补注〕沈钦韩曰：刘晏论云：税外横取，谓之“白著”。

³“其论”，疑当作“与论”。

⁴“待”，或作“得”。

⁵“有死”，或作“必死”。

又贞元中，要乳母皆令选寺观婢以充之，而给与其直。例多不中选。寺观次当出者，卖产业割与地买之¹，贵有姿貌者以进，其徒苦之。至是亦禁焉。

¹“地”上，“与”字恐误。或“卖产业”是本文，后改作“割地”，而传者不去旧文，又误增“与”字。

贞元末，五坊小儿张捕鸟雀于闾里¹，皆为暴横以取钱物。至有张罗网于门，不许人出入者。或有张井上者，使不得汲水，近之辄曰“汝惊供奉鸟雀”，痛驱之。出钱物求谢，乃去。或相聚饮食于肆，醉饱而去，卖者或不知，就索其直，多被驱骂。或时留蛇一囊为质，曰：“此蛇所以致鸟雀而捕之者，今留付汝，幸善饲之，勿令饥渴。”卖者愧谢求哀，乃携而去。上在春宫时则知其弊，常欲奏禁之²至即位，遂推而行之。人情大悦。

¹〔补注〕沈钦韩曰：会要：“五坊”谓雕鹘鹰鹞狗，共为五坊。

²“奏”，或作“东”。

乙丑，停盐铁使进献。旧盐铁钱物悉入正库，一助经费。其后主此务者，稍以时市珍玩时新物充进献，以求恩泽。其后益甚，岁进钱物，谓之“羡余”；而经入益少。至贞元末，遂月有献焉¹，谓之“月进”。至是乃罢。命右金吾将军兼中丞田景度持节告哀于吐蕃，以库部员外熊执易为副。兵部郎中兼中丞元季方告哀于新罗，且册立新罗嗣王，主客员外郎兼殿中监马于为副。

¹“遂”，或作“逐”，非是。

三月庚午朔，出后宫三百人。

辛未，以翰林待诏王伾为翰林学士。

壬申，以故相抚州别驾姜公辅为吉州刺史。前户部侍郎判度支汀州别驾苏弁为忠州刺史。追故相忠州刺史陆贽¹、郴州别驾郑余庆、前京兆尹杭州刺史韩皋、前谏议大夫道州刺史阳城赴京师。德宗自贞元十年已后，不复有赦令。左降官虽有名德才望，以微过忤旨谴逐者，一去皆不复叙用。至是人情大悦。而陆贽 阳城皆未闻追诏²而卒于迁所，士君子惜之。

¹〔补注〕何焯曰：自贬所召还者谓之“追”。陈景云曰：陆相贬忠州别驾，卒于贬所。未有刺史之授。“刺史”二字恐误。

²“闻”下，或有“于”字。

癸酉，出后宫并教坊女妓六百人，听其亲戚迎于九仙门。百姓相聚，欢呼大喜。

景戌，诏曰：“检校司空平章事杜佑可检校司徒平章事，充度支并盐铁使。以浙西观察李锜为浙西节度检校刑部尚书。”赐徐州军额曰“武宁”，制曰：“朕新委元臣，综厘重务，爰求贰职，固在能臣。起居舍人王叔文，精识瑰材，寡徒少欲，质直无隐，沈深有谋。其忠也，尽致君之大方；其言也，达为政之要道：凡所询访，皆合大猷。宜继前劳，伫光新命。可度支盐铁副使，依前翰林学士本官赐如故。”¹初，叔文既专内外之政，与其党谋曰：“判度支则国赋在手，可以厚结诸用事人，取兵士心，以固其权。”骤使重职，人心不服。藉²杜佑雅有会计之名，位重而务自全，易可制；故先令佑主其名，而除之为副以专之³。以户部尚书判度支王绍为兵部尚书；以吏部郎中李鄘为御史中丞；武元衡为左庶子。初，叔文党数人，贞元末，已为御史在台。至元衡为中丞，薄其人，待之卤莽，皆有所憾。而叔文又以元衡在风宪，欲使附己，使其党诱以权利。元衡不为之动。叔文怒，故有所授。

¹“赐如”，或作“余如”。

²“藉”，或作“籍”；或无“藉”字。

³“除之”，疑当作“除己”。

庚寅，制¹：门下侍郎守吏部尚书平章事贾耽可检校司空，兼左仆射；守门下侍郎平章事郑珣瑜可守吏部尚书；守中书侍郎平章事高郢可守刑部尚书；守尚书左丞平章事韦执谊可守中书侍郎：并依前平章事。

¹或有“曰”字。

癸巳，诏曰：“万国之本，属在元良；主器之重，归于长子：所以基社稷而固邦统，古之制也。广陵王某，孝友温恭，慈仁忠恕；博厚以容物，宽明而爱人；祗服训词，言皆合雅；讲求典学，礼必从师；居有令闻，动无违德。朕获缵丕绪，祗若大猷，惟怀永图，用建储贰；以承宗庙，以奉粢盛，爰举旧章，俾膺茂典。宜册为皇太子，改名某，仍令所司择日备礼册命。”初，广陵王名从“水”傍“享”，至册为皇太子，始改从今名。

丁酉，吏部尚书平章事郑珣瑜称疾去位。其日，珣瑜方与诸相会食于中书——故事，丞相方食，百寮无敢谒见者——叔文是日至中书，欲与执谊计事，令直省通执谊。直省以旧事告，叔文叱直省，直省惧，入白执谊。执谊逡巡惭¹，竟起迎叔文，就其阁语良久。宰相杜佑、高郢、珣瑜皆停箸以待²。有报者云：“叔文索饭，韦相已与之同餐阁中矣。”佑、郢等心知其不可³，畏惧叔文、执谊，莫敢出言。珣瑜独叹曰：“吾岂可复居此位！”顾左右取马径归，遂不起⁴。前是，左仆射贾耽以疾归第，未起；珣瑜又继去。二相皆天下重望，相次归卧，叔文、执谊等益无所顾忌，远近大惧焉。

¹“”，乃版切，与“赧”同。

²“郢”下，或有“郑”字。

³或无“不”字，非是。

⁴〔补注〕按：著语极精神，叙次不减孟坚。





顺宗实录卷第三

起四月，尽五月。





夏四月乙巳，上御宣政殿，册皇太子。册曰：“建储贰者，必归于冢嗣；固邦本者，允属于元良。咨尔元子广陵王某，幼挺岐嶷，长标洵淑；佩诗礼之明训，宣忠孝之弘规；居惟保和，动必循道；识达刑政，器合温文；爱敬奉于君亲，仁德闻于士庶；神祇龟筮，罔不协从：是用命尔为皇太子。于戏！维我烈祖之有天下也，功格上帝，祚流无穷，光缵洪业，逮予十叶。虔恭寅畏，日慎一日。付尔以承祧之重，励尔以主鬯之勤，以贞万国之心，以扬三善之德。尔其尊师重傅，亲贤远佞，非礼勿践，非义勿行，对越天地之耿光，丕承祖宗之休烈，可不慎欤！”时上即位已久，而臣下未有亲奏对者。内外盛言王伾 王叔文专行断决，日有异说。又属频雨，皆以为群小用事之应。至将册礼之夕，雨乃止；迨行事之时，天气清朗，有庆云见。识者以为天意所归。及睹皇太子仪表班行，既退，无不相贺，至有感泣者。

戊申，诏曰：“惟先王光有天下，必正我邦本，以立人极。建储贰以承宗祧，所以启迪大猷，安固洪业，斯前代之令典也。皇太子某，体仁秉哲，恭敬温文，德协元良，礼当上嗣。朕奉若丕训，宪章前式，惟承社稷之重，载考春秋之义，授之匕鬯，以奉粢盛，爰以令辰，俾膺茂典。今册礼云毕，感庆交怀，思与万方，同其惠泽。自贞元二十一年二月二十四日已后，至四月九日昧爽已前，天下应犯死罪者，特降从流；流已下递减一等。文武常参并州府县官子为父后者，赐勋两转。古之所以教太子，必茂选师傅以翼辅之。法于训词，而行其典礼，左右前后，罔非正人：是以教谕而成德也。给事中陆质、中书舍人崔枢，积学懿文，守经据古，夙夜讲习，庶协于中：并充皇太子侍读。天下孝子顺孙先旌表门闾者，委所管州县各加存恤。”

庚戌，封皇太子长子宁等六人为郡王¹。

¹宁、宽、宥、察、寰、寮等六男也。

癸酉¹，赠吐蕃吊祭使工部侍郎兼御史大夫史馆修撰张荐礼部尚书。荐字孝举，代居深州之陆泽。祖文成，博学工文词，性好诙谐，七登文学科。荐聪明强记，历代史传，无不贯通，为太师颜真卿所称赏，遂知名。大历中，江东观察表荐之²，授左司御率府兵曹参军，兼史馆修撰。贞元初，为太常博士。四年，回纥求和亲，使送咸安公主入回纥，以荐为判官，改授殿中侍御史，累迁谏议大夫。十一年册回纥子，荐以秘书少监持节为使。还久之，迁秘书监。二十年，吐蕃赞普死，以荐为工部侍郎，兼御史大夫，持节吊赠。卒于赤岭东回纥辟。吐蕃传归其柩³。前后三使异国，自始命至卒，常兼史职。在史馆二十年，著宰辅传略、五服图记、寓居录、灵怪集等。

¹“酉”，当作“丑”。

²“江”，或作“浙”。

³“辟”字恐误。〔补注〕陈景云曰：旧史作“纥壁驿”，此“回纥辟”乃传写之误。

景寅，罢闽中万安监。先是福建观察柳冕久不迁，欲立事迹¹，以求恩宠，乃奏云：“闽中，南朝放牧之地，畜羊马可使孳息。请置监。”许之。收境中畜产²，令吏牧其中。羊大者不过十斤，马之良者，估不过数千。不经时辄死，又敛，百姓苦之，远近以为笑。至是观察阎济美奏罢之。

¹“立”，或作“以”。

²“收”，或作“牧”。

丁卯，命焚容州所进毒药可杀人者¹。

¹“可”，或作“所”。

五月己巳¹，以杭州刺史韩皋为尚书左丞²。

¹“己巳”，史作“戊辰”，无“五月”字。

²“左”，或作“右”。

辛未¹，以右金吾大将军范希朝为检校右仆射，兼右神策京西诸城镇行营兵马节度使。叔文欲专兵柄，藉希朝年老旧将，故用为将帅，使主其名²；而寻以其党韩泰为行军司马专其事。

¹“辛未”，史作“五月己巳”。

²“主”，或作“在”。

甲戌，以度支郎中韩泰守兵部郎中，兼中丞，充左右神策京西都栅行营兵马节度行军司马，赐紫。

乙亥，追改为检校兵部郎中，职如故。

甲申¹，以万年令房启为容州刺史，兼御史中丞。初，启善于叔文之党，因相推致²，遂获宠于叔文，求进用。叔文以为容管经略使，使行，约至荆南授之。云：“脱不得荆南，即与湖南。”故启宿留于江陵³久之方行。至湖南，又久之，而叔文与执谊争权数有异同，故不果。寻闻皇太子监国。启惶骇，奔驰而往。是日，以郴州员外司马郑余庆为尚书左丞⁴。

¹“甲申”，史作“丁丑”。

²或无“因”字。

³“宿”，音秀。“留”，音溜。

⁴“是日”，史作“癸未”。

乙酉，以尚书左丞韩皋为鄂岳观察、武昌军节度使¹。初，皋自以前辈旧人，累更重任，颇以简倨自高，嫉叔文之党。谓人曰：“吾不能事新贵人。”皋从弟晔幸于叔文，以告，叔文故出之。

¹“以尚”下十八字，史作“以右丞韩皋为鄂、岳、沔、蕲团练观察使”。仍日系甲辰下。〔补注〕沈钦韩曰：按武昌军额始自牛僧孺，此恐误。陈景云曰：方镇表：元和元年，始升鄂岳观察为武昌军节度使；当顺宗世，鄂岳未尝为节镇。

辛卯，以王叔文为户部侍郎，职如故，赐紫。初，叔文欲依前带翰林学士，宦者俱文珍等恶其专权，削去翰林之职。叔文见制书大惊，谓人曰：“叔文日时至此商量公事，若不得此院职事，即无因而至矣。”王伾曰：“诺。”即疏请，不从；再疏，乃许三五日一入翰林，去学士名。又与归登同日赐紫。内出衫笏赐登，而叔文不沾。文珍等所恶，独不得赐¹，由此始惧。

¹今按：“而叔文”下数句重复不可读。疑因后来修改，已增新字而不去旧文，如前买乳母之例也。盖上文已有俱文珍等恶其专权之句，则此不当更有“文珍等所恶”五字。有“不沾”字，即不当更有“独不得赐”四字。若并有此九字，即上不当有“不沾”字。且此“文珍等”字上，亦合更有脱字，谬误甚明。今当削去“文珍等”以下九字，则语意明白，无复可疑矣。

以衢州别驾令狐峘为秘书少监。峘，国子祭酒德棻玄孙，进士登第。司徒杨绾未达时，遇之以为贤。为礼部修史，引峘入史馆，自华原尉拜拾遗，累迁起居舍人。大历八年，刘晏为吏部尚书，奏峘为刑部员外，判南曹。累迁至礼部侍郎。峘之判南曹，晏为尚书，杨炎为侍郎。峘得晏之举¹，分阙必择其善者与晏，而以恶者与炎。炎固已不平。至峘为礼部，而炎为相。有杜封者，故相鸿渐之子，求补弘文生。炎尝出杜氏门下，托峘以封。峘谓使者曰：“相公欲封成其名，乞署封名下一字，峘因得以记焉。”炎不意峘卖之，署名属峘。峘明日疏言宰相炎迫臣以威，臣从之则负陛下，不从即炎当害臣²。德宗以问炎，炎具道所以，德宗怒曰：“此奸人，不可奈。”欲杖而流之。炎救解，乃黜为衡州别驾。贞元初，李泌为相，以左庶子史馆修撰征，至则与同职孔述睿争竞细碎，数侵述睿。述睿长告以让，不欲争³。泌卒，窦参为相，恶其为人，贬吉州别驾，改吉州刺史。齐映除江西观察，过吉州，峘自以前辈，怀怏怏，不以刺史礼见。入谒，从容步进，不袜首属戎器⁴，映以为恨。去至府，奏峘举前刺史过失，鞫不得真，无政事，不宜临郡，贬衢州别驾。上即位，以秘书少监征，未至卒。峘在史馆，修玄宗实录一百卷，撰代宗实录三十卷。虽颇勤苦，然多遗漏，不称良史。初，德宗将厚奉元陵事，峘时为中书舍人兼史职，奏疏谏，请薄其葬。有答诏优奖。元和三年，以修实录功追赠工部尚书⁵。

¹〔补注〕卢轩曰：左传“公如越，得太子适郢。”杜注：“得，相亲悦也。”按“得”、“德”同字，唐书作“德”。

²“即”，或作“则”。

³“告”，或作“者”。“长告”，谓长假也。

⁴或无“袜”字。或又作“秣”，非是。

⁵新史：初，峘受诏撰代宗实录，未就。会贬，诏听在外成书。元和中，其子太仆丞丕献之，以劳赠工部尚书。

是月，以襄州为襄府¹，徙临汉县于古城，曰邓城县。

¹按：元和郡县志作“襄阳大都督府”，恐“襄”下当有“阳”字。





顺宗实录卷第四

起六月，尽七月。





六月己亥，贬宣州巡官羊士谔为汀州 宁化县尉。士谔性倾躁，时以公事至京，遇叔文用事，朋党相煽，颇不能平，公言其非。叔文闻之，怒，欲下诏斩之，执谊不可；则令杖杀之，执谊又以为不可：遂贬焉。由是叔文始大恶执谊，往来二人门下者皆惧。先时，刘辟以剑南节度副使，将韦皋之意于叔文，求都领剑南 三川，谓叔文曰：“太尉使某致微诚于公¹，若与其三川²，当以死相助。若不用，某亦当有以相酬。”叔文怒，亦将斩之，而执谊固执不可。辟尚游京师未去³，至闻士谔⁴，遂逃归。

¹“某”，或作“辟”。

²“与其”，疑当作“与某”。

³“尚”下，或有“以”字。

⁴“士”，或作“贬”。今按：“士”上当别有“贬”字。

左散骑常侍致仕张万福卒。万福，魏州 元城人也。自曾祖至父皆明经，官止县令州佐。万福以祖父业儒皆不达，不喜书，学骑射。年十七八，从军辽东，有功，为将而还。累迁至寿州刺史。州送租赋诣京师，至颍川界，为盗所夺，万福使轻兵驰入颍川界讨之¹。贼不意万福至，忙迫不得战，万福悉聚而诛之，尽得其所亡物，并得前后所掠人妻子财物牛马万计，悉还其家。为淮南节度崔圆所忌，失刺史，改鸿胪卿，以节度副使将兵千人镇寿州。万福不以为恨。许杲以平卢行军司马将卒三千人驻濠州不去，有窥淮南意。圆令万福摄濠州刺史，杲闻即提卒去，止当涂 陈庄。贼陷舒州，圆又以万福为舒州刺史，督淮南岸盗贼，连破其党。大历三年，召赴京师。代宗谓曰：“闻卿名，久欲一识卿，且将累卿以许杲。”万福拜谢，因前曰：“陛下以许杲召臣，如河北贼诸将叛，以属何人？”代宗笑曰：“且欲议许杲事，方当大用卿。”即以为和州刺史，行营防御使，督淮南岸盗贼。至州，杲惧，移军上元。杲至楚州大掠，节度使韦元甫命万福讨之。未至淮阴，杲为其将康自勤所逐²。自勤拥兵继掠³，循淮而东，万福倍道追而杀之，免者十二三，尽得其所虏掠金银妇女等⁴，皆获致其家。代宗诏以本州兵千五百人防秋京西，遂带和州刺史镇咸阳，固留宿卫⁵。李正己反，将断江 淮路，令兵守埇桥涡口⁶，江 淮进奉船千余只，泊涡口不敢进。德宗以万福为濠州刺史，万福驰至涡口，立马岸上，发进奉船，淄青将士停岸睥睨不敢动，诸道继进。改泗州刺史。为杜亚所忌，征拜左金吾卫将军。召见，德宗惊曰：“杜亚言卿昏耄，卿乃如是健耶！”图形凌烟阁，数赐酒馔衣服，并敕度支籍口畜给其费。至贺阳城等于延英门外，天下益重其名。二十一年以左散骑常侍致仕。元和元年卒⁷，年九十。万福自始从军至卒，禄食七十年，未尝病一日。典九郡，皆有惠爱⁸。

¹“入颍川”，或作“入颖州”。

²“勤”，或作“劝”，下同。

³“拥”，或作“权”。

⁴“女”，或作“人”。

⁵“固”，或作“因”。

⁶“埇”，音勇。

⁷元和元年，当作贞元二十一年。

⁸〔补注〕吴汝纶曰：此与陆 阳二人，皆史记合传体。

癸丑，韦皋上表请皇太子监国，又上皇太子笺。寻而裴垍、严绶表继至，悉与皋同。¹

¹〔补注〕沈钦韩曰：考异云：实录略本如此，详本“垍”皆作“均”。按：垍时为考功员外郎，均为荆南节度使。通鉴从详本，此实略本之误。

七月丙子¹，赠故忠州别驾陆贽兵部尚书；故道州刺史阳城左常侍。

¹〔补注〕原本无“七月丙子”四字，据旧史增补。

贽字敬舆，吴郡人也。年十八，进士及第¹。又以博学宏词授郑县尉；书判拔萃，授渭南尉，迁监察御史。未几，选为翰林学士，迁祠部员外郎。德宗幸奉天，贽随行在，天下搔扰，远近征发，书诏一日数十下²，皆出于贽。贽操笔持纸，成于须臾，不复起草。同职皆拱手嗟叹，不能有所助。常启德宗言：“方今书诏，宜痛自引过罪己，以感人心。昔成汤以罪己致兴，后代推以为圣人。楚王失国亡走，一言善而复其国，至今称为贤者。陛下诚能不吝改过，以言谢天下，臣虽愚陋，为诏词无所忌讳，庶能令天下叛逆者回心喻旨。”德宗从之。故行在制诏始下，闻者虽武人悍卒，无不挥涕感激。议者咸以为德宗克平寇难，旋复天位，不惟神武成功，爪牙宣力；盖以文德广被，腹心有助焉。累迁考功郎中、谏议大夫、中书舍人，兼翰林学士。丁母忧，免丧，权知兵部侍郎，复入翰林。中外属意，旦夕俟其为相。窦参深忌之，贽亦短参之所为，且言其黩货，于是与参不能平。寻真拜兵部侍郎，知礼部贡举，于进士中得人为多。八年春，迁中书侍郎平章事，始令吏部每年集选人。旧事：吏部每年集人；其后遂三年一置选。选人猥至，文书多不了寻勘，真伪纷杂，吏因得大为奸巧。选士一蹉跌，或至十年不得官；而官之阙者，或累岁无人。贽令吏部分内外官员为三分，计阙集人以为常，其弊十去七八³，天下称之。初，窦参出李巽为常州刺史，且迫其行，巽常衔之。至参贬为郴州别驾，巽适迁湖南观察。德宗常与参言故相姜公辅罪，参漏其语。参败，公辅因上疏自陈其事非臣之过。德宗诘之，知参泄其语，怒，未有所发。会巽奏汴州节度刘士宁遗参金帛若干。士宁得汴州，参处其议，士宁常德之，故致厚贶。德宗以参得罪而以武将交结⁴，发怒，竟致参于死。而议者多言参死由贽焉⁵。裴延龄判度支，天下皆嫉怨，而独幸于天子，朝廷无敢言其短者；贽独身当之，日陈其不可用。延龄固欲去贽而代之，又知贽之不与己，多阻其奏请也。谤毁百端。翰林学士吴通玄故与贽同职，奸巧佻薄，与贽不相能。知贽与延龄相持有间，因盛言贽短。宰相赵憬本贽所引同对，嫉贽之权，密以贽所戢弹延龄事告延龄⁶。延龄益得以为计。由是天子益信延龄而不直贽，竟罢贽相，以为太子宾客，而黜张滂 李充等权⁷。言事者皆言其屈⁸。贽固畏惧，至为宾客，拒门不纳交亲士友。春旱，德宗数猎苑中，延龄疏言：“贽等失权怨望，言于众曰：‘天下旱，百姓且流亡，度支爱惜，不肯给诸军。军中人无所食，其事奈何？’以摇动群心，其意非止欲中伤臣而已。”后数日，又猎苑中，会神策军人跪马前云：“度支不给马草。”德宗意延龄前言，即回马而归，由是贬贽为忠州别驾，滂、充皆斥逐。德宗怒未解，贽不可测，赖阳城等救乃止。贽之为相，常以少年入翰林，得幸于天子，长养成就之。不敢自爱，事之不可者皆争之。德宗在位久，益自揽持机柄，亲治细事，失君人大体，宰相益不得行其事职，而议者乃云由贽而然⁹。贽居忠州十余年，常闭门不出入，人无识面者。避谤不著书，习医方，集古今名方为陆氏集验方五十卷，卒于忠州，年五十二。上初即位，与郑余庆、阳城同征，诏始下，而城、贽皆卒。

¹贽 大历八年及第，时年二十。

²“一日”，或作“日百”，非是。

³〔补注〕何焯曰：今截阙之法所始。

⁴“以武”，当作“与武”。

⁵司马温公云：“贽传曰：‘德宗杀参，贽有力焉。’按：贽请令长官举属吏状云：‘亦由私访所亲，转为所卖，其弊非远，圣鉴明知。’乃解参之语也。及参之死，贽解救甚至，当时之人见参 贽有隙，遂以己意猜之；史官不悦者，因归罪于贽耳。”唐小说云：窦参所宠青衣上清者，参死，收入掖庭，因言陆贽诬陷参事，德宗乃下诏雪参。此说与旧史同。〔补注〕方东树曰：此公特为陆辨诬也。云参之死由李巽之报怨，而议者不察，妄疑陆公，文意甚明。温公之说，加详辨焉，与韩意同，非驳韩也。旧传去“而议者多言”五字，遂诬陆并诬韩矣。

⁶“戢”，通鉴作“讥”，或作“谈”；“戢弹”，或作“弹戢”。

⁷按史，滂、充皆以论裴延龄得罪。此但著黜滂、充等，而上文不言其所以得罪之由，盖脱漏也。

⁸“皆”，或作“多”。

⁹温公云：凡为宰相者，皆欲专权，安肯自求失职？不任宰相，乃德宗之失，而归咎于贽，岂人情也？贽论朝官阙员状云：“顷之，辅臣鲜克胜任，过蒙容养，苟备职员，致劳睿思，巨小经虑。”此乃谏德宗不任宰相亲治细事之词也。〔补注〕吴汝纶曰：此与窦参死事，皆先详其故而以时议结之，词最婉妙。

城字亢宗，北平人，代为官族。好学，贫不能得书，乃求入集贤为书写吏，窃官书读之，昼夜不出。经六年，遂无所不通，乃去陕州中条山下¹。远近慕其德行，来学者相继于道。闾里有争者，不诣官府，诣城以决之。李泌为相，举为谏议大夫，拜官不辞。未至京师，人皆想望风采²，云“城山人能自苦刻，不乐名利，必谏诤死职下”，咸畏惮之。既至，诸谏官纷纷言事，细碎无不闻达，天子益厌苦之³，而城方与其二弟牟、容连日夜痛饮⁴，人莫能窥其意。有怀刺讥之者，将造城而问者⁵，城揣知其意，辄强与酒⁶。客或时先醉仆席上；或时先醉卧客怀中，不能听客语。约其二弟云：“吾所得月俸，汝可度吾家有几口，月食米当几何，买薪菜盐米凡用几钱，先具之，其余悉以送酒媪，无留也。”未尝有所贮积。虽其所服用切急不可阙者，客称其物可爱，城辄喜，举而授之。陈苌者，候其始请月俸，常往称其钱帛之美，月有获焉⁷。至裴延龄谗毁陆贽等，坐贬黜，德宗怒不解，在朝无救者，城闻而起曰：“吾谏官也，不可令天子杀无罪之人，而信用奸臣。”即率拾遗王仲舒数人守延英门上疏，论延龄奸佞，贽等无罪状。德宗大怒，召宰相入语，将加城等罪。良久乃解，令宰相谕遣之。于是金吾将军张万福闻谏官伏阁谏，趋往，至延英门，大言贺曰：“朝廷有直臣⁸，天下必太平矣！”遂遍拜城与仲舒等曰：“诸谏议能如此言事，天下安得不太平也！”⁹已而连呼：“太平万岁，太平万岁！”万福武人，时年八十余，自此名重天下。时朝夕相延龄，城曰：“脱以延龄为相，当取白麻坏之，恸哭于庭。”竟坐延龄事改国子司业。至，引诸生告之曰：“凡学者，所以学为忠与孝也。诸生宁有久不省其亲乎？”明日谒城归养者二十余人。有薛约者，尝学于城，狂躁，以言事得罪，将徙连州；客寄有根蒂，吏纵求得城家¹⁰；坐吏于门，与约饮决别，涕泣送之郊外。德宗闻之，以城为党罪人，出为道州刺史。太学王鲁卿、李傥等二百七十人诣阙乞留。住数日，吏遮止之，疏不得上。在州，以家人礼待吏人，宜罚者罚之，宜赏者赏之，一不以簿书介意。赋税不登¹¹，观察使数诮让。上考功第，城自署第曰：“抚字心劳，征科政拙，考下下。”观察使尝使判官督其赋，至州，怪城不出迎，以问州吏，吏曰：“刺史闻判官来，以为己有罪，自囚于狱，不敢出。”判官大惊，驰入，谒城于狱，曰：“使君何罪？某奉命来候安否耳。”留一两日未去，城固不复归馆。门外有故门扇横地，城昼夜坐卧其上，判官不自安，辞去。其后又遣他判官崔某往按之¹²，崔承命不辞，载妻子一行，中道而逃。城孝友，不忍与其弟异处，皆不娶，给侍终身。有寡妹依城以居，有生年四十余¹³，痴不能如人，常与弟负之以游。初，城之妹夫亡在他处，家贫不能葬，城亲与其弟舁尸以归¹⁴，葬于其居之侧，往返千余里。卒时年六十余。

¹“州”，或作“洲”，非是。〔补注〕姚范曰：“州”下，疑脱“家”字。子厚遗爱碣云：“家于北平，隐于条山。”

²“想”，或作“相”。

³“子”，或作“下”，非是。

⁴“牟”，或作“并”；“容”，或作“密”；二字或作“并容”。

⁵今按此二句亦衍一句，疑亦以修改重复而误也。今当削去“讥之者将”四字。

⁶“辄”上，或有“强与坐”字。

⁷〔补注〕何焯曰：叙事至千载下读之，犹觉声音笑貌显显在目。马 班而下，可复见乎！

⁸或作“直言”。

⁹或无“也”字。

¹⁰“纵”，当作“踪”。

¹¹“赋税”，或作“税赋”。

¹²“按”，或作“或”，非是。

¹³“生”，或作“甥”，或作“男”。

¹⁴“舁”，音舆。

戊寅，以户部侍郎潘孟阳为度支盐铁转运副使。其日，王伾诈称疾自免。自叔文归第¹，伾日诣中人并杜佑请起叔文为相，且总北军。既不得，请以威远军使平章事，又不得。其党皆忧悸不自保。伾至其日，坐翰林中，疏三上，不报，知事不济。行且卧，至夜忽叫曰：“伾中风矣！”明日，遂舆归不出。

¹〔补注〕沈钦韩曰：叔文归第，以母丧也。此本脱去叔文母将死前一日，叔文以五十人担酒馔入翰林，李忠言、刘光琦、俱文珍及诸学士等一节事。据考异引详本有之。

戊子，以礼部侍郎权德舆为户部侍郎；以仓部郎中判度支陈谏为河中少尹。伾、叔文之党于是始去。

乙未，诏：“军国政事，宜权令皇太子某勾当。百辟群后，中外庶僚，悉心辅翼，以底于理。宣布朕意，咸使知闻！”上自初即位，则疾患不能言。至四月，益甚。时扶坐殿，群臣望拜而已，未尝有进见者。天下事皆专断于叔文，而李忠言、王伾为之内主，执谊行之于外，朋党喧哗，荣辱进退，生于造次，惟其所欲，不拘程度。既知内外厌毒，虑见摧败，即谋兵权，欲以自固，而人情益疑惧，不测其所为，朝夕伺候。会其与执谊交恶，心腹内离，外有韦皋、裴垍、严绶等笺表¹，而中官刘光奇、俱文珍、薛盈珍、尚解玉等皆先朝任使旧人，同心怨猜，屡以启上。上固已厌倦万机，恶叔文等，至是遂召翰林学士郑、卫次公、王涯等入至德殿，撰制诏而发命焉²。又下制以太常卿杜黄裳为门下侍郎；左金吾卫大将军袁滋为中书侍郎，并平章事。又下制，吏部尚书平章事郑珣瑜、刑部尚书平章事高郢并守本官，罢相。皇太子见百寮于东朝，百寮拜贺，皇太子涕泣，不答拜。

¹“垍”，当作“均”。

²“诏”，或作“诰”。

景申，诏宰臣告天地社稷，皇太子见四方使于麟德殿西亭。





顺宗实录卷第五

起八月，尽至山陵。





八月庚子，诏曰：“惟皇天祐命烈祖，诞受方国，九圣储祉，万方咸休，肆予一人，获缵丕业，严恭守位，不遑暇逸¹。而天祐匪降²，疾恙无瘳³，将何以奉宗庙之灵，展郊禋之礼？畴咨庶尹，对越上玄，内愧于朕心，上畏于天命，夙夜祗栗，惟怀永图⁴。一日万机，不可以久旷；天工人代，不可以久违。皇太子某，睿哲温文，宽和慈惠⁵，孝友之德，爱敬之诚⁶，通于神明，格于上下；是用推皇王至公之道，遵父子传归之制，付之重器，以抚兆人。必能宣祖宗之重光，荷天地之休命，奉若成宪，永绥四方。宜令皇太子即皇帝位，朕称太上皇，居兴庆宫，制敕称诰。所司择日行册礼。”

¹“逸”，或作“给”，今从史。

²“匪”，史作“不”。

³“无”，或作“弗”，今从史。

⁴“惟怀”，史作“深惟”。

⁵“慈”，史作“仁”。

⁶“爱敬”，或作“敬爱”，或作“仁爱”，今从史。

永贞元年八月辛丑，太上皇居兴庆宫，诰曰：“有天下者，传归于子，前王之制也。钦若大典，斯为至公；式扬耿光，用体文德。朕获奉宗庙，临御万方，降疾不瘳，庶政多阙。乃命元子，代予守邦，爰以令辰，光膺册礼。宜以今月九日册皇帝于宣政殿，仍命检校司徒杜佑充册使，门下侍郎杜黄裳充副使¹。国有大命，恩俾惟新，宜因纪元之庆，用覃在宥之泽。宜改贞元二十一年为永贞元年。自贞元二十一年八月五日昧爽已前，天下应犯死罪，特降从流；流已下递减一等。”又下诰曰：“人伦之本，王化之先，爰举令图，允资内辅。式表后妃之德，俾形邦国之风，兹礼经之大典也。良娣王氏，家承茂族，德冠中宫，雅修彤管之规，克佩姆师之训。自服勤苹藻，祗奉宗祧，令范益彰，母仪斯著。宜正长秋之位，以明继体之尊。良媛董氏，备位后庭，素称淑慎，进升号位²，礼亦宜之。良娣可册为‘太上皇后’，良媛宜册为‘太上皇德妃’，仍令所司备礼，择日册命，宣示中外，咸使知闻。”

¹“仍命”下二十一字，史无。

²“号位”，或作“位号”。

壬寅，制：王伾 开州司马，王叔文 渝州司户，并员外置，驰驿发遣。

叔文，越州人，以棋入东宫。颇自言读书知理道，乘间常言人间疾苦。上将大论宫市事，叔文说中上意，遂有宠。因为上言：“某可为将，某可为相，幸异日用之。”密结韦执谊，并有当时名欲侥幸而速进者：陆质、吕温、李景俭、韩晔、韩泰、陈谏、刘禹锡、柳宗元等十数人，定为死交；而凌准、程异等又因其党而进，交游踪迹诡秘，莫有知其端者。贞元十九年，补阙张正买疏谏他事，得召见。正买与王仲舒、刘伯刍、裴茝、常仲孺、吕洞相善¹，数游止。正买得召见，诸往来者皆往贺之。有与之不善者，告叔文、执谊云：“正买疏似论君朋党事，宜少诫！”执谊、叔文信之。执谊尝为翰林学士，父死罢官，此时虽为散郎，以恩时时召入问外事。执谊因言成季等朋讌聚游无度，皆谴斥之，人莫知其由。叔文既得志，与王伾李忠言等专断外事，遂首用韦执谊为相；其常所交结²，相次拔擢，至一日除数人³，日夜群聚。伾以侍书幸，寝陋，吴语，上所亵狎。而叔文颇任事自许，微知文义，好言事，上以故稍敬之，不得如伾出入无阻。叔文入至翰林，而伾入至柿林院，见李忠言、牛昭容等，故各有所主。伾主往来传授；刘禹锡、陈谏、韩晔、韩泰、柳宗元、房启、凌准等主谋议唱和，采听外事。上疾久不瘳，内外皆欲上早定太子位，叔文默不发议。已立太子，天下喜，而叔文独有忧色⁴。常吟杜甫题诸葛亮庙诗末句云：“出师未用身先死⁵，长使英雄泪满襟。”因歔欷流涕⁶，闻者咸窃笑之。虽判两使事，未尝以簿书为意，日引其党，屏人切切细语，谋夺宦者兵，以制四海之命。既令范希朝、韩泰总统京西诸城镇行营兵马，中人尚未悟；会边上诸将各以状辞中尉，且言“方属希朝”，中人始悟兵柄为叔文所夺。乃大怒曰：“从其谋，吾属必死其手。”密令其使归告诸将曰：“无以兵属人！”希朝至奉天，诸将无至者。韩泰白叔文，计无所出，唯曰：“奈何，奈何！”无几而母死，执谊益不用其语，叔文怒，与其党日夜谋起复，起复必先斩执谊，而尽诛不附己者。闻者皆恟惧。皇太子既监国，遂逐之，明年乃杀之。伾，杭州人，病死迁所。其党皆斥逐。叔文最所贤重者李景俭，而最所谓奇才者吕温。叔文用事时，景俭持母丧在东都，而吕温使吐蕃半岁，至叔文败方归，故二人皆不得用。叔文败后数月，乃贬执谊为崖州司马⁷，后二年，病死海上。执谊，杜黄裳子婿；与黄裳同在相位，故最在后贬。

¹按史：“王仲舒”下更有“韦成季”三字，今详下文有“成季”字，则此处当有此三字，亦脱漏也。“茝”，昌亥切。

²“常”，或作“尝”。

³或无“至”字。

⁴“喜”上，或有“皆”字。

⁵按：杜诗“用”作“捷”，或作“战”。

⁶“歔”，音虚；“欷”，音希。

⁷〔补注〕陈景云曰：韦初贬司马，再贬司户。

执谊，进士对策高等¹，骤迁拾遗，年二十余入翰林，巧惠便辟，媚幸于德宗，而性贪婪诡贼。其从祖兄夏卿为吏部侍郎，执谊为翰林学士，受财为人求科第，夏卿不应，乃探出怀中金以内夏卿袖，夏卿惊曰：“吾与卿赖先人德致名位，幸各已达²，岂可如此自毁坏！”摆袖引身而去。执谊大惭恨。既而为叔文所引用，初不敢负叔文；迫公议，时时有异同，辄令人谢叔文云：“非敢负约为异同³，盖欲曲成兄弟尔。”⁴叔文不之信，遂成仇怨。然叔文败，执谊亦自失形势，知祸且至，虽尚为相，常不自得；长奄奄无气，闻人行声，辄惶悸失色，以至败死，时才四十余。执谊自卑，尝讳不言岭南州县名。为郎官时，尝与同舍郎诣职方观图，每至岭南图，执谊皆命去之，闭目不视。至拜相还，所坐堂北壁有图，不就省七八日。试就观之，乃崖州图也。以为不祥，甚恶之，惮不能出口。至贬，果得崖州焉⁵。

¹执谊，京兆人，建中三年中进士第，贞元元年中贤良方正直言极谏第一人。

²“已”，或作“以”。

³“约”，或作“终”，非是。

⁴“弟”，疑当作“事”。

⁵〔补注〕曾国藩曰：为张荐、令狐峘立传，俱不宜阑入实录中。若张万福、陆贽、阳城为一时伟人，王伾、王叔文、韦执谊为一时奸回，自宜详叙颠末。然张、陆、阳皆德宗朝人，尚不宜阑入顺宗实录。独三奸为与顺宗相终始耳。

永贞二年正月景戌朔¹，太上皇于兴庆宫受朝贺，皇帝率百僚奉上尊号，曰应乾圣寿太上皇，册文曰：维永贞二年²，岁次景戌，正月景戌朔，皇帝臣某稽首再拜奉册言：臣闻上圣玄邈，独超乎希夷；强名之极³，犹存乎罔象，岂足以表无为之德，光不宰之功！然称谓所施，简册攸著，涵泳道德，感于精诚，仰奉洪徽，有以自竭。伏惟太上皇帝陛下，道继玄元，业缵皇极，膺千载之休历，承九圣之耿光，昭宣化源，发扬大号。政有敦本示俭⁴，庆裕格天，恩翔春风，仁育群品；而功成不处，褰裳去之，付神器于冲人，想汾阳以高蹈，体尧之德，与神同符。其动也天，其静也地，巍巍事表，无得而言。顾兹寡昧，属膺大宝，惧忝传归之业，莫申继述之志，夙夜兢畏，惟怀永图。今天下幸安，皆睿训所被，而未极徽号，孰报君亲？是以台臣庶官文武之列，抗疏于内；方伯藩守亿兆之众，同词于外：请因寿历，以播鸿名，臣不胜大愿。谨上尊号曰应乾圣寿太上皇，当三朝献寿之辰，应五纪启元之始，光膺徽称，允协神休，斯天下之庆也。

¹“戌”，史作“寅”，下同。

²“二”，或作“元”，非是。

³“强”，或作“疆”，非是。

⁴“政有”二字疑衍。

元和元年正月甲申，太上皇崩于兴庆宫 咸宁殿，年四十六。遗诰曰：“朕闻死生者¹，物之大归；修短者，人之常分。古先哲王，明于至道，莫不知其终以存义，顺其变以节哀：故存者不至于伤生，逝者不至于甚痛，谓之达理，以贯通丧。朕自弱龄，即敦清静；逮乎近岁，又婴沈痼；尝亦亲政，益倦于勤。以皇帝天资仁孝，日跻圣敬，爰释重负，委之康济。而能内睦于九族，外勤于万机，问寝益严，侍膳无旷；推此至德，以安庶邦，朕之知子，无愧天下。今厥疾大渐，不寤不兴，付托得人，顾复何恨？四海兆庶，亦奚所哀？但圣人大孝，在乎善继，枢务之重，军国之殷，缵而承之，不可暂阙。以日易月，抑惟旧章？皇帝宜三日而听政，十三日小祥，二十五日大祥²，二十七日释服；方镇岳牧不用离任赴哀；天下吏人，诰至后，出临三日皆释服；无禁婚嫁祠祀饮酒食肉；宫中当临者，朝晡各十五举音，非朝晡临时禁无得哭，释服之后，勿禁乐。他不在诰中者，皆以类从事。伏以崇陵仙寝，复土才终，甸邑疲人，休功未几。今又重劳营奉，朕所哀矜。况汉、魏二文，皆著遗令；永言景行，常志夙心。其山陵制度，务从俭约，并不用以金银锦彩为饰。百辟卿士，同力尽忠，克申送往之哀，宜展事居之礼³。布告天下，明知朕怀！”

¹“闻”，或作“观”。

²“五”，或作“三”，非是。

³“居”，或作“君”，非是。

七月壬申，葬丰陵，谥曰至德大圣大安孝皇帝，庙曰顺宗。





遗文





监军新竹亭记





按：此文恐非公作，今删去。





书

答侯生问论语书





公作论语传，未成而殁，见于张籍祭诗，辩于洪庆善之说者甚明。今世所传，如“宰予昼寝”以“昼”作“画”；“子在齐闻韶，三月不知肉味”，以“三月”作“音”；“浴乎沂”，以“浴”作“㳂”；“子在回何敢死”，以“死”作“先”：虽甚鄙浅，然为伊川之学者皆取之。〔补注〕李光地曰：观此则公直善解书者，惜乎其论语注未就而不传也。今有传者，盖伪作耳。沈钦韩曰：“侯生”或是侯喜。

愈白，侯生足下：所示论语问甚善。圣人践形之说，孟子详于其书，当终始究之。若万物皆备于我，反身而诚是也；苟有伪焉，则万物不备矣。践形之道无他，诚是也。

足下谓贤者不能践形，非也。贤者非不能践形，能而不备耳。形，言其备也，所谓具体而微是也。“充实之谓美，充实而有光辉之谓大”，充实则具体，未大则微；故或去圣一间，或得其一体：皆践形而未备者。唯反身而诚，则能践形之备者耳。

愈昔注解其书，而不敢过求其意；取圣人之旨而合之，则足以信后生辈耳。此说甚为稳当，切更思之¹。愈白。

¹〔补注〕何焯曰：“不敢过求”，则本意可得而归稳当矣。“稳当”二字，解经之极则也。





墓志

相州刺史御史中丞田公故夫人魏氏墓志铭





题下或有注“并序”字。今按：此篇不类公它文，且云“元和八年”，则又非少作，其非公作无疑。今删去。





启

皇帝即位贺宰相启





愈启，伏见册命，皇帝以闰月三日嗣临大位，以主神人。含生之类，疏不蒙赖。相公翼亮圣明，大庆资始，伏惟永永与国同休。愈下情不胜庆跃，限以所守，不获随例拜贺，谨差某奉启。不宣。谨启。





状

奏汴州得嘉禾嘉瓜状





方本有之，以附嘲鼾睡之后，云此篇见文苑英华，盖为董晋作，董晋行状亦可考。

右谨按符瑞图：王者德至于地，则嘉禾生。伏惟皇帝陛下，道合天地，恩沾动植；迩无不协，远无不宾；神人以和，风雨咸若。前件嘉禾等，或两根并植，一穗连房；或延蔓敷荣，异实共蒂：既叶和同之庆，又标丰稔之祥。感自皇恩，微茎何极于造化；亲逢嘉瑞，小臣喜遇于休明。无任¹。

¹〔补注〕按：此下当有脱字。





皇帝即位贺诸道状





伏见敕命，皇帝以闰正月三日嗣临宝位。海内惟新，凡在臣庶，不胜庆幸。惟俯同下情，未由拜贺，但增驰恋，谨奉状，不宣。某再拜¹。

¹或无此三字。





皇帝即位降赦贺观察使状





二月五日恩赦，今月二十四日卯时到州。当时集百官僧道百姓宣示讫。圣上以继明之初，垂惟新之泽；曲成不遗于万物，大赉遂延于四海；寰宇斯泰，品类皆苏；渥恩普沾¹，远近同庆。愈以藩条有制，拜贺无由，不胜欣抃之至。谨差萍乡县丞李某奉状陈贺²。

¹“苏渥”，或乙此二字，非是。

²“某”，或作“于”。





潮州谢孔大夫状





此篇见洪氏年谱。方氏增考云：“公既南行，家亦谴逐。二月二日已过商州之南；而此状言‘七月二十七日牒’，则八月作也。不知其家何故犹未至潮。又侄孙湘亦从公而南，故宿曾江口有示湘诗，而过始兴江口诗谓‘目前百口还相逐’；与状言妻子孙侄未到者皆不相应，此状恐妄也。”今按：公之到郡，既不见年月之实，则此状无由可考。方氏引曾江、始兴二诗以证此状之妄，盖亦有理。但恐或是已过始兴，留家在后，而独先到郡，亦不可知。但其状词颇类袁州申使状，则又未有以必见其妄。故今且存之，亦阙疑之意也。

伏奉七月二十七日牒：以愈贬授刺史，特加优礼，以州小俸薄，虑有阙乏，每月别给钱五十千，以送使钱充者。开缄捧读，惊荣交至；顾己量分，惭惧益深。欲致辞为让，则乖伏属之礼，承命苟贪，又非循省之道：进退反侧，无以自宁。其妻子男女并孤遗孙侄奴婢等，尚未到官。穷州使宾罕至，身衣口食，绢米足充，过此以往，实无所用。积之于室，非廉者所为；受之于官，名且不正。恃蒙眷待，辄此披陈。





疏

宪宗崩慰诸道疏





愈言：上天降祸，大行皇帝奄弃万国。伏惟攀慕永痛，哀感难胜。某承诏不任号绝，限以官守，拜慰末由，伏增惶恋。谨差某奉疏，不宣。韩愈再拜。





题名

长安慈恩塔题名





已下并方本所载。

韩愈 退之、李翱 习之、孟郊 东野、柳宗元 子厚、石洪 濬川同登。





洛北惠林寺题名





韩愈、李景兴、侯喜、尉迟汾，贞元十七年七月二十二日，鱼于温洛，宿此而归。

昌黎 韩愈书。





谒少室李渤题名





愈同樊宗师、卢仝谒少室 李拾遗。





福先塔寺题名





处士石洪 濬川、吏部员外王仲舒 弘中、水部员外郑楚相 叔敖、洛阳县令潘宿阳 乾明、国子博士韩愈 退之、前试左武卫胄曹李演 广文、前杭州 钱塘县尉郑纮 文明，元和三年十月九日同游。





嵩山天封宫题名





元和四年三月二十六日，与著作佐郎樊宗师、处士卢仝，自洛中至少室，谒李征君 渤。樊次玉泉寺，疾作归。明日，遂与李、卢、道士韦蒙、僧荣并少室而东，抵众寺，上太室中峰，宿封禅坛下石室。遂自龙泉寺钓龙潭水。遇雷。明日，观启母石¹。入此观，与道士赵玄遇乃归。闰月三日，国子博士韩愈题。

¹〔补注〕沈钦韩曰：中山经郭璞注：“太室 嵩高 阳城西，启母化为石在焉。”

欧公集古跋尾云：右韩退之题名二，皆在洛阳。其一在嵩山 天封宫石柱上刻之，记龙潭遇雷事。天圣中，余为西京留守推官，与梅圣俞游嵩山，入天封宫，徘徊柱下而去，遂登山顶之武后封禅处。有石记，戒人游龙潭者，毋语笑以黩神龙。龙怒则有雷恐。因念退之记遇雷，意其有所诫也。其一在福先寺塔下，当时所见墨迹，不知其后何人模刻于石也。





迓杜兼题名





河南尹水陆运使杜兼、尚书都官员外郎韩愈、水陆运判官洛阳县尉李宗闵、水陆运判官伊阙县尉牛僧孺、前同州 韩城县尉郑伯义，元和四年九月二十二日，大尹给事奉诏祠济渎回，愈与二判官于此迎候，遂陪游宿。愈题。





华岳题名





此文刻于金天祠石阙，昔人尝集华岳题名，自唐 开元至后唐 清泰录为十卷。此文虽未必尽出公手，然笔削之严，要非公不可。故录之。

淮西宣慰处置使门下侍郎平章事裴度、副使刑部侍郎兼御史大夫马总、行军司马太子右庶子兼御史中丞韩愈、判官司勋员外郎兼侍御史李正封、都官员外郎兼侍御史冯宿、掌书记礼部员外郎兼侍御史李宗闵、都知兵马使左骁卫将军威远军使兼御史大夫李文悦、左厢都押衙兼都虞候左卫将军兼御史中丞密国公 高承简，元和十一年八月，丞相奉诏平淮右，八日，东过华阴，礼于岳庙，总等八人，实备将佐以从。





附录





韩昌黎集外文





三器论 事类文聚本


或曰：天子坐于明堂，执传国玺，列九鼎，使万方之来者，惕然知天下之人意有所归，而太平之阶具矣。后王者或阙，何如？

对曰：异乎吾所闻。归天人之心，兴太平之基，是非三器之能系也。子不谓明堂天子布政者邪？周公、成王居之而朝诸侯，美矣，幽、厉居之，何如哉？子不谓传国之玺帝王所以传宝者邪？汉高、文、景得之而以为宝，美矣；新莽、胡石得之，何如哉？子不谓九鼎帝王之所谓神器邪？夏禹铸之，周文迁之而为宝，美矣；桀癸、纣辛有之，何如哉？若然，归天人之心，兴太平之阶，决非三器之所能也。夫帝王之圣者，卑宫室、贱金玉、斥无用之器，以示天下，贻子孙；而后王犹殚天下之土木不肯已，又安忍夸广之尊其为明堂欤？若传国玺之狂嬴贼新，童心侈意而为之，示既有之，不抵之足矣，称其符瑞则未也。若九鼎之死，百牢不能膏其腹火，万载不能黔其足，其烹饪祠之用又足取，岂不为无用之器哉？尧水滔天，人禽鬼神之居相混已；禹导川决水，以分神人之居，乃销九金，乃铸九鼎，仪万有之族，露怪异之状，其护人已，其救人已。后王决不如大禹识鬼神之状，又无当时汩没之危，而徒欲阃金大广器物，与夫垫巾效郭、异名同蔺者，岂不远哉！是亦见谬也。噫，不务其修诚于内，而务其盛饰于外，匹夫之不可，而况帝王哉！





上张徐州荐薛公达书


愈闻士有己未达而达人者，大夫意宁实之哉？小子诚其人。今言则无故过濡恩惠，思以极报之谓也。伏惟阁下仁义风天下，任帝室宏寄，名誉之美，刑政之威，化道之事，使四方无声色之娱，金帛之富，车服之制以从之¹，则亦称显位，雍容暇豫，而又何求？则可以取特达不羁之士，奉之以非常之礼，俾耀名天下，答天子鸿恩。

¹一无此三字。

侧见河东 薛公达，年二十有六。抱惊世之伟材，发言挺志，敻绝天秀；服仁食义，融内光外；直刚简质，与世不常。想其升朝廷议，凛莹冰玉，隐慝潜奸，灭心铄谋；然今尚幽塞未光，弢缩铦利，静居河 洛。惟高公之清风，驱马千里，文以为贽，求拜华轩。公则见之矣¹，遇采²甚厚。惧左右者不明，喜蔽能，善黩视听，不以今之誉言；故小子忘惧，激愤献此，惟公明之。

¹集作“以”。

²集作“未”。

夫垂纤饵溟泉，冀吞舟之鱼则疏；施薄礼天下，取特达之士亦难：大夫其裁之。





下邳侯革华传


下邳侯 革华者，其先陇西人也。三十六代祖守犍为，黄帝时以力见召，拜大司农。以其辟土有功，又知稼穑艰难，迁轻车都尉，子孙相继。至周武王时徙桃林，冠冕遂绝。其后人思其济世之才，因复其位而加任使焉。

华父犨，生五年，袭先祖爵，仕至上轻车都尉。华母居长乐，有乳哺之恩。越王 勾践时，尝侍宴姑苏台，诗所谓“有觉德行”者也。犨因引重至太行山，力不任事，遂死于辕下。上嗟悼，命太宰申屠公执刀而解之，其枝¹派分离散在他处。革华，长子也。上念其父劬劳而死于王事，封华为下邳侯，诏将作大匠治之。华性坚劲崛强，难以直御；匠以其膏润之，然后去其豪族而加裁割焉。会太原人金十奴与新郑人斯生荐华于五木大夫，是后稍稍得成其名。上嘉之，遂释褐，赐墨绶焉。

¹“枝”，集作“支”。

华尝曰：“吾辛勤久，今方成名，得处在上左右，足矣。”及献之，果然。华为人善履道，别威仪，进止趋跄，一随人意。上将驾出游，畋猎驰骋，球击射御，及交宾接贤，礼神祭祀，未尝不召华俱往，伏事上。久之，因¹开口论议，泄露密旨，上由是疏之，诏将作大匠治之，又命其友金十奴等令补过之。寻献于上，上虽纳之，然亦不甚见重。有泥涂贱处，方召使之，余并不得预焉。

¹“因”，文粹作“忽”。

顷之，上见其颜色，衰惫失度，上咨嗟曰：“下邳侯老而惫，不任吾事，今弃于市朝¹，不复召子矣。”遂弃之而终。华无子，其继者，族人矣。

¹袁本作“今弃子”。

太史公曰：华之先皮姓，轩辕时，苍颉观鸟迹制文字，以其始于皮而声于革，故从“革”焉。初，华¹自胡而来，赵武灵王时见重，是后子孙盛于中国。汉书 功臣表有煮枣侯 革朱者，即其后也。

¹“华”，集作“革”。





朱子校昌黎先生集传





新唐书本传


今以李翱所撰行状、皇甫湜所撰墓志、神道碑、旧史本传、资治通鉴、洪兴祖所撰年谱、程俱所撰历官记、方崧卿增考年谱，考其同异，详略附注本文之下，以见公之行事本末。而文之已见于集者，不复载云。

韩愈字退之，邓州 南阳人。七世祖茂，有功于后魏，封安定王¹。父仲卿，为武昌令，有美政；既去，县人刻石颂德，终秘书郎²。

¹〔补注〕姚范曰：茂于退之为六世祖，记曰：“四世而缌，服之穷也。”以高祖言之。

²李白作文公父仲卿去思碑云“南阳人”，而公常自称“昌黎”。李翱作公行状亦云“昌黎某人”。皇甫湜作墓志，不言乡里；又作神道碑，乃云“上世尝居南阳，又隶延州之武阳。”而旧史亦但云“昌黎某”。今按：新史盖因李碑而加“邓州”二字也。然考汉书 地理志有两南阳：其一河内 修武，即左传所谓“晋启南阳”也；其一南阳 堵阳，即荆州之南阳郡，字与“赭”同，在唐属邓州者也。元和姓纂、唐书 世系表有两韩氏。其一汉 弓高侯 颓当玄孙骞，避乱居南阳郡之赭阳。九世孙河东太守术，生河东太守纯。纯四世孙安之，晋员外郎。二子：潜、恬。恬随司马休之入后魏，为玄菟太守。二子：都、偃。偃生后魏中郎颖。颖生播，徙昌黎 棘城。其一则颓当裔孙寻，为后汉 陇西太守，世居颍川。生司空稜，后徙安定、武安。至后魏有常山太守武安成侯耆，徙居九门。生尚书令征南大将军安定桓王 茂。茂生均。均生晙。晙生仁泰。仁泰生叡素。叡素生仲卿。仲卿生会、愈，而中间尝徙陈留。以此而推：则公固颍川之族，寻、稜之后，而不得承骞之系矣。而洪兴祖所撰年谱，但以骞之后世尝徙昌黎，遂附新史之说，独以赭阳为均州，小有不同耳；及其再考二书而见公世系之实，则遂讳匿，不敢复著仲卿、会、愈之名，而直以为不可考。今固不得而据也。唯方崧卿增考引董逌说，以为骞乃韩瑗、韩休之祖，而公自出于寻、稜，与二书合。其论南阳，则又云：今孟、怀州皆春秋 南阳之地。自汉至隋，二州皆属河内郡。唐 显庆中，始以孟州隶河南府；建中中，乃以河南之四县入河阳三城使；其后又改为孟州。今河内有河阳县，韩氏世居之。故公每自言归河阳省坟墓，而女挐之铭亦曰：“归骨于河南之河阳韩氏墓”；张籍祭公诗亦云：“旧茔盟津北”；则知公为河内之南阳人。其说独为得之。公诗所谓“奋籍在东都”，“我家本瀍谷”，则必以地近而后尝徙居耳。但据此则公与昌黎之韩异派，而每以自称，则又有不可晓者。岂是时昌黎之族颇盛，故随称之，亦若所谓言刘悉出彭城，言李悉出陇西者邪？然设使公派果出昌黎也，则其去赭阳已历数世，其后又屡迁徙，不应舍其近世所居之土，而远指邓州为乡里也。方又引孔武仲之说，亦同董氏，而王铚以为公生于河中之永乐，今永乐犹有韩文乡，则其说为已诞。盖其世系虽有不可知者，然南阳之为河内 修武，则无可疑者。而新史、洪谱之误，断可识矣。

愈生三岁而孤，随伯兄会贬官岭表。会卒，嫂郑鞠之¹。愈自知读书，日记数千百言，比长，尽能通六经百家学²。擢进士第³，会董晋为宣武节度使，表署观察推官。晋卒，愈从丧出，不四日，汴军乱，乃去。依武宁节度使张建封，建封辟府推官。操行坚正，鲠言无所忌⁴。调四门博士⁵，迁监察御史。上疏极论宫市，德宗怒，贬阳山令⁶，有爱在民。民生子，多以其姓字之。改江陵法曹参军⁷；元和初，权知国子博士，分司东都⁸；三岁为真；改都官员外郎，即拜河南令⁹，迁职方员外郎¹⁰。华阴令柳涧有辠，前刺史劾奏之，未报而刺史罢。涧讽百姓遮索军顿役直，后刺史恶之，按其狱，贬涧 房州司马。愈过华，以为刺史阴相党，上疏治之。既御史覆问，得涧赃，再贬封溪尉，愈坐是复为博士¹¹。

既才高数黜，官又下迁，乃作进学解以自谕，执政览之，奇其才，改比部郎中¹²，史馆修撰¹³；转考功，知制诰；进中书舍人。

¹李汉序云：先生生于大历三年戊申。三岁而孤。见祭嫂文及乳母志。会事见卢东美志。洪谱云：卢志所谓“宗兄”，乃大宗小宗之宗。旧史以为从父兄，误矣。又云：旧史：（大历十二年）夏五月，起居舍人韩会坐元载贬官。柳宗元先友记云：“会善清言，有文章，名最高，以故多谤。”会既卒，公携家北归，葬会 河阳。建中 贞元间，复避地于江南，韩氏有别业在宣城，因就食焉。见欧阳詹哀词、复志赋、祭嫂及老成文、示爽诗。

²行状云：“读书能记它生之所习。”墓志云：“先生七岁好学，言出成文。”今按复志赋云：“值中原之有事兮，将就食于江之南。始专专于讲习兮，非古训为无所用其心。”则公之为学，正在就食江南时也。

³洪谱云：（贞元二年丙寅）公年十九，始至京师。见祭老成文、欧阳哀词、答崔立之书。（五年己巳）有上贾滑州书。（六年庚午）有河中府连理木颂。（七年辛未）有送齐皡序。（八年壬申）登进士第，时年二十五，见上邢君牙书。唐科名记云：贞元八年，陆贽主司，试明水赋、御沟新柳诗。公名在榜中。见与陆员外书。旧史云：“大历 贞元间，文士多尚古学，而独孤及、梁肃最称渊奥，愈从其徒游，锐意钻仰，欲自振于一代。洎举进士，投文于公卿间，故相郑余庆颇为延誉，由是知名。”是年有争臣论。（九年癸酉）博学宏词试太清宫观紫极舞赋、颜子不贰过论，见上考功崔虞部书，及与韦舍人书。（十年甲戌）有省试学生代斋郎议。方考：“此议当系十一年试宏词下，未详是否。”洪谱又云：是年尝归河阳省坟墓，见祭老成文。有赠张童子序。（十一年乙亥）又试宏词，见答崔立之书。有三上宰相书，皆不报。是年去京师，过潼关，有感二鸟赋。既归河阳，有画记。遂自河阳如东都，有祭田横文。今按：八年以后，此年以前，又尝游凤翔，以书抵邢君牙，不得意去，有岐山诗。洪程皆定为此年六月，误矣。

⁴董晋行状云：“十二年七月，晋拜宣武节度使，受命遂行，韩愈实从。”公行状云：“董公辟公以行，得试秘书省校书郎，为观察推官。”墓志云：“先生三十有一而仕。”神道碑云：“十四年，用进士从董晋平汴州。”“推官”，旧史作“巡官”。洪谱云：二状载公入汴在十二年丙子，与史合，而志碑所记皆后二年，殊不可晓。岂今年辟公以行，至十四年始有成命邪？亦不应如是之缓也。方考：“蜀本、樊本无‘三十一而仕’之文，但云‘历官二十有七年尔’；然自公卒之年逆数之，亦当以十四年三十一岁为历官之始。故公入汴虽在十二年，然水门记十四年正月作。石本犹但称‘摄节度掌书记前进士韩愈’，是辟命犹未下也。计必是年辟命乃下，故碑志之言如此。不当以命下之缓为疑也。”今按：公入汴之年，洪 方得之。碑 志所计年数，若以命下之日言之，亦未为失；但云十四年从董晋平汴州，则误矣。又送俱文珍序亦在十三年；安得言十四年乃入汴乎？要当以公之自言及二状二史 通鉴为正。持正狂躁，其考之或有未审，不足据也。旧史之作“巡官”，则程记已辨其非矣。洪谱又云：（十三年丁丑）公在汴有复志赋、送汴州监军俱文珍序。（十四年戊寅）公在汴有天星诗、水门记、杨燕奇碑。（十五年己卯）董晋行状云：“二月三日丞相薨。”公从丧行，四日而汴州乱。有汴州乱诗。历官记云：汴军乱，愈家在围中，寻得脱。下汴东趋彭城，愈从丧至洛，还孟津，度汜水，出陈 许间，以二月暮抵徐州。节度使张建封居之于符离 睢上，及秋将辞去，建封奏为节度推官，试协律郎。至冬，建封使愈朝正于京师。见欧阳哀词。是年有此日足可惜、汴泗交流诗、答李翱书、上建封书、论晨入夜归事。后又有谏击球书、贺白兔状、徐泗豪节度掌书记厅石记、崔翰墓志，（十六年庚辰）春，公朝正回徐，有归彭城诗。夏去徐西居于洛阳，见孟东野书及题下邳李生壁。按公与东野书欲至秋辞去，而题李生壁在五月十四日，则不待至秋而已去徐矣。旧史亦云公“发言真率，无所畏避”，岂竟以此不合，虽建封之知己，亦不能容邪？公既去徐而建封卒。翌日，徐军乱，见白乐天哀二良文。在洛有与卫中行书。冬，公如京师。

⁵洪谱云：（十七年辛巳）公在京师从调选，三月东还，见与卢汝州荐侯喜状。将归，有赠孟东野、房蜀客诗。是年有送李愿归盘谷序、李楚金墓志。公自去年冬参调，竟无所成而归，今年冬再往。（十八年壬午）春，始有四门博士之授。为博士日，尝谒告归洛，因游华山，即答张彻诗所谓“洛邑得休告，华山穷绝陉”者也。李肇国史补云：“愈好奇，与客登华山绝峰，度不可返，发狂恸哭，为书与家人别。华阴令百计取之乃下。”沈颜作聱书，以为肇妄载，岂有贤者轻命如此？考公诗，则知国史补乃实录也。是年有送陆歙州序、上巳日燕太学听弹琴序、与崔群书、施士丐墓志、马汇行状。〔补注〕陈景云曰：博士之除，在十七年，是年与杨敬之书有“仆守一官”之语，是必在已授博士后，盖可证公为博士非十八年也。

⁶洪谱云：（十九年癸未）公年三十六。自博士拜监察御史，时有齿落、哭杨兵曹凝、陆歙州诗；及与陈京给事书、禘祫议、论权停选举状、苗氏墓志。又上李实书称“前守四门博士”，时已罢博士，未受御史之命。书云：“愈来京师，于今十五年。”盖公自贞元五年从郑、滑间复来京师，至此十五年矣。实录于实，诋之不余力，而此书乃盛称其所长，此又不可晓也。方考：“唐制，凡居官以四考为满，公在官逾年耳，不知何故而罢，罢而复迁。行状、墓碑皆只言选授四门博士，迁监察御史，而此书称‘前’官，又以文投贽于李实，似若不得已者。是固尝罢博士而别迁也。是岁七月，公犹任博士，乞免停选状谓‘臣虽非朝官，月受俸钱’，可以考也。罢免之由，不可详究。然恐不至于媚实以求进也。或云，德宗末年，不任宰相；所取信者，李实、韦执谊辈耳。公盖未免于屈身以伸道也。然公天旱人饥状专指李实而言，其修实录，又于实一辞不恕，独于此书抵牾如此。又公年十九，始来京师，在贞元二年也。至贞元十九年，实十八年矣。今云‘来京师于今十五年’，洪虽以再至言之，其实牵合也。并志所疑，以俟知者。”洪谱又云：是时有诏以旱饥蠲租之半，有司征愈急，公与张署、李方叔上疏言：关中天下根本，民急如是，请宽民徭而免田租。天子恻然。卒为幸臣所谗，贬连州 阳山令。幸臣，李实也。见进学解及祭张署文。旧史云：“愈尝上章数千言，极论宫市之弊，贬阳山令。”疏今不传，则公之被绌，坐论此两事也。方考云：“公阳山之贬，寄三学士诗叙述甚详；而行状但云‘为幸臣所恶，出宰阳山’，神道碑亦只云‘因疏关中旱饥，专政者恶之’，则其非为论宫市明矣。今公集有御史台论天旱人饥状，与诗正合。况翱 湜皆从公游者，不应公尝论宫市数千言，而状及碑志略不一言及也。然行状且谓‘为幸臣所恶’，而公诗云：‘或自疑上疏，上疏岂其由’，则是又未必皆上疏之罪也。又曰：‘同官尽才俊，偏善柳与刘。或虑语言泄，传之落冤雠。’又岳阳楼诗云：‘前年出官由，此祸最无妄。奸猜畏弹射，斥逐恣欺诳。’是盖为王叔文、韦执谊等所排矣。德宗晚年，韦 王之党已成。是年，补阙张正买疏谏它事，得召见，与所善者数人皆被谴斥。意公之出，有类此也。忆昨行云：‘伾 文未揃崖州炽，虽得赦宥常愁猜。’是其为叔文等所排，岂不明甚？特无所归咎，驾其罪于上疏耳。洪兼‘宫市’、‘旱饥’两事言之，而又不考韦 王始末，故为申及之。”洪谱又云：以公诗考之，盖以十九年冬末贬官。（二十年甲申）春，始到阳山时，有同冠峡、贞女峡、和张十一功曹、送刘生、谢李员外诸诗；及别知赋、送杨八弟归湖南序、区册 序、答窦存亮书、王弘中燕喜亭记。

⁷洪谱及历官记云：（廿一年乙酉）正月丙申，顺宗即位，二月甲子大赦，八月辛丑改元永贞，迁者皆追回。愈为观察使所抑，只徙江陵府法曹参军，事见八月十五夜赠张功曹诗及张署墓志、河南同官记。洪又云：公以今年春遇赦，夏秋离阳山，俟命于郴者三月，至秋末始受法曹之命，见祭李郴州文。时有郴州祈雨及郴口诸诗。自郴至衡，有合江亭及谒衡岳庙诗。自衡至潭，有陪杜侍御游湘西寺及湘中诸诗。自此泛洞庭，有阻风赠张十一诗。至岳州，有别窦司直诗。赴江陵，有途中寄翰林三学士诗，又有送孟琯序、荆潭唱和序、上李巽书、郑夫人殡表及五箴。序云“余生三十有八年”，则其箴盖是年所作。谓“幕中之辨”，盖谓在徐州时；“台中之评”，则谓为御史时也。

⁸洪谱云：（永贞元年丙戌）正月丙寅朔，改元元和，时宪宗即位之逾年也。公年三十有九，其春夏犹在江陵，有李花、寒食、出游、夜归、赠张十一、郑群赠簟、答张彻诸诗。六月，自江陵召拜国子博士。还朝后，有丰陵行、游青龙寺，赠崔立之、送文畅诸诗，城南诸联句，及祭十二兄岌文并墓志。（二年丁亥）春，公为博士，有元和圣德诗并释言。行状云：“宰相有爱公文者，将以文学职处公，有争先者，构公语以飞之。公恐及难，遂求分司东都。”而公作周况妻韩氏墓志乃云：“从兄俞卒开封尉，愈于时为博士，乞分教东都生，以收其拏于开封界中教畜之。”“飞语”即释言所解之谗，而竟不能解，故以兄丧为辞而求去耳。时宰相郑，翰林舍人李吉甫、裴垍也。公以夏末离京赴东都，有酬裴十六途中见寄诗。是年有张中丞传后叙、答冯宿书、卢于陵墓志。（三年戊子）改真博士，见行状。有酬崔十六少府及东都遇春诗、与少室李渤书、裴复墓志。新史渤传云：“洛阳令韩愈遗渤书。”公时为博士，五年方为河南令，未尝为洛阳令也。〔补注〕陈景云曰：注谓“在江陵有答张彻诗”。按答张诗乃公从江陵还朝官博士日作，非在江陵时也。

⁹洪谱云：（四年己丑）公年四十二，改都官员外郎，守东都省。神道碑云：“除尚书都官郎中，分司判祠部。”行状新旧史皆云“员外郎”，送李正字序亦但云“都官郎”，碑文误也。方考：“公除都官，六月十日也。制辞亦作员外郎。”洪谱又云：神道碑云：“中宫号功德使，司京城观寺。尚书敛手失职，先生按六典尽索之以归。诛其无良，时其出入。禁哗众以正浮屠。”历官记云：“公判祠部日，与宦者为敌，恶言骂辞，狼籍公牒。乃上书留守郑余庆，乞与诸郎官更判，不见允。”在东都有游嵩 洛诸题名，送李翱、侯参谋、和卢汀、钱徽、与窦韦寻刘尊师诸诗，送李正字归湖南序并诗、郑涵校理序、祭薛公达文并墓志、京兆韦夫人墓志、河南府同官记。（五年庚寅）授河南县令。神道碑云：“魏、郓、幽、镇各为留邸，贮潜卒以橐罪士，官无敢问者。先生将擿其禁，以壮朝廷，断民署吏，俟令且发。留守、尹大恐，遽相禁，有使还为言，宪宗悦曰：韩愈助我者。是后郓邸果谋反。”东都将署留守，以应淮 蔡。又有上留守郑公启，时公以论事失郑公意，既令河南，军人有罪，公追而杖之。留守不悦，公以启辨明，且力求去，见集中。行状云：“改河南令，日以职分辨于留守及尹，故军士莫敢犯禁。”疑郑公卒听其言，故军人畏服如此也。在河南有感春诗、燕河南秀才序、送石洪序并诗及月蚀、招杨之罘、河南令舍池台诸诗，张圆墓碣、卢殷墓志。

¹⁰洪谱云：（六年辛卯）行尚书职方员外郎。是年春，公尚在河南，有送穷文，辛卯年雪、寄卢仝、谁氏子诸诗，送温造序、乳母志。至京师有酬卢云夫望秋作、石鼓歌、复仇状、卢丞、房武、毕坰墓志。

¹¹洪谱云：（七年壬辰）二月乙未，以职方员外郎复为国子博士，年四十五。旧史云：“愈因使过华，上疏理涧。”公自去年以来，未尝出使。或云：“即公赴职方时过华，睹其事，遂疏于朝尔。”进学解云：“三年博士，冗不见治。”旧又作“三为博士”。按：公贞元壬午，授四门博士；元和丙戌，为国子博士；丁亥，分教东都；今年，又自郎中下迁：凡四为博士矣。此先言暂为御史，继言三为博士，则自丙戌而后三历此官也若云。“三年”，则自元年夏赴召，至四年春尚为博士，首尾已四年矣。方考云：“丙戌初除，丁亥分教，自不必厘而为二其为博士实三迁也。当作‘三’为是。”今按：上句言暂为御史，而此言三年博士，正以其居官之久近为言，恐当作“年”为是，然亦未敢必也。洪谱又云是年二月有论钱重物轻状。新志云：“自建中定两税而物轻钱重，民以为患，于是诏百官议革其弊。”方考以为：“此议在穆宗即位之初，通鉴附之长庆元年秋，为得其实。今年初，无此议也。惟会要载元和六年二月，制谓建中后货轻物重，许诸道所纳见钱，五分量征二分，余三分兼纳实估匹段。或当时有此议，然亦非七年也。况公六年二月尚在东都，洪误矣。”洪谱又云：是年有石鼎联句、赠刘师服诗、祭石洪文、李素、石洪墓志、路应神道碑。

¹²洪谱云：此除在（八年癸巳）三月乙亥。旧史云：“执政览其文而怜之，以其有史才，故除是官。”时宰相武元衡、李吉甫、李绛也。是年有答刘秀才论史书及乌氏、田氏庙碑、郑儋神道碑、李虚中、董溪、息国夫人墓志。

¹³洪谱云：（九年甲午）十月甲子，为考功郎中，依前史馆修撰。十二月戊午，以考功知制诰。是年有元微之书、田弘正书、送张道士序、刘昌裔神道碑、王适、孟郊、扶风郡夫人墓志。（十年乙未）公知制诰。有和库部卢曹长元日朝回及寒食直归遇雨二诗，与李绛书、进顺宗实录状。旧史云：“愈撰实录，繁简不当，叙事拙于取舍。”按：退之作史详略，容有意削去常事，著其系于政者，其褒善贬恶之旨明甚。当时议者非之，卒窜走无全篇，良可惜也。史又云：“愈说禁中事颇切直，内官恶之，往往于上前言其不实。”此言是也。是年有与柳公绰二书。论淮西事宜状，说见明年。又有捕贼行赏表、蓝田县丞厅记、独孤郁、卫之立墓志、徐偃王庙碑。

初，宪宗将平蔡，命御史中丞裴度使诸军按视。及还，具言贼可灭，与宰相议不合。愈亦奏言淮西连年侵掠，得不偿费，其败可立而待；然未可知者，在陛下断与不断耳。执政不喜，会有人诋愈在江陵时为裴均所厚，均子锷素无状，愈为文章字命锷。谤语嚣暴，由是改太子右庶子¹。及度以宰相节度彰义军，宣慰淮西，奏愈行军司马。愈请乘遽先入汴，说韩弘使协力。元济平，迁刑部侍郎²。

¹洪谱云：（十一年丙申）正月丙戌，以考功郎中知制诰，迁中书舍人。丙申，赐绯鱼。五月癸未，降为太子右庶子。行状云：“盗杀武元衡，公以为盗杀宰相而遽息兵，其为懦甚大，兵不可以息，以天下力取三州，尚何不可？与裴丞相议合，故兵遂用，而宰相有不便之者。月满，迁中书舍人，后竟以它事改右庶子。”时宰相李逢吉、韦贯之也。其云“月满迁中书舍人”者，盖唐制台郎满岁则迁。公以去年冬知制诰，至今春，竟一岁矣。李汉云：“收拾遗文，无所失坠。”公掌纶诰一年，无一篇见收者，失坠多矣！唯后集有崔群户部侍郎制一首尔。今按：行状、通鉴、洪谱谓论淮西事宜状在去年知制诰时；而神道碑新史则在迁中书舍人之后；但行状言公所论有杀宰相事，乃在去年六月，而状中实无此语。若状果在六月之后，则不应全不言及，则是此状不惟不在十一年正月之后，亦不在十年六月之后也。故通鉴直以系于五月之下。行状叙事虽实，而记言则误。碑文 新史固为失之。今当以通鉴为正。洪谱又云：是年有酬卢云夫曲江荷花行、周况妻韩氏墓志、王用碑、科斗书后记。

²行状、神道碑及旧史云：（十二年丁酉）秋，以兵老久屯，贼未灭，上命裴丞相为淮西节度使以招讨之。丞相请公以行，赐三品衣鱼，为行军司马，从丞相居于郾城。军出潼关，公请先乘遽至汴感说都统弘。弘说用命，师乘遂和。公知蔡州精卒悉聚界上，以拒官军，守城者率老弱，且不过千人，亟白丞相，请以兵三千人间道以入，必擒吴元济。丞相未及行，而李愬自唐州 文城垒，提其卒以夜入蔡州，果得元济。三军之士为公恨。蔡州既平，布衣柏耆以计谒公，公与语奇之，遂白丞相曰：“淮西灭，王承宗胆破，可不劳用众。宜使辩士奉相公书，明祸福以招之，彼必服。”丞相然之。公口占为书，使柏耆袖之以至镇州，承宗果大恐，上表请割德、棣二州以献，遣子入侍。丞相归京师，以功迁刑部侍郎，诏公撰平淮西碑，其辞多叙裴度事。时先入蔡州擒元济，李愬功第一。愬不平之，愬妻出入禁中，因诉碑辞不实，诏令磨公文，命翰林学士段文昌重撰文勒石。是年有送殷侑序、祭张署文并墓志，及东征往还酬唱诸诗，晚秋郾城夜会联句。为刑部时，有举钱徽自代状。（十三年戊戌）四月，郑余庆为详定礼乐使，奏韩愈、李程为副。是年有李惟简墓志、权德舆碑。

宪宗遣使者往凤翔迎佛骨入禁中，三日乃送佛祠，王公士庶，奔走膜呗，至为夷法灼体肤，委珍贝，腾沓系路。愈闻，恶之，乃上表极谏。帝大怒，持示宰相，将抵以死。裴度 崔群曰：“愈言讦牾，罪之诚宜；然非内怀至忠，安能及此？愿少宽假，以来谏争。”帝曰：“愈言我奉佛太过，犹可容；至谓东汉奉佛以后，天子咸夭促，言何乖刺耶？愈人臣，狂妄敢尔，固不可赦。”于是中外骇惧，虽戚里诸贵，亦为愈言。乃贬潮州刺史。既至潮，以表哀谢，帝颇感悔，欲复用之。持示宰相曰：“愈前所论，是大爱朕；然不当言天子事佛乃年促耳。”皇甫镈素忌愈直，即奏言：“愈终狂疏，可且内移。”乃改袁州刺史。

初，愈至潮，问民疾苦，皆曰：“恶溪有鳄鱼，食民畜产且尽，民以是穷。”数日，愈自往视，令其属秦济以一羊一豕投溪水而祝之。是夕暴风震电起溪中，数日水尽涸，西徙六十里。自是潮无鳄鱼患。袁人以男女为隶，过期不赎，则没入之。愈至，悉计庸得赎所没，归之父母，七百余人。因与约，禁其为隶¹。召拜国子祭酒²，转兵部侍郎³。

¹洪谱云：公以（十四年己亥）正月癸巳贬潮州刺史。宰相疑冯宿草疏，出宿为歙州刺史。时宰相皇甫镈、程异也。公之被谪，即日上道，便道取疾，以至海上。据宜城驿记则以三月二日过宜城；据泷吏诗，则以三月几望至曲江，据谢表则以三月二十五日至潮州；据祭文，则以四月二十四日逐鱷鱼。其自曲江至潮，以十许日行三千里，盖泷水湍急故也。方考乃云：“谢表及祭神文皆止云‘今月’，而逐鱷鱼文正本皆但云‘年月日’，则公之到郡，实不知何月日也。况自韶至广，虽为顺流，而自广之惠，自惠之潮，水陆相半，要非旬日可到。故公表亦云‘自潮至广，来往动皆经月’，则公到郡决非三月，而逐鱷鱼亦未必在四月二十四日也。”今按：道里行程，则方说为是；但与大颠第一书，石本乃云“四月七日”，则又似实以三月二十五日到郡也。未详其说，阙之可也。洪谱又云：公自京师至潮，有路旁堠、至蓝关示侄孙湘、武关西逢配流吐蕃、食曲河驿、次邓州界、过南阳、泷吏、题临泷寺、至韶州寄张使君、酬张使君惠书、过始兴江口感怀、赠元十八协律、初南食贻元十八、答柳柳州食虾蟆、别赵子诸诗，及宜城驿记、潮州谢表、祭鱷鱼文、请置乡校牒、贺册尊号表。是年七月己丑，群臣上尊号，大赦。十月己巳，准例量移，改授袁州刺史。

²洪谱云：（十五年庚子）闰正月，穆宗即位，公以今年春到袁，途中有酬张韶州端公及韶州留别张使君二诗。至袁有袁州谢上、贺穆宗即位、贺赦、贺册皇太后、贺庆云五表，举韩泰自代状、滕王阁记。九月，召拜国子祭酒，而阁记乃云“十月袁州刺史”者，盖命下在九月，受命在十月也。有祭湘君夫人文，祭文所谓“复其章绶”者，公为行军司马时赐金紫，今为祭酒，始复其旧也。自袁趋京师，有次石头驿、寄江西王中丞阁老仲舒诗；至江州，有寄鄂岳李大夫程及题西林寺故萧二郎中旧堂诗。因话录云：“萧颖士子存字伯诚，为金部员外郎，恶裴延龄之为人，弃官归庐山。公少时尝受金部赏知，及经江州，游庐山，访金部故居，因赋此诗，留百缣以拯之。”行次安陆，有寄随州周员外君巢二诗；至枣阳县，有题广昌馆诗；至襄州，有醉中留别李相公诗。以冬暮至京师。是年，有南海庙碑、与孟简书、论黄家贼事宜，及典贴良人男女状。又论夷僚，请因改元大庆，遣使宣谕，仍择经略使抚之。又有柳子厚及侄孙滂祭文墓志。洪谱又云：行状云“公入迁祭酒，有直讲，能说礼而陋容。学官多豪族子，摈之不得共食。公命吏曰：召直讲来，与祭酒共食。学官由此不敢贱直讲。奏儒生为学官，日使会讲。生徒奔走听闻，皆相喜曰：韩公来为祭酒，国子监不寂寞矣。”公在国子，有雨中寄张籍诗、举张惟素自代及请复国子监生徒状、论新注学官牒、荐张籍状、请上尊号表。

³洪谱云：此除在（长庆元年辛丑）七月，时有举韦自代状、李郱、张彻祭文、李郱、郑群、薛戎墓志。今按：方氏增考：论钱重物轻状当在此年秋。

镇州乱，杀田弘正而立王廷凑，诏愈宣抚。既行，众皆危之。元稹言“韩愈可惜”。穆宗亦悔，诏愈度事从宜，无必入。愈曰：“安有受君命而滞留自顾？”遂疾驱入。廷凑严兵迓之，甲士陈庭。既坐，廷凑曰：“所以纷纷者，乃此士卒也。”愈大声曰：“天子以公为有将帅材，故赐以节，岂意同贼反邪！”语未终，士前奋曰：“先太师为国击朱滔，血衣犹在，此军何负朝廷？乃以为贼乎？”愈曰：“以为尔不记先太师也。若犹记之，固善。且为逆与顺利害，不能远引古事，但以天宝来祸福为尔等明之：安禄山、史思明、李希烈、梁崇义、朱滔、朱泚、吴元济、李师道有若子若孙在乎？亦有居官者乎？”众曰：“无。”愈曰：“田公以魏博六州归朝廷，官中书令，父子受旗节。刘悟、李祐皆大镇，此尔军所共闻也？”众曰：“弘正刻，故此军不安。”愈曰：“然。尔曹害田公，又残其家矣，复何道？”众乃欢曰：“侍郎语是。”廷凑恐众心动，遽麾使去，因泣谓愈曰：“今欲廷凑何所为？”愈曰：“神策六军之将，如牛元翼比者不少；但朝廷顾大体，不可弃之。公久围之何也？”廷凑曰：“即出之。”愈曰：“若尔，则无事矣。”会元翼亦溃围出，廷凑不追。愈归奏其语，帝大悦，转吏部侍郎¹。时宰相李逢吉恶李绅，欲逐之，遂以愈为京兆尹，兼御史大夫，特诏不台参，而除绅中丞。绅果劾奏愈，愈以诏自解。其后文刺纷然。宰相以台府不协，遂罢愈为兵部侍郎，而出绅 江西观察使。绅见帝得留，愈亦复为吏部侍郎²。长庆四年卒，年五十七，赠礼部尚书，谥曰文³。

¹洪谱云：长庆元年七月，镇州乱，杀田弘正，立王廷凑。命深州刺史牛元翼节度深冀以讨之。十月，命裴度为镇州四面行营都招讨使。元翼为廷凑所围，（二年壬寅）二月，赦廷凑，诏愈宣抚，归而牛元翼果出。行状云：“公还，于上前奏与廷凑及三军语，上大悦曰：卿直向伊如此道！由是有意大用，授吏部侍郎。”今按：“先太师”，谓故镇帅王武俊也。神道碑云：“方镇反，太原兵以轻利诱回纥，召先生祸福，譬引虎啮臃血，直今所患，非兵不足，遽疏陈得失。”今按：此数语不可晓，它书亦皆无之，未详何谓。恐有误也。洪谱又云：是年有次寿阳驿、次太原、呈副使吴郎中、次承天营奉酬裴司空、镇州路上酬裴司空重见寄、镇州初归诸诗，及韦侍讲盛山诗序、论变盐法事宜状。二年壬寅九月，转吏部侍郎。行状云：凡令吏皆不锁听出入，或问公，公曰人所以畏鬼者，以其不能见也，鬼如可见，则人不畏矣。选人不得见令史，故令史势重。听其出入，故势轻。是年有郓州溪堂诗、窦司业祭文墓志、楚国夫人墓志、黄陵庙碑。

²洪谱云：（三年癸卯）六月，以吏部侍郎为京兆尹，兼御史大夫，敕放台参，后不得为例。十月癸巳，为兵部侍郎。庚子，为吏部侍郎。行状云：“改京兆尹，六军将士皆不敢犯，私相告曰：是尚欲烧佛骨者，安可忤！故盗贼止。遇旱，米价不敢上。李绅为御史中丞，械囚送府，使以尹杖杖之。公曰：安有此！使归其囚。是时绅方幸，旦夕且相，宰相欲去之，故以台与府不协为请，两改其官。绅既复留，公入谢，上曰：‘卿与绅争何事？’公因自辨。数日，复为吏部侍郎。”神道碑云：“复为兵部侍郎，铨不锁入吏。选父七十，母六十，身七十，悉与三利取才，财势路绝。”今按：碑文兵部一节，此“兵”字当作“吏”字；“不锁入吏”即谓前纵吏出入事。“三利取才”，未详其义，疑铨法有此语。或是有脱误也。洪谱云：“公为京兆，有举马总自代状、贺雨及贺太阳不亏表、祭竹林神、曲江祭龙文。再为兵部，有举张正甫自代状。是年，有罗池庙碑、送郑权序并诗。祭马总、女挐文并李干、女挐墓志、韩弘碑、论孔戣致仕状。”

³洪谱云：（四年甲辰）正月，敬宗即位。二月，有王仲舒碑。四月，有张彻墓志。八月，有孔戣墓志。是年公没，年五十七。行状云：“得病满百日假，既罢，以十二月二日卒于靖安里第。”公属纩语曰：“某伯兄德行高，晓方药，食必视本草，年止于四十二。某疏愚，食不择禁忌，位为侍郎，年出伯兄十五岁矣。如又不足，于何而足？且获终于牖下，幸不至失大节以下见先人，可谓荣矣。”明年，张籍祭公诗有云：“去夏公请告，养疾城南庄。籍时官休罢，两月同游翔。”又曰：“共爱池上佳，联句舒遐情。”又曰：“公为游溪诗，唱咏多慨慷。”“城南庄”，在长安城南，公之别墅也。池上联句，集中无之。“游溪诗”，即南溪始泛三首是也。又曰：“公有旷达识，生死为一纲。及当临终晨，意色亦不荒。赠我珍重言，傲然委衾裳。”其于死生之际如此。神道碑云：“遗命丧葬无不如礼。俗习夷狄、画写浮图、日以七数之，及拘阴阳所谓吉凶，一无污我。”今按：此事可见公之平生谨守礼法，排斥异教，自信之笃，至死不变，可以为后世法；而谱不载，盖不以为然也。

愈性明锐，不诡随，与人交，终始不少变。成就后进士，往往知名。经愈指授，皆称“韩门弟子”。愈官显，稍谢遣。凡内外亲若交友无后者，为嫁遣孤女而恤其家。嫂郑丧，为服期以报¹。每言文章自汉 司马相如、太史公、刘向、扬雄后，作者不世出；故愈深探本元，卓然树立，成一家言。其原道、原性、师说等数十篇，皆奥衍闳深，与孟轲 扬雄相表里，而佐佑六经云。至它文，造端置辞，要为不袭蹈前人者。然惟愈为之沛然若有余；至其徒李翱、李汉、皇甫湜从而效之，遽不及远甚。从愈游者，若孟郊、张籍亦皆自名于时²。

¹行状云：“公气厚性通，论议多大体。”神道碑云：“朝有大狱大疑，文武会同，莫先发言；先生援经引决，考合传记，侃侃正色，伏其所词。”墓志云：“公洞朗轩辟，不施戟级。平居虽寝食未尝去书，怠以为枕，餐以饴口，讲评孜孜，以磨诸生。恐不完美，游以诙笑啸歌，使皆醉义忘归。呜呼！可谓乐易君子钜人者矣。”碑又云：“内外茕弱悉抚之，一亲以仁，使男有官，女有从，不啻于己生。交于人，已而我负，终不计；死则庀其家，均食剖资，虽微弱，待之如贤戚。人诟笑之，愈笃。未尝一食不对客，闺人或昼见其面，退相指语以为异事。未尝宿货余财。每曰：吾前日解衣质食，今存有已多矣。”

²墓志云：“先生之作，无圆无方，至是归工。抉经之心，执圣之权，尚友作者，跋邪觝异，以扶孔氏，存皇之极。知人罪，非我计，茹古涵今，无有端涯，浑浑灏灏，不可窥校；及其酣放，豪曲快字，凌纸怪发，鲸铿春丽，惊耀天下；然而栗密窈眇，章妥句适，精能之至，入神出天。呜呼极矣！后人无以加之矣！姬氏已来，一人而止矣！”按：“知人罪，非我计”，此句中必有脱误。疑当云“人知人罪，非我所计。”方氏附录：程子曰：“韩愈亦近世豪杰之士，如原道之言，虽不能无病，然自孟子以来，能知此者，独愈而已。其曰‘孟氏醇乎醇’，又曰‘荀与扬也，择焉而不精，语焉而不详’，若无所见，安能由千载之后，判其得失若是之明也？”又曰：“退之晚年之文，所见甚高，不可易而读也。古之学者，修德而已，有德则言可不学而能，此必然之理也。退之乃以学文之故，日求其所未至，故其所见及此。其于为学之序，虽若有所戾者，然其言曰‘轲之死，不得其传’，此非有所袭于前人之语，又非凿空信口率然而言之，是必有所见矣。若无所见，则其所谓‘以是而传’者，果何事邪？”今按：诸贤之论，唯此二条为能极其深处。然复考诸临川 王氏之书，则其诗有曰：“纷纷易尽百年身，举世何人识道真？力去陈言夸末俗，可怜无补费精神。”其为予夺，乃有大不同者，故尝折其衷而论之。窃谓程子之意，固为得其大端；而王氏之言，亦自不为无理。盖韩公于道，知其用之周于万事，而未知其体之具于吾之一心；知其可行于天下，而未知其本之当先于吾之一身也。是以其言常详于外，而略于内；其志常极于远大，而其行未必能谨于细微。虽知文与道有内外浅深之殊，而终未能审其缓急重轻之序，以决取舍；虽知汲汲以行道济时抑邪与正为事，而或未免杂乎贪位慕禄之私：此其见于文字之中，信有如王氏所讥者矣。但王氏虽能言此，而其所谓“道真”者，实乃老、佛之余波，正韩公所深诋。则是楚虽失而齐亦未为得耳。故今兼存其说，而因附以狂妄管窥之一二。私窃以为若以是而论之，则于韩公之学所以为得失者，庶几其有分乎。

赞曰：唐兴承五代剖分，王政不纲，文弊质穷，俚混并。天下已定，治荒剔蠹，讨究儒术，以兴典宪，薰涵浸；殆百余年，其后文章稍稍可述。至贞元 元和间，愈遂以六经之文为诸儒倡，障堤末流，反刓以朴，铲伪以真。然愈之才，自视司马迁、扬雄，至班固以下不论也。当其所得，粹然一出于正，刊落陈言，横骛别驱，汪洋大肆，要之无抵牾圣人者。其道盖自比孟轲，以荀况 扬雄为未淳，宁不信然？至进谏陈谋、排难恤孤、矫拂偷末，皇皇于仁义，可谓笃道君子矣。自晋讫隋，老、佛显行，圣道不断如带，诸儒倚天下正议，助为怪神；愈独喟然引圣，争四海之惑，虽蒙讪笑，跲而复奋。始若未之信，卒大显于时。昔孟轲拒杨 墨，去孔子才二百年；愈排二家，乃去千余岁；拨衰反正，功与齐而力倍之，所以过况 雄为不少矣。自愈没，其言大行，学者仰之如泰山北斗云。





文录序 赵 德


昌黎公，圣人之徒欤！其文高出，与古之遗文不相上下。所履之道，则尧、舜、禹、汤、文、武、周、孔、孟轲、扬雄所授受服行之实也；固已不杂其传，由佛及聃、庄、杨之言，不得干其思，入其文也；以是光于今，大于后，金石燋铄，斯文灿然；德行道学文庶几乎古。蓬茨中手持目览，饥食渴饮，沛然满饱；顾非适诸圣贤之域而谬志于斯，将所以盗其影响。僻处无备，得以所遇次之为卷，私曰文录，实以师氏为请益依归之所云¹。

¹“实”，或作“宝”。





记旧本韩文后 欧阳修


予少家汉东，汉东僻陋无学者，吾家又贫无藏书；州南有大姓李氏者，其子彦辅颇好学，予为儿童时，多游其家，见其弊筐贮故书在壁间，发而视之，得唐昌黎先生文集六卷，脱略颠倒无次第，因乞李氏以归读之。见其言深厚而雄博，然予犹少，未能究其义，徒见其浩然无涯，若可爱。是时天下学者，杨、刘之作号为“时文”，能者取科第，擅名声，以夸荣当世，未尝有道韩文者。予亦方举进士，以礼部诗赋为事。年十有七，试于州，为有司所黜。因取所藏韩氏之文复阅之，则喟然叹曰：“学者当至于是而止尔！”因怪时人之不道，而顾己亦未暇学，徒时时独念于予心，以谓方从进士干禄以养亲，苟得禄矣，当尽力于斯文，以偿其素志。后七年，举进士及第，官于洛阳；而尹师鲁之徒皆在，遂相与作为古文，因出所藏昌黎集而补缀之，求人家所有旧本而校定之。其后天下学者亦渐趋于古，而韩文遂行于世，至于今盖三十余年矣；学者非韩不学也，可谓盛矣！

呜呼！道固有行于远而止于近，有忽于往而贵于今者。非惟世俗好恶之使然，亦其理有当然者。故孔、孟惶惶于一时，而师法于千万世；韩氏之文，没而不见者二百年，而后大施于今。此又非特好恶之所上下，盖其久而愈明，不可磨灭，虽蔽于暂，而终耀于无穷者，其道当然也。予之始得于韩也，当其沈没弃废之时。予固知其不足以追时好而取势利，于是就而学之，则予之所为者，岂所以急名誉而干势利之用哉？亦志乎久而已矣！故予之仕，于进不为喜，退不为惧者，盖其志先定，而所学者宜然也。

集本出于蜀，文字刻画，颇精于今世俗本，而脱缪尤多。凡三十年间，闻人有善本者，必求而改正之。其最后卷秩不足，今不复补者，重增其故也。予家藏书万卷，独昌黎先生集为旧物也。呜呼！韩氏之文之道，万世所共尊，天下所共传而有也！予于此本，特以其旧物而尤惜之。

泉本云：“吾少居汉东，年十五六时，于里人李尧辅家见一弊筐弃在壁角，中有故书数十册，因得韩文于其间，皆脱落无次序；吾略读之，爱其文辨而意深。当是时，学者方作时文，天下之人无道韩文者；予亦将举进士以觖禄利，未暇学也。遂求于李氏而得之以归，补次成帙而藏之。数年始及第，遂官于洛，而得师鲁与之游，因出韩文而学之。自后天下学者亦稍稍近古。吾家所藏书万卷，然独韩文最为旧物，君为吾爱惜之可也。”今按：泉州本乃汪彦章所刻，此序独与诸本不同，不知何据。其所谓君者，又不知为何人也。今并存之，以俟知者。





潮州韩文公庙碑 苏 轼


匹夫而为百世师，一言而为天下法。是皆有以参天地之化，关盛衰之运；其生也有自来，其逝也有所为矣。故申 吕自岳降，而傅说为列星，古今所传，不可诬也。孟子曰：“吾善养浩然之气。”是气也，寓于寻常之中，而塞乎天地之间。卒然遇之，则王公失其贵，晋楚失其富，良 平失其智，贲 育失其勇，仪 秦失其辨。是孰使之然哉？其必有不依形而立，不恃力而行，不待生而存，不随死而亡者矣。故在天为星辰，在地为河岳，幽则为鬼神，而明则复为人；此理之常，无足怪者。自东汉以来，道丧文弊，异端并起，历唐 贞观 开元之盛，辅以房 杜 姚 宋而不能救；独韩文公起布衣，谈笑而麾之，天下靡然从公，复归于正，盖三百年于此矣。文起八代之衰，而道济天下之溺；忠犯人主之怒，而勇夺三军之帅：此岂非参天地，关盛衰，浩然而独存者乎？

盖尝论天人之辨，以谓人无所不至，惟天不容伪；智可以欺王公，不可以欺豚鱼；力可以得天下，不可以得匹夫匹妇之心：故公之精诚能开衡山之云，而不能回宪宗之惑；能驯鳄鱼之暴，而不能弭皇甫镈、李逢吉之谤；能信于南海之民，庙食百世；而不能使其身一日安于朝廷之上。盖其所能者，天也；其所不能者，人也。始潮人未知学，公命进士赵德为之师，自是潮之士皆笃于文行，延及齐民，至于今，号称易治。信乎！孔子之言：“君子学道则爱人，而小人学道则易使也！”

潮人之事公也，饮食必祭。水旱疾疫，凡有求，必祷焉。而庙在刺史公堂之后，民以出入为艰。前守欲请诸朝，作新庙，不果。元祐五年，朝散郎王君 涤来守是邦，凡所以养士治民者，一以公为师。民既悦服，则出令曰：“愿新公庙者听！”民欢趋之。卜地于州城南七里，期年而庙成。或曰：“公去国万里而谪于潮，不能一岁而归；没而有知，其不眷恋于潮也，审矣。”轼曰：“不然。公之神在天下者，如水之在地中，无所往而不在也；而潮人独信之深，思之至，焄蒿凄怆，若或见之。譬如凿井得泉，而曰水专在是，岂理也哉？”

元丰七年，诏封公昌黎伯，故榜曰“昌黎伯 韩文公之庙。”潮人请书其事于石，因为作诗以遗之，使歌以祀公。其词曰：

公昔骑龙白云乡，手决云汉分天章。天孙为织云锦裳，飘然乘风来帝旁。下与浊世扫秕糠，西游咸池略扶桑。草木衣被昭回光。追逐李 杜参翱翔，汗流籍 湜走且僵。灭没倒景不可望。作书诋佛讥君王。要观南海窥衡 湘，历舜 九疑吊英 皇。祝融先驱海若藏，约束鲛鳄如驱羊。钧天无人帝悲伤，讴吟下招遣巫阳。犦牲鸡卜羞我觞，于粲荔丹与蕉黄。公不少留我涕滂，翩然被发下大荒。
