版权信息


全晋文

〔清〕严可均　编辑

简体中文版　中华传世珍藏古典文库

©艺雅出版社 2018

本书版权为艺雅出版社所有。

EAN 4057664098900

最后修订：2018年03月21日

出版品牌：艺雅出版社

出版公司：e-artnow s.r.o.

地

址：Za sidlistem 2148/22, Prague - 14300, Czech Republic

邮

箱：eartpress@gmail.com

本书已经过仔细校对，然而如有疏漏不足之处，恳请各位专家读者给予反馈意见，以便日后及时修订与更新版本。





目录


卷一

卷二

卷三

卷四

卷五

卷六

卷七

卷八

卷九

卷十

卷十一

卷十二

卷十三

卷十四

卷十五

卷十六

卷十七

卷十八

卷十九

卷二十

卷二十一

卷二十二

卷二十三

卷二十四

卷二十五

卷二十六

卷二十七

卷二十八

卷二十九

卷三十

卷三十一

卷三十二

卷三十三

卷三十四

卷三十五

卷三十六

卷三十七

卷三十八

卷三十九

卷四十

卷四十一

卷四十二

卷四十三

卷四十四

卷四十五

卷四十六

卷四十七

卷四十八

卷四十九

卷五十

卷五十一

卷五十二

卷五十三

卷五十四

卷五十五

卷五十六

卷五十七

卷五十八

卷五十九

卷六十

卷六十一

卷六十二

卷六十三

卷六十四

卷六十五

卷六十六

卷六十七

卷六十八

卷六十九

卷七十

卷七十一

卷七十二

卷七十三

卷七十四

卷七十五

卷七十六

卷七十七

卷七十八

卷七十九

卷八十

卷八十一

卷八十二

卷八十三

卷八十四

卷八十五

卷八十六

卷八十七

卷八十八

卷八十九

卷九十

卷九十一

卷九十二

卷九十三

卷九十四

卷九十五

卷九十六

卷九十七

卷九十八

卷九十九

卷一百

卷一百一

卷一百二

卷一百三

卷一百四





卷一




◎　宣帝

帝姓司马，讳懿，字仲达，河内温县人，汉初殷王司马□之後。建安中，魏武辟丞相文学掾，迁黄门侍郎，转议郎、丞相东曹属、主簿。魏国建，迁太子中庶子军司马。文帝嗣王位，封河津亭侯，转丞相长史督军御史中丞。及受禅，以为尚书，封安国乡侯，迁侍中尚书右仆射。镇武昌，改封向乡侯，转抚军将军假节，加给事中，录尚书事，留镇许昌。明帝即位，改封舞阳侯，迁骠骑将军，加督荆豫二州诸军事，迁征西大将军。加大都督，假黄钺，都督雍梁二州诸军事，迁太尉。齐王即位，迁侍中持节都督中外诸军、录尚书事。徙太傅，进丞相，加九锡，固让。嘉平三年八月卒，谥曰文贞。後改谥文宣。晋国建，追尊曰宣王。武帝受禅，追尊曰宣皇帝，庙号高祖。有集五卷。



◇　遗诏

子弟群官皆不得谒陵。（《宋书·礼志二》。案：云昭云陵，皆武帝受禅後追称，今从大例，以诏令编于书疏之前。）



◇　原公孙渊党属令

古之伐国，诛其鲸鲵而已，诸为文懿所诖误者，皆原之。中国人欲还旧乡，恣听之。（《晋书·宣帝纪》）



◇　教

今日当将作四千人东，为三军作营堑垒，又当将斧三百枚，破树木作鹿角，塞诸邮漏处。（《御览》三百三十七）

当教诸围上守，守皆作棒，人一枚，轻重长短者各各可，守皆当头施纫挂臂，贼破死在旦夕，邂逅冲突围，当以□□□之。（《御览》三百五十七）



◇　上书固让丞相

臣亲受顾命，忧深责重。凭赖天威，摧弊奸凶。赎罪为幸，功不足论。又三公之官，圣王所制。著之典礼，至於丞相，始至秦政。汉氏因之，无复变改。今三公之官皆备，横复宠臣，违越先典，革圣明之经，袭秦汉之路。虽在异人，臣所宜正。况当臣身，而不固争，四方议者，将谓臣何？（《魏志·齐王纪》注引孔衍《汉魏春秋》）



◇　上言得玉印

征西大将军臣懿等言：长安典农中郎将张烈书言，所部人左先，雨後於地得玉印。臣今谨遣夏裕送。（《通典》五十五）



◇　奏事

秋雨涝伤五谷，又无菜蔬，万民已有食桑榆皮者。（《御览》三十五引《魏名臣奏》）



◇　奏罢曹爽等典兵

臣昔从辽东还，先帝诏陛下、秦王及臣升御床，把臣臂，深以後事为念。臣言「二祖亦属臣以後事为念。此自陛下所见，无所忧苦；万一有不如意，臣当以死奉明诏」。黄门令董箕等，才人侍疾者，皆所闻知。今大将军爽背弃顾命，败乱国典，内则僭拟，外专威权；破坏诸营，尽据禁兵，群官要职，皆置所亲；殿中宿卫，历世旧人，皆复斥出，欲置新人，以树私计；根据盘互，纵恣日甚。外既如此，又以黄门张当为都监，专共交关，看察至尊，候伺神器，离间二宫，伤害骨肉。天下汹汹，人怀危惧，陛下但为寄坐，岂得久安，此非先帝诏陛下及臣升御床之本意也。臣虽朽迈，敢忘往言？昔赵高极意，秦氏以灭；吕、霍早断，汉祚永世。此乃陛下之大鉴，臣授命之时也。太尉臣济、尚书令臣孚等，皆以爽为有无君之心，兄弟不宜典兵宿卫，奏永宁宫。皇太后令敕臣如奏施行。臣辄敕主者及黄门令罢爽、羲、训吏兵，以侯就第，不得逗留以稽车驾。敢有稽留，便以军法从事，臣辄力疾将兵屯洛水浮桥，伺察非常。（《魏志·曹爽传》，又略见《晋书·宣帝纪》。）





◇　太史丞许芝上符命事议

督军御史中丞司马懿、侍御史郑浑、羊秘、鲍勋、武周等言：「令如左。伏读太史丞许芝上符命事，臣等闻有唐世衰，天命在虞，虞氏世衰，天命在夏；然则天地之灵，历数之运，去就之符，惟德所在。故孔子曰：『凤鸟不至，河不出图，吾已矣夫。』今汉室衰，自安、和、冲、质以来，国统屡绝，桓、灵荒淫，禄去公室，此乃天命去就，非一朝一夕，其所由来久矣。殿下践阼，至德广被，格于上下，天人感应，符瑞并臻，考之旧史，未有若今日之盛。夫大人者，先天而天弗违，後天而奉天时，天时已至而犹谦让者，舜禹所不为也。故生民蒙救济之惠，群类受育长之施，今八方□□，大小注望，皇天乃眷，神人同谋，十分而九以委质，义过周文，所谓过恭也。臣妾上下，伏所不安。」（《魏志·文帝纪》注引《献帝传》）



◇　除九品州置大中正议

案九品之状，诸中正既未能料究人才，以为可除九品，州置大中正。（《御览》六百二十九）



◇　与诸葛亮书

黄公衡，快士也。每坐起，叹述足下，不去口实。（《蜀志·黄权传》）



◇　以书喻孟达

将军昔弃刘备，托身国家，国家委将军以疆场之任，任将军以图蜀之事，可谓心贯白日。蜀人愚智，莫不切齿於将军。诸葛亮欲相破，惟苦无路耳。模之所言，非小事也。亮岂轻之而令宣露。此殆易知耳。（《晋书·宣帝纪》。达与太守申仪有隙，亮欲促其事，乃遣郭模诈降过仪，因漏泄其谋。达闻其谋漏泄，将举兵。懿以书喻之。又见《华阳国志》二。）



◇　复弟孚书

亮志大而不见机，多谋而少决，好兵而无权，虽提卒十万，已堕吾画中，破之必矣。（《晋书·宣帝纪》）





◇　报夏侯玄书

审官择人，除重官，改服制，皆大善。礼，乡闾本行，朝廷考事，大指如所示，而中间一相承习，卒不能改。秦时无刺史，但有郡守长吏。汉家虽有刺史，奉六条而已。故刺史称传车，其吏言从事。居无常治，吏不成臣，其後转更为官司耳。昔贾谊亦患服制，汉文虽身服弋绨，犹不能使上下如意。恐此三事，当待贤能然後了耳。（《魏志·夏侯玄传》）





◇　答曹爽书

初不知乏粮，甚怀□□。令致米一百斛，并肉脯、盐豉、大豆。（《魏志·曹爽传》注引《魏末传》）





◇　书

之白，阿史病转差未，皆外曹尚书云得法。（《淳化阁帖》一。案：《晋书·宣帝纪》有《檄告公孙渊》，《魏志·锺会传》注以为虞松作，今编入《三国文》。）



◎　景帝

帝讳师，字子元，宣帝长子。景初中为散骑常侍，迁中护军。嘉平元年，封长平乡侯，加卫将军。三年以抚军大将军代宣帝辅政，加侍中、持节都督中外诸军事、录尚书事。寻废齐王，迎立高贵乡公。正元二年卒，谥曰忠武。晋国建，追尊曰景王。武帝受禅，追尊曰景皇帝。庙号世宗。

◇　赦文钦二子鸯虎令

钦之罪不容诛。其子固应当戮，然鸯虎以穷归命，且城未拔，杀之是坚其心也。（《魏志·诸葛诞传》）



◇　训天子

夫圣王重始，正本敬初，古人所慎也。明当大会，万众瞻穆穆之容，公卿听玉振之音。《诗》云：「示人不佻，是则是效。」《易》曰：「出其言善，则千里之外应之。」虽礼仪周备，犹宜加之以祗恪，以副四海□□式仰。（《晋书·景帝纪》）



◇　又上书训天子

荆山之璞虽美，不琢不成其宝；颜冉之才虽茂，不学不弘其量。仲尼有云：「予非生而知之者，好古敏以求之者也。」仰观黄轩五代之主，莫不有所禀则，颛顼受学於绿图，高辛问道於柏招。逮至周成，旦望作辅，故能离经辩志，安道乐业。夫然，故君道明於上，兆庶顺於下。刑措之隆，实由於此。宜遵先王下问之义，使讲诵之业屡闻於听；典谟之言日陈於侧也。（《晋书·景帝纪》）



◇　与群臣奏永宁宫

臣等闻人道亲亲故尊祖，尊祖故敬宗。礼：大宗无嗣，则择支子之贤者、为人後者，为之子也。东海定王子高贵乡公，文皇帝之孙，宜承正统，以嗣烈祖明皇帝後。率土有赖，万邦幸甚。臣请徵公诣洛阳宫。（《魏志·齐王芳纪》注引《魏书》）



◇　与许允书

镇北虽少事，而都典一方。念足下震华鼓，建朱节，历本州，此所谓著绣昼行也。（《魏志·夏侯玄传》注、《文选·赭白马赋》注并引《魏略》。又见《世说·贤媛》篇注。）



◎　文帝

帝讳昭，字子上，景帝同母弟。景初中封新城乡侯。正始初为洛阳典农中郎将，转散骑常侍，拜议郎。嘉平初为安西将军，转安东将军，镇许昌，进都督，行征西将军。高贵乡公即位，进封高都侯兼中领军，镇洛阳。正元二年进位大将军，加侍中、都督中外诸军事、录尚书事，代景帝辅政。甘露中加大都督，假黄钺。寻弑高贵乡公。迎立常道乡公，景元四年进位相国，封晋公，加九锡。咸熙元年进爵为王。二年薨，谥曰文王。武帝受禅，追尊曰文皇帝，庙号太祖。有集三卷。



◇　让谥兄司马师为武公表

臣亡父不敢受丞相相国九命之礼，亡兄不敢受相国之位，诚以太祖常所阶历也。今谥与二祖同，必所祗惧。昔萧何、张良、霍光咸有匡佐之功，何谥文终，良谥文成，光谥宣成。必以文武为谥，请依何等就加。（《晋书·景帝纪》）



◇　请魏帝亲征诸葛诞表

昔黥布叛逆，汉祖亲征；隗嚣违戾，光武西伐。烈祖明皇帝乘舆仍出：皆所以奋扬赫斯，震耀威武也。陛下宜暂临戎，使将士得凭天威。今诸军可五十万，以众击寡，蔑不克矣。（《晋书·文帝纪》）



◇　奏收成济

故高贵乡公率将从驾人兵，拔刃鸣金鼓向臣所。臣惧兵刃相接，即敕将士不得有所伤害，违令者以军法从事。骑督成□弟太子舍人济，横入兵阵伤公，遂至陨命；辄收济行军法。臣闻人臣之节，有死无二，事上之义，不敢逃难。前者变故卒至，祸同发机，诚欲委身守死，唯命所裁。然惟本谋，乃欲上危皇太后，倾覆宗庙。臣忝当大任，义在安国，惧虽身死，罪责弥重。欲遵伊周之权，以安社稷之难，即骆驿申敕，不得迫近辇舆，而济遽入阵间，以致大变。哀怛痛恨，五内摧裂，不知何地可以陨坠？科律大逆无道，父母妻子同产皆斩。济凶戾悖逆，干国乱纪，罪不容诛。辄敕侍御史收济家属，付廷尉，结正其罪。（《魏志·高贵乡公纪》，《晋书·文帝纪》）



◇　与郑袤书

小儿得厕贤子之流，愧有窃贤之累。（《晋书·郑袤传》）



◇　与王基书

初义者云云，求移者甚众。时未临履，亦谓宜然。将军深算利害，独秉固志。上违诏命，下拒众议，终至制敌擒贼。虽古人所述，不是过也。（《魏志·王基传》，《通典》一百五十八。）



◇　报王基书

凡处事者多曲相从顺，鲜能确然共尽理实。诚感忠爱，每见规示，辄敬依来指。（《魏志·王基传》）



◇　与山涛书

足下在事清明，洁操迈时，念多所乏，今致钱二十万，丝百斤，谷二百斛。（《艺文类聚》四十八引王隐《晋书》。又见《晋书·山涛传》，有删节。案，《吴志·孙皓传》注引《汉晋春秋》有晋文王《与孙皓书》，乃荀勖作，编入勖集。）



◇　与锺会书

恐邓艾或不就徵，今遣中护军贾充将步骑万人，径入斜谷屯乐城。吾自将十万屯长安，相见在近。（《魏志·锺会传》）





卷二




◎　武帝（一）

帝讳炎，字安世，文帝长子。魏嘉平中封北平亭侯，历给事中、奉车都尉、中垒将军。加散骑常侍，迁中护军假节。常道乡公即位，迁中抚军，进封新昌乡侯。晋国建，立为世子，拜抚军大将军。咸熙二年立为晋太子，八月嗣晋王位，十二月受魏禅。改元四：泰始、咸宁、太康、太熙。在位二十六年，谥曰武皇帝。庙号世祖。



◇　下制王昌不应为前母服（太康元年）

凡事有非常，当依准旧典，为之立断。今议此事，称引赵姬、叔隗者粗是也。然後狄与晋和，故姬氏得迎叔隗而下之。吴寇隔塞，毖与前妻，终始永绝。必义无两嫡，则赵衰以可专制隗氏。昌为人子，岂得擅替其母。且毖二妻并以绝亡，其子犹後母之子耳，昌故不应制服也。（《晋书·礼志中》）



◇　即位改元大赦诏（泰始元年十二月景寅）

制诏御史中丞等，昔朕皇祖宣王，圣哲钦明，诞应期运，熙帝之戴，肇启洪基。伯考景王，履道宣猷，缉熙诸夏，至于皇考文王，睿哲光远，允协灵□，应天顺人，受兹明命。仁济于宇宙，功格于天地。肆魏氏弘鉴於古训，仪刑于唐虞，畴咨群后，爰辑大命於朕身。予一人畏天之命，用弗敢违。遂登坛于南郊，受终于文祖，燔柴班瑞，告类上帝：惟朕寡德，负荷洪烈，允执其中。托於王公之上，以君临四海，惴惴惟惧，罔知所济。惟尔股肱爪牙之佐，文武不贰心之臣，乃祖乃父，实左右我先王，以弼宁帝室，光隆大业。思与万国，共飨体祚。其大赦天下，与之更始，自谋反大逆不道已下，在元年十二月七日昧爽以前，皆赦除之。改咸熙二年为泰始元年，赐人爵五级，露布天下，及诸王公国别使，称朕意焉。（《文馆词林》六百六十八，又见《晋书·武帝纪》，有删节。）





◇　封魏帝奂为陈留王诏（十二月丁卯）

明德昭融，远鉴天命，钦象历数，用禅厥位，敢咨询故训，以敬授青土于东国，永为晋宾。载天子旌旗，乘五时副车，行魏正朔，郊祀天地，礼乐制度，皆如魏旧，以承王显祖之礼祀。（《通典》七十四）



◇　又诏

王上书不称臣，答报不为诏，一如宾礼。（同上）





◇　封功臣诏（泰始元年）

昔唐虞三代之盛，暨於汉魏创制，褒崇元勋，班爵行赏，行国同礼，施禄逮下，万邦咸仰。朕以寡德，登於天位，记于王公之上。腹心股肱文武之臣，光济帝业。余嘉乃勋，庆赏之行，其用宜速。（《御览》二百引王隐《晋书》）



◇　进太傅司马孚封爵诏（十二月乙亥）

太傅勋德弘茂，朕所瞻仰，以光导弘训，镇静宇内。愿奉以不臣之礼。其封为安平王，邑四万户。进拜太宰、持节、都督中外诸军事。（《晋书·安平王孚传》）



◇　为乐安王鉴燕王机选师友诏（泰始初）

乐安王鉴、燕王机并以长大，宜得辅导师友，取明经儒学，有行义节俭，使足严惮。昔韩起与田苏游而好善，宜必得其人。（《晋书·乐安王鉴传》）





◇　以曹志为乐平太守诏

昔在前世，虽历运迭兴，至於先代苗裔，传祚不替，或列藩九服，式序王官。选众命贤，惟德是与，盖至公之道也。魏氏诸王公养德藏器，壅滞旷久，前虽有诏，当须简授，而自顷众职少缺，未得式叙。前济北王曹志履德清纯，才高行洁，好古博物，为魏宗英，朕甚嘉之。其以志为乐平太守。（《晋书·曹志传》）





◇　以王□何遵为散骑常侍诏

（元年，案，王□，文明王皇后弟，字良夫，魏中领军王肃子也。历河南尹侍中。何遵字思祖，太宰何曾子也。历大仆卿。东晋别有王□，字元琳，历尚书令卫将军，与此王□姓名偶同。）

给事黄门侍郎王□，元理通原，笃志好学，不殒先业，在朝有干事之才；给事何遵，公亮笃诚，有才干器任，久历朝位，职用有效。今宜各叙进，拾遗左右，其以□遵并为散骑常侍，皆徒分（当有误。）与内常侍更读文书。（《书钞》五十八引《晋起居注》）



◇　赐王经孙郎中诏（元年）

故尚书王经，虽身陷法辟，然守志可嘉，门户湮没，意常愍之。其赐经孙郎中。（《魏志·夏侯玄传》注引《汉晋春秋》）





◇　赐王基家奴婢诏（元年）

故司空王基，既著德立勋，又治身清素，不营产业，久在重任，家无私积，可谓身没行显，足用励俗者也。其以奴婢二人赐其家。（《魏志·王基传》）



◇　诏报傅玄（元年）

举清远有礼之臣者，此尤今之要也。（《晋书·傅玄传》）



◇　恤傅佥诏（元年）

蜀将军傅佥，前在关城，身拒官军，致死不顾。佥父彤，复为刘备战亡，天下之善一也。岂由彼此以为异，佥息著募。（《蜀志·杨戏传》注引《蜀记》）



◇　听邓艾立後诏（元年）

昔太尉王氵□谋废齐王，而王竟不足以守位。征西将军邓艾矜功失节，实应大辟。然被书之日，罢遣人众，束手受罪，比於求生遂为恶者，诚复不同。今大赦得还，若无子孙者，听使立後，今祭祀不绝。（《三国·魏志·邓艾传》）



◇　听群下终丧诏（元年）

诸将吏二千石以下遭三年丧者，听归终宁，庶人复除徭役。（《宋书·礼志》二，《通典》八十。）



◇　赦罪饬治诏（元年十二月）

昔王氵□谋废齐王，而王竟不足以守位。邓艾虽矜功失节，然束手受罪。今大赦其家，还使立後。兴灭继绝，约法省刑。除魏氏宗室禁锢。诸将吏遭三年丧者，遣宁终丧。百姓复其徭役。罢部曲将长吏以下质任。省郡国御调，禁乐府靡丽百戏之伎及雕文游畋之具。开直言之路，置谏官以掌之。（《晋书·武帝纪》。案：此与前二诏同，唯罢部曲将以下为异，盖史家省并数诏为之。）



◇　禁淫祀诏（元年十二月）

昔圣帝明王修五岳四渎、名山川泽，各有定制，所以报阴阳之功而当幽冥之道故也。然以道莅天下者，其鬼不神，其神不伤人，故祝史荐而无愧辞，是以其人敬慎幽冥而淫祀不作。末世信道不笃，僭礼渎神，纵欲祈请，曾不敬而远之，徒偷以求幸，妖妄相煽，舍正为邪，故魏朝疾之。其按旧礼具为之制，使功著於人者必有其报，而妖淫之鬼不乱其间。（《晋书·礼志》上。《宋书·礼志四》，《通典》五十五。）



◇　罢供奉诏（元年）

乘黄厩离车，共田猎嬉游之事，凡若此类，皆悉罢之。（《北堂书钞》一百三十七引《晋起居注》）



◇　掾属作令诏（元年）

百里长吏，亲民之要也。若县令有掾属才堪治民者，当以参选。（《书钞》七十八引《晋起居注》）



◇　正旦彻乐诏（十二月）

朕遭悯凶，奉承洪业，追慕罔极，正旦虽当受朝，其伎乐一切，勿有所设。又殿前及文武织成帷□莫之属，皆不须施。（《御览》二十九引《晋起居注》。）



◇　诏迁□正（泰始初）

正昔在城都，颠沛守义，不违忠节。及见受用，尽心干事，有治理之绩。其以正为巴西太守。（《蜀志·□正传》。）



◇　诏有司（泰始初）

不能使人之不加诸我，此古人所难。交关人事，诩之罪耳，岂尚书令能防乎！其勿有所问。（《晋书·裴秀传》。时安远护军郝诩与故人书云：与尚书令裴秀相知，望其为益，有司奏免秀官，诏云云。）



◇　诏答李□（泰始初）

秀干翼朝政，有勋绩於王室，不可以小疵掩大德。（《晋书·裴秀传》。司隶校尉李□复上言，骑都尉刘尚为尚书令裴秀占官稻田，求禁止秀，诏云云。）



◇　又诏答李□（泰始初）

法者，天下取正，不避亲贵，然後行耳，吾岂将枉纵其间哉！然案此事皆是友所作，侵剥百姓，以缪惑朝士。奸吏乃敢作此，其考竟友以惩邪佞。涛等不贰其过者，皆勿有所问。《易》称「王臣蹇蹇，匪躬之故」。今□亢志在公，当官而行，可谓「邦之司直」者矣。光武有云「贵戚且敛手以避二鲍」，岂其然乎！其申敕郡寮，各慎所司，宽宥之恩，不可数遇也。（《晋书·李□传》。□上言刘友、山涛、中山王睦、武陔各占官三更稻田，诏云云。）



◇　以华峤为散骑常侍诏（泰始初）

散骑以从容侍从，承答顾问，掌赞诏命，平处文籍，故前世多参用文学之士。议郎华峤，有论议著述之才，其以峤为散骑常侍，兼与中书共参著作事。（《书钞》五十八、《御览》二百二十四并引《华峤集》。）





◇　转华峤为秘书监典领著作诏（泰始初）

尚书郎峤，体素宏简，文雅该通，经览古今，博闻多识，属书实录，有良史之志，故转为秘书监。其加散骑常侍，班同中书寺，为内台使，中书散骑著作，及治礼音律，天文数术，南省文章，门下撰集，皆典领之。（《御览》二百三十四引《华峤集》）



◇　下罗宪诏（泰始初）

宪忠烈果毅，有才策器干，可给鼓吹。（《晋书·罗宪传》。宪领武陵太守，泰始初入朝，诏云云。）





◇　郊祀诏（泰始二年正月）

有司前奏郊祀权用魏礼，朕不虑改作之难，令便为永制，众议纷互，遂不时定，不得以时供飨神□，配以祖考。日夕难企，贬食忘安，其便郊祀。（《晋书·礼志》上、《宋书·礼志三》。）



◇　皇后讳勿下诏

礼：内讳不出宫，而近代讳之，非也。勿下。（《南齐书·礼志》上。泰始二年正月，有司奏：故事，皇后讳与帝讳俱下。诏云云。）



◇　除祠厉殃诏

不在祀典，除之。（《通典》五十五。泰始二年，有司奏，春分祠厉殃及禳祠，诏云云。）





◇　传封诏

五等之封，皆录旧勋。本为县侯者，传封次子为亭侯、乡侯为关内侯，亭侯为关中侯，皆食本户十分之一。（《晋书·武帝纪》）



◇　择立谏官诏（二月庚午）

古者百官，官箴王阙。然保氏特以谏诤为职，今之侍中、常侍实处此位。择其能正色弼违匡救不逮者，以兼此选。（《晋书·武帝纪》）



◇　诏有司以书答孙皓

昔汉文、光武怀抚尉他、公孙述，皆未正君臣之仪，所以羁縻未宾也。皓遣使之始，未知国庆，但以书答之。（《晋书·武帝纪》。帝既受禅，吴人来祭吊，有司奏为答诏，帝曰云云。）



◇　优崇陈留王诏（五月戊辰）

陈留王操尚谦冲，每事辄表，非所以优崇之也。主者喻意，非大事皆使王官表上之。（《晋书·武帝纪》，《通典》七十四。）



◇　赐王沈葬钱并地诏（五月）

故骠骑将军王沈，忠允笃诚，执德弘毅，外清方夏，内熙衮职，历位著称，厥功茂焉。不幸薨殒，志业未究。今当葬，其赐钱三十万，葬田一顷。（《御览》五百五十六。）



◇　营造宗庙诏（七月）

主者前奏，就魏旧庙，诚亦有准。然於祗奉神明，情犹未安，宜更营造。（《晋书·礼志上》、《宋书·礼志三》）



◇　答群臣请易服复膳诏

每感念幽冥，而不得终苴□於草土，以存此痛，况当食稻衣锦，诚诡然激切其心，非所以相解也。吾本诸生家，传礼来久，何必一旦便易此情於所天！相从已多，可试省孔子答宰我之言，无事纷纭也。言及悲剥！柰何柰何！（《晋书·礼志中》、《宋书·礼志二》、《通典》八十。）



◇　又答诏

重览奏议，益以悲剥，不能自胜！柰何柰何！三年之丧，自古达礼，诚圣人称情立衷，明恕而行也。神灵日远，无所诉告，虽薄於情，食旨服美，所不堪也。不宜反覆，重伤其心，言用断绝，柰何！柰何！（《晋书·礼志中》、《宋书·礼志二》、《通典》八十。）



◇　谒陵诏（八月）

此上旬，先帝弃天下日也，便以周年。吾茕茕，当复何时一得叙人子之情邪！思慕烦毒，欲诣陵瞻侍，以尽哀愤。主者具行备。（《晋书·礼志中》、《宋书·礼志二》。）





◇　答群臣奏停谒陵诏

孤茕忽尔，日月已周，痛慕摧感，永无逮及。欲瞻奉山陵，以叙哀愤，体气自佳耳。又已凉，便当行，不得如所奏也。主者便俱行备。（《晋书·礼志中》、《宋书·礼志二》）





◇　衰□谒陵诏

昔者哀适三十日，便为宫所弃，遂离衰□，痛感岂可胜言。顾汉文不使天下尽哀，亦帝王至谦之志。是以自割，不以副诸君子，有三年之爱，而身礼廓然，当见山陵，何心而无服，其以衰□行。（《晋书·礼志中》、《宋书·礼志二》。）



◇　答群臣谏止衰□谒陵诏

亦知不在此麻布耳。然人子情思，为欲令哀丧之物在身，盖近情也。群臣自当按旧制。（《晋书·礼志中》、《宋书·礼志二》）



◇　允群臣不以衰□谒陵诏

患情不能□及耳，衣服何在。诸君勤勤之至，岂苟相违。（《晋书·礼志中》、《宋书·礼志二》。）



◇　下傅玄、皇甫陶诏（泰始初）

二常侍恳恳於所论，可谓乃心欲佐益时事者也。而主者率以常制裁之，岂得不使发愤耶！二常侍所论，或举其大较而未备其条目，亦可便令作之，然後主者八坐广共研精。凡关言於人主，人臣之所至难。而人主若不能虚心听纳，自古忠臣直士之所慷慨，至使杜口结舌。每念於此，未尝不叹息也。故前诏敢有直言，勿有所距，庶几得以发忄蒙补过，获保高位。苟言有偏善，情在忠益，虽文辞有谬误，言语有失得，皆当旷然恕之。古人犹不拒诽谤，况皆善意，在可采录乎？近者孔晁綦母□皆按以轻慢之罪，所以皆原，欲使四海知区区之朝无讳言之忌也。（按《武帝纪》此下有「是何言乎，其详评议。」）出付外者，宁纵刻峻是信邪？故复因此喻意。（《晋书·傅玄传》。又《群书治要》三十引《晋书》。）





◇　诏徙陵勿烦扰居人（十月丁未）

昔舜葬苍梧，农不易亩；禹葬成纪，市不改肆。上惟祖考清简之旨，所徙陵十里内居人，动为烦扰，一切停之。（《晋书·武帝纪》）



◇　以高阳王圭督邺城守诏（二年）

邺城守事，宜速有人，又当得亲亲有文武器任者。高阳王圭，今未之国，虽当出为蕃辅，以才干事，亦古之制也。其以圭为督邺城守事北中郎将。（《御览》二百四十一引《晋起居注》）



◇　诏议通籴法（二年）

夫百姓年丰则用奢，凶荒则穷匮，是相报之理也。故古人权量国用，取赢散滞，有轻重平籴之法。理财钧施，惠而不费，政之善者也。然此事废久，天下希习其宜。加以官蓄未广，言者异同，财货未能达通其制。更令国宝散於穰岁而上不收，贫弱困於荒年而国无备。豪人富商，挟轻资，蕴重积，以管其利。故农夫苦其业，而末作不可禁也。今者省徭务本，并力垦殖，欲令农功益登，耕者益劝，而犹或腾踊，至於农人并伤。今宜通籴，以充俭乏。主者平议，具为条制。（《晋书·食货志》、《通典》十二。）



◇　诸王国领兵诏（二年）

大国三军，领兵五千人；次国二军，领兵三千人；小国一军，领兵二千人。上中下三等将军。（《书钞》七十一引《晋起居注》。）



◇　叙用魏宗曹翕诏（二年）

翕秉德履道，魏宗之良。今琨远至，其假世子印绶，加骑都尉，赐服一具，钱十万，随才叙用。（《魏志·东平灵王徽传》）



◇　封夏侯□近属诏

□，魏之元功，勋书竹帛。昔庭坚不祀，犹或悼之。况朕受禅於魏，而可以忘其功臣哉？宜择□近属劭封之。（《魏志·夏后□传》注引《晋阳秋》）



◇　以侯史光为御史中丞诏（二年）

光忠亮笃素，有居正执义之心，历职内外，恪勤在公，其以光为御史中丞。虽屈其列校之位，亦所以伸其司直之才。（《晋书·侯史光传》）



◇　追赠王沈司空诏（泰始三年）

夫表扬往行，所以崇贤垂训，慎终纪远，厚德兴教也。故散骑常侍、骠骑将军、博陵元公沈蹈礼居正，执心清粹，经纶坟典，才识通洽。入历常伯纳言之位，出干监牧方岳之任，内著谋猷，外宣威略。建国设官，首登公辅，兼统中朝，出纳大命，实有翼亮佐世之勋。其赠沈司空公，以宠灵既往，使没而不朽。又前以翼赞之勋，当受郡公之封，而固辞恳至，嘉其让德，不夺其志。可以郡公官属送葬。（《晋书·王沈传》）



◇　立皇太子诏谕群臣（三年正月丁卯）

朕以不德，托於四海之上，兢兢祗畏，惧无以康济宇内，思与天下式明王度，正本清源，於置胤树嫡，非所先务。又近世每建太子，宽宥施惠之事，间不获已，顺从王公卿士之议耳。方今世运垂平，将陈之以德义，示之以好恶，使百姓蠲多幸之虑，笃终始之行，曲惠小仁，故无取焉。咸使知闻。（《晋书·武帝纪》）

统承大业，惧未能光祖宗之遗德，至於建嗣树嫡，非所务也。（《初学记》十引《晋起居注》。泰始三年，有司奏正统立嫡，诏云云。案：此即前诏，而文互异，故并录之。）



◇　立皇太子不大会诏（三年）

情怀哀惨，每岁正会，以四方集，故不从心耳，此日可不会。（《通典》一百四十七）



◇　报文立辞太子中庶子诏（三年）

古人称与田苏游，非旧德乎。（《华阳国志》十一）



◇　原孔晁上书犯讳诏（三年後）

晁自理，顷所称引，虽不与今相值，然情有所由，其特原之。然则自今以後，三帝讳情亦矍然，长吏以上，足闲礼法，可如旧科。其馀散官以下，但有谬语者，不可具责。又古者内讳不出宫，但勿听以为名字，至於吾名，但在见避过礼，其或过谬，皆勿却问，以烦简书也。（《通典》一百四）



◇　议增吏俸诏（九月甲申）

古者以德诏爵，以庸制禄，虽下士犹食上农，外足以奉公忘私，内足以养亲施惠。今在位者禄不代耕，非所以崇化之本也。其议增吏俸。（《晋书·武帝纪》）





◇　以义阳王望为太尉诏（九月甲申）

夫尚贤庸勋，尊宗茂亲，所以体国经化，式是百辟也。且台司之重，存乎天官，故周建六职，政典为首。司徒、中领军，以明德近属，世济其美；祖考创业，翼佐大命，出典方任，入赞朝政，文德既著，武功宣畅。逮朕嗣位，弼道惟明，宜登上司，兼统军戎，内辅帝室，外隆威重。其进位太尉，中领军如故。置太尉军司一人，参军事六人，骑司马五人。又增置宫骑十人，并前三十，假羽葆鼓吹。（《晋书·安平王孚附传》。望，孚第二子。）



◇　以荀□为司徒诏（九月甲申）

昔禹命九官，契敷五教，所以弘崇王化，示人轨仪也。朕承洪业，昧于大道，思训五品，以康四海。侍中、司空□，明允笃诚，思心通远，翼亮先皇，遂辅朕躬，实有佐命弼导之勋。宜掌教典，以隆时雍。其以□为司徒。（《晋书·荀□传》。案：《书钞》五十二引《晋起居注》两条，并作六年，误。）



◇　诏答侯史光（三年）

太保耆艾元老，高行清粹，朕所毗倚，以隆道宏治者也。前後逊让，不从所执，此非有司所得议也，其寝光奏。（《御览》二百六引《晋书》。御史中丞侯史光上言，祥久以疾病，阙废朝会，应免官。诏云云。案：《书钞》五十二引王隐《晋书》前四句同，今《晋书·王祥传》有删节。）



◇　王祥致仕诏（九月）

古之致仕，不事王侯。今虽以国公留居京邑，不宜复苦以朝请。其锡几杖，不朝，大事皆谘访之。赐安车驷马，第一区，钱百万，缉五百匹，床帐簟褥，以舍人六人为睢陵公舍人，置官骑二十人。以公子骑都尉肇为给事中，使常优游定省。又以太保高洁清素，家无宅宇，其权留本府，须所赐第成乃出。（《晋书·王祥传》）



◇　以何曾为太保诏（九月甲申）

盖谟明弼谐，王躬是保，所以宣崇大训，克咸四海也。侍中、太尉何曾，立德高峻，执心忠亮，博物洽闻，明识弘达，翼佐先皇，勋庸显著。朕纂洪业，首相王室。迪惟前人，施於朕躬。实佐命兴化，光赞政道。夫三司之任，虽左右王事，若乃予违汝弼，匡奖不逮，则存乎保傅。故将明衮职，未如用□厥辟之重。其以曾为太保，侍中如故。（《晋书·何曾传》）



◇　博议中山王睦立祢庙诏（泰始中）

礼文不明，此制度大事，宜令详审。可下礼官博议，乃处当之。（《晋书·高阳王睦传》）





◇　许中山王睦立祢庙诏

礼：诸侯二昭二穆，与太祖之庙而五，太祖即始封君也。其庙不毁，前诏以谯王中山王父非诸侯，尊同礼不相厌，故欲令各得祭，以申私恩也。然考之典制，事不经通。若安平王诸子并封，皆得立庙祭祢，亲尽数终，其庙当毁，无故下食友庶之国，猥更随昭穆而废，非尊祖敬宗之义也。其如前奏施行。（《通典》五十一）



◇　追封文明王太后母羊氏诏（泰始三年）

昔汉文追崇灵文之号，武、宣有平原、博平之封，咸所以奉尊尊之敬，广亲亲之恩也。故卫将军、兰陵景侯夫人羊氏，含章体顺，仁德醇备，内承世胄，出嫔大国，三从之行，率礼无违。仍遭不造，频丧统嗣，抚育众胤，克成家道。母仪之教，光於邦族，诞启圣明，祚流万国。而早世殂陨，不遇休宠。皇太后孝思蒸蒸，永慕罔极。朕感存遗训，追远伤怀。其封夫人为县君，依德纪谥，主者详如旧典。（《晋书·文明王皇后传》，《御览》又见二百二。）



◇　诏称张华

张华为黄门侍郎，博览图籍，四海之内，若指诸掌。（《书钞》五十八引王隐《晋书》泰始三年诏）





卷三




◎　武帝（二）



◇　以裴秀为司空诏（泰始四年正月辛未）

夫三司之任，以翼宣皇极，弼成王事者也。故经国论道，赖之明哲，苟非其人，官不虚备。尚书令、左光禄大夫裴秀，雅量弘博，思心通远，先帝登庸，赞事前朝。朕受明命，光佐大业，勋德茂著，配踪元凯。宜正位居体，以康庶绩。其以秀为司空。（《晋书·裴秀传》）



◇　以贾充守尚书令诏（正月）

尚书令，百揆之首，总齐机衡，出纳朝政，治绩之所繇也。车骑将军贾充，忠允清正，通理经远，兼迪文武，谟勋弘著，其以充守尚书令。（《书钞》五十九引《晋起居注》）



◇　赏定新律诸臣诏（正月丙戍）

汉氏以来，法令严峻。故自元成之世，及建安、嘉平之间，咸欲辩章旧典，删革刑书。述作体大，历所无成。先帝愍元元之命陷於密网，亲发德音，厘正名实。车骑将军贾充，奖明圣意，谘询善道。太傅郑冲，又与司空荀□、中书监荀勖、中军将军羊祜、中护军王业及廷尉杜友、守河南尹杜预、散骑侍郎裴楷、颍川太守周雄、齐相郭颀、骑都尉成公绥荀□军、尚书郎柳轨等，典正其事。朕每鉴其用心，常慨然嘉之。今法律既成，始班天下，刑宽禁简，足以克当先旨。昔萧何以定律受封，叔孙通以制仪为奉常，赐金五百斤，弟子皆为郎。夫立功立事，古之所重。自太傅、车骑以下，皆加禄赏，其详依故典。（《晋书·贾充传》）

昔萧何以定律令受封，叔孙通制仪为奉常，赐金五百斤，弟子百人皆为郎。夫立功立事，故今之所重。宜加禄赏，其详考差叙，辄如诏简异弟子百人，随才品用，赏帛万馀匹。（《晋书·刑法志》）



◇　耕籍诏（正月丁亥）

夫国之大事，在祀与农。是以古之圣王，躬耕帝藉，以供郊庙之粢盛，且以训化天下。近世以来，耕藉止於数步之中，空有慕古之名，曾无供祀训农之实，而有百官车徒之费。今修千亩之制，当与群公卿士躬稼穑之艰难，以率先天下。主者详具其制，下河南，处田地於东郊之南，洛水之北。平良田水中者，若无官田，随宜便换，而不得侵人也。（《晋书·礼志》上，《宋书·礼志》一。）



◇　大赦诏（正月戊子）

古设象刑而众不犯，今虽参夷而奸不绝，何德刑相去之远哉□先帝深愍黎元，哀矜庶狱，乃命群后，考正典刑。朕守遗业，永惟保□皇基，思与万国以无为为政。方今阳春养物，东作始兴，朕亲率王公卿士。耕藉田千亩。又律令既就，班之天下，将以简法务本，惠育海内。宜宽有罪，使得自新，其大赦天下。长吏、郡丞、长史各赐马一匹。（《晋书·武帝纪》。）



◇　赐郡县长吏诏（正月庚寅）

使四海之内，弃末反本，竞农务功，能奉宣朕志，令百姓劝事乐业者，其唯郡县长吏乎！先之劳之，在於不倦。每念其经营职事，亦为勤矣。其以中左典牧种草马，赐县令长相及郡国丞各一匹。（《晋书·食货志》）



◇　以羊祜为尚书左仆射诏（二月甲寅）

夫总齐机衡，允厘六职，朝政之本也。祜执德清劭，（《御览》作「散骑常侍中军将军羊祜秉德清劭」。）忠亮纯茂，经纬文武，謇謇正。虽处腹心之任，而不总枢机之重，非垂拱无为委任责成之意也。其以祜为尚书左仆射卫将军，给本营兵。（《晋书·羊祜传》，又见《御览》二百十一引干宝《晋纪》。）



◇　文明太后崩答群臣请既葬即吉诏（四月）

夫三年之丧，天下之达礼也。受终身之爱，而无数年之报，柰何葬而便即吉，情所不忍也。（《晋书·礼志中》，《宋书·礼志》二。）



◇　又诏答

揽省奏事，益增感剥。夫三年之丧，所以尽情致礼，葬已便除，所不堪也。当叙吾哀怀，言用断绝，柰何！柰何！（《晋书·礼志中》，《宋书·礼志》二。）





◇　又诏答

不能笃孝，勿以毁伤为忧也。诚知衣服末事耳，然今思存草土，率当（宋志作「常」。）以吉物夺之，乃所以重伤至心，非见念也。每代礼典质文皆不同耳，何为限以近制，使达丧阙然乎！（《晋书·礼志》中、《宋书·礼志》二。）



◇　责成二千石诏（六月甲申）

郡国守相，三载一巡行属县，必以春，此古者所以述职宣风展义也。见长吏，观风俗，协礼律，考度量，存问耆老，亲见百年。录囚徒，理冤枉，详察政刑得失，知百姓所患苦。无有远近，使若朕亲临之。敦喻五教，劝务农功，勉励学者，思勤正典，无为百家庸末，致远必泥。士庶有好学笃道，孝悌忠信，清白异行者，举而进之；有不孝敬於父母，不长悌於族党，悖礼弃常，不率法令者，纠而罪之。田畴辟，生业修，礼教设，禁令行，则长吏之能也；人穷匮，农事荒，奸盗起，刑狱烦，下陵上替，礼义不兴，斯长吏之否也。若长吏在官公廉，虑不及私，正色直节，不饰名誉者，及身行贪秽，谄黩求容，公节不立，而私门日富者，并谨察之。扬清激浊，举善弹违，此朕所以垂拱总纲，责成於良二千石也。於戏戒哉！（《晋书·武帝纪》）



◇　遣使者侯史光等周行郡国诏（七月戊午）

古之王者，以岁时巡狩方岳，其次则二伯述职，不然则行人顺省。扌覃人诵志。故虽幽遐侧微，心无壅隔，下情上通，上指远谕，至于鳏寡，罔不得所，用垂风遗烈，休声犹存。朕在位累载，如临深川，（《宋志》作「泉」，当是「渊」字，唐避讳改。）夙兴夕惕，明发不寝，坐而待旦，思四方水旱灾眚，为之怛然。勤躬约己，欲令事事当宜。常恐众吏用情，诚心未著，万机兼猥，虑有不周，政刑失谬，而弗获备览。百姓有过，在予一人。惟岁之不易，未遑卜征巡省之事，下（《宋志》作「人」。）之未□，其何以恤之。今使使持节侍中副给事黄门侍郎衔命四出，周行天下，亲见刺史二千石长吏，申谕朕心，恳诚至意，访求得失损益诸宜，观省政教，（《宋志》作「治」。）问人间患苦。周典有之曰：「其万姓（《宋志》作「人」，当是民字，唐避讳改。）之利害为一书，其礼俗政事刑禁之逆顺为一书，其悖逆暴乱作慝犯令为一书，其札丧凶荒厄贫为一书，其康乐和亲安平为一书，每国辨异之，以返命於王。」以周知天下之故。斯旧章前训，今率由之。还具条奏，俾朕昭然鉴於幽远，若亲行焉。大夫君子，其各悉乃心，敬乃事，嘉谋（《宋志》作「谋」）令图，苦言至戒，与使者尽之，无所隐讳。方将虚心以俟，其勉哉勖之，称朕意焉。（《晋书·礼志下》，《宋书·礼志》二，《通典》五十四。）



◇　诏有司奏事勿隐情（九月）

虽诏有所欲，及奏得可而於事不便者，皆不可隐情。（《晋书·武帝纪》）



◇　诏诸贤良方正直言会东堂（四年）

省诸贤良答策，虽所言殊途，皆明於王义，有益政道。欲详览其对，究观贤士大夫用心。（《晋书·挚虞传》）





◇　封外曾祖母及从母诏（四年）

外曾祖母故司徒王朗夫人杨氏，舅氏尊属，郑、刘二从母，先后至爱。每惟圣善，敦睦遗旨，渭阳之感，永怀靡及。其封杨夫人及从母为乡君，邑各五百户。（《晋书·文明王皇后传》）





◇　报傅玄上便宜诏（四年）

得所陈便宜，言农事得失及水官兴废，又安边御胡政事宽猛之宜，申省周备，一二具之。此诚为国大本，当今急务也。如所论皆善，深知乃心，广思诸宜，动静以闻也。（《晋书·傅玄传》）



◇　以卫□为青州刺史诏（泰始五年二月壬午）

征东将军卫□，忠允清识，有文武之才，宜令宣风万里，为青州刺史，以统戎政。（《书钞》七十二引《晋起居注》）



◇　岁计吏功诏（二月丁亥）

古者岁书群吏之能否，三年而诛赏之。诸令史前後，但简遣疏劣，而无有劝进，非黜陟之谓也。其条勤能有称尤异者，岁以为常。吾将议其功劳。（《晋书·武帝纪》）



◇　诏诸葛京署吏（三月已未）

诸葛亮在蜀尽其心力，其子瞻，临难而死义，天下之善一也。其孙京，随才署吏。（《蜀志·诸葛亮传》注引《晋起居注》）



◇　赐王宏谷传（十月丙子）

朕惟人食之急，而惧天时水旱之运，夙夜警戒，念在於农。虽诏书屡下，敕厉殷勤，犹恐百姓废惰以捐生植之功。而刺史、二千石、百里长吏未能尽勤，至使地有遗利而人有馀力，每思闻监司纠举能不，将行其赏罚，以明沮劝。今司隶校尉石鉴上汲郡太守王宏勤恤百姓，导化有方，督劝开荒五千馀顷，而熟田常课顷亩不减。比年普饥，人食不足，而宏郡界独无匮乏，可谓能矣。其赐宏谷千斛，布告天下，咸使闻知。（《晋书·良吏·王宏传》，又见《食货志》。）



◇　为城阳王兆立後诏（十一月）

亡弟千秋少聪慧，有夙成之质。不幸早亡，先帝先后特所哀愍。先后欲绍立其後，而竟未遂，每追遗意，情怀感伤。其以皇子景度为千秋後，虽非典礼，亦近世之所行，且以述先后本旨也。（《晋书·城阳王兆传》）



◇　普告州郡举壮勇秀异诏（十二月）

吴会未平，宜得猛士以济武功。虽旧有荐举之法，未足以尽殊才。其普告州郡，有壮勇秀异才力杰出者，皆以名闻。将简其尤异，擢而用之。苟有其人，勿限所取。（《晋书·马隆传》）



◇　以荀□行太子太傅诏（五年）

侍中、太尉□，温恭忠允，至行纯备，博古洽闻，耆艾不殆。其以公行太子太傅，侍中、太尉如故。（《晋书·荀□传》）



◇　太子敬礼师傅诏（五年）

太子拜傅，如弟子事师之礼。（《北堂书钞》六十五引《晋起居注》）



◇　诏定二傅不臣拜

秦汉以来，旧章废灭，随时改作，其故事不可依用，宜远准古议，定二傅不臣拜。（《御览》二百四十四引《晋书》。何曾议太子少傅当称臣拜，荀□曰：太之与少，自二傅之名次耳，非于太子有轻重也。下诏。）



◇　诏为睢陵公王祥发哀（五年）

为睢陵公发哀，事乃至今。虽每为之感伤，要未得特叙哀情。今便哭之。（《晋书·王祥传》）



◇　诏勿罪麴路（五年）

狂狷怨诽，亦朕之罪，勿罪也。（《群书治要》二十九引《晋书》。泰始五年，廷尉上西平民麴路伐登闻鼓，言多妖妄毁谤，帝诏。按：《治要》所载《晋书》，乃王隐书也。）



◇　诏责汝南王亮（泰始六年六月）

高平困急，计城中及旗□足以相拔，就不能径至，尚当深进。今奔突有投。而坐视覆败，故加□大戮。今若罪不在□，当有所在。（《晋书·汝南王亮传》。秦州刺史胡烈为羌虏所害，亮遣将军刘□、骑督敬琰赴救，不进。□当斩，亮与军师曹□上言，节度之咎，由亮而出，乞丐□死。诏云云。）



◇　撰录秘书诏（七月乙巳）

自泰始以来，大事皆撰录秘书，写副。後有其事，辄宜缀集以为常。（《晋书·武帝纪》）



◇　以谯周为散骑常侍诏（六年秋）

骑都尉谯周，间居中道，不仕危国。蜀亡之际，劝刘禅归命，有忠君济民之谋，又耽习典艺，博物洽闻，朕甚嘉之，以为散骑常侍。（《书钞》五十八引干宝《晋纪》）





◇　幸辟雍行乡饮酒礼下诏（十二月）

「礼仪之废久矣，乃今复讲肄旧典。」赐大常绢百匹，丞、博士及学生牛酒。（《晋书·礼志下》）





◇　优礼功臣诏（六年）

昔汉祖以知人善任，克平宇宙，推述勋劳，归美三俊。遂与功臣剖符作誓，藏之宗庙，副在有司，所以明德庸勋，藩翼王室者也。昔我祖考，遭世多难，揽授英隽，与之断金，遂济时务，克定大业。太傅寿光公郑冲、太保朗陵公何曾、太尉临淮公荀□，各尚德依仁，明允笃诚，翼亮先皇，光济帝业。故司空博陵元公王沈、卫将军钜平侯羊祜才兼文武，忠肃居正，朕甚嘉之。《书》不云乎：「天秩有礼，五服五章哉！其为寿光、朗陵、临淮、博陵、钜平国置郎中令，假夫人、世子印绶，食本秩三分之一，皆如郡公侯比。（《晋书·郑冲传》）



◇　以陈邵为给事中诏（六年）

燕王师陈邵清贞□静，行著邦族，笃志好古，博通六籍，耽悦典诰，老而不倦。宜在左右以笃儒教。可为给事中。（《晋书·陈邵传》，又见《书钞》五十八、《初学记》十二并引王隐《晋书》。又略见《御览》二百二十一。）



◇　以庾纯为河南尹诏（六年）

河南，京畿大郡，为四方之表则。中书令庾纯，清粹忠正，才绍治化，其以纯为河南尹。（《书钞》七十六、《御览》二百五十二并引王隐《晋书》。《书钞》又引《中兴书》，「才绍治化」作「才经治乱」。）



◇　追赐谯周诏（六年冬）

骑都尉谯周，笃志好古，服膺儒义，擢授近侍，命位未加，不幸殒丧，朕甚悼之。赐朝服一具，衣一袭，钱十五万。丧葬所给，比从散骑常侍之制也。（《书钞》六十三。又见《蜀志·谯周传》注引《晋阳秋》）





◇　又诏

还衣服，给棺直。（《蜀志·谯周传》注引《晋阳秋》）



◇　省录裴秀表草诏（泰始七年三月）

司空薨，痛悼不能去心。又得表草，虽在危困，不忘王室。尽忠忧国，省益伤切。辄当与诸贤共论也。（《晋书·裴秀传》）



◇　赠谥裴秀诏（三月）

司空经德履哲，体蹈儒雅，佐命翼世，勋业弘茂。方将宣献敷制，为世宗范，不幸薨殂，朕甚痛之。其赐秘器、朝服一具，衣一袭，钱三十万，布百匹。谥曰元。（《晋书·裴秀传》）





◇　以高阳王圭为尚书右仆射诏（七年三月癸巳）

尚书仆射，总括万机，以贰纪刚，综详朝政。（《书钞》五十九引《晋起居注》）

尚书高阳王圭，忠允善政，思量弘济，莅官尽心，所居著称，其以圭为右仆射。（《御览》二百二十一引《晋起居注》）



◇　诏贾充都督秦凉（七月癸酉）

秦凉二境，比年屡败，胡虏纵暴，百姓荼毒。遂使异类扇动，害及中州。虽复吴蜀之寇，未尝至此。诚由所任不足以内抚夷夏，外镇丑逆，轻用其众而不能尽其力。非得腹心之重，推毂委成，大匡其弊，恐为患未已。每虑斯难，忘寝与食。侍中、守尚书令、车骑将军贾充，雅量弘高，达见明远，武有折冲之威，文怀经国之虑，信结人心，名震域外。使权统方任，绥静西夏，则吾无西顾之念，而远近获安矣。其以充为使持节、都督秦凉二州诸军事，侍中、车骑将军如故，假羽葆、鼓吹，给第一附马。（《晋书·贾充传》）



◇　廷问贤良诏（七年）

前者对策，各指答所问，未尽子大夫所欲言，故复延见，其具陈所怀。又比年连有水旱灾眚，虽战战兢兢，未能究天人之理，当何修以应其变？人遇水旱饥馑者，何以救之？中间多事，未得宁静，思以省息烦务，令百姓不失其所。若人有所患苦者，有宜损益，使公私两济者，委曲陈之。又政在得人，而知之至难，唯有因人视听耳。若有文武隐逸之士，各举所知，虽幽贱负俗，勿有所限。故虚心思闻事实，勿务华辞，莫有所讳也。（《晋书·阮种传》）



◇　以石苞为司徒诏（七年）

前大司马苞忠允清亮，才经世务，干用之绩，所历可纪。宜掌教典，以赞时政，其以苞为司徒。（《晋书·石苞传》）



◇　诏答有司（七年）

吴人轻脆，终无能为。故疆场之事，但欲完固守备，使不得越逸而已。以苞计画不同，虑敌过甚，故徵还更授。昔邓禹挠於关中，而终辅汉室。岂以一眚而掩大德哉！（《晋书·石苞传》。有司奏苞前有所挠，不堪其任，以公还第，以为弘厚，不宜擢用，诏云云。）



◇　以山涛为侍中诏（七年）

涛清风淳履，思心通远，宜侍帷幄，尽规左右。（《艺文类聚》四十八、《御览》二百十九引《竹林七贤传》。山涛泰始七年为侍中，诏书云云。）



◇　以羊□为中护军诏（七年）

中护军与中领军，皆掌禁兵，职典武选，宜得堪干其事者。左卫将军羊□有明赡才具，乃心在公，其以□为中护军。（《北堂书钞》六十四、《御览》二百四十引《晋起居注》。）



◇　报石苞诏（七年）

农殖者，为政之本，有国之大务也。虽欲安时兴化，不先富而教之，其道无由。而至今四海多事，军国用广，加承征伐之後，屡有水旱之事，仓库不充，百姓无积。古者稼穑树艺，司徒掌之。今虽登论道，然经国立政，惟时所急，故陶唐之世，稷官为重。今司徒位当其任，乃心王事，有毁家纾国，乾乾匪躬之志。其使司徒督察州郡播殖，将委事任成，垂拱仰办。若宜有所循行者，其增置掾属十人，听取王官更练事业者。（《晋书·石苞传》，苞为司徒，奏课农桑，诏云云。）





◇　胡奋勉入直诏（七年）

射声校尉胡奋，外掌方任，内参九列，不宜同之常例，勿使入直。（《御览》二百四十二引王隐《晋书》）



◇　以胡奋为冠军将军诏（七年）

议郎胡奋，开爽忠亮，有文武才干，历位外内，涉练戎事，威略之声，著于方外，其以奋为冠军将军。（《书钞》六十四《御览》二百三十九并引《晋起居注》泰始七年诏。）



◇　以郑袤为司空诏（七年十二月）

光禄密陵侯袤，履行纯正，守道冲粹。退有清和之风，进有素丝之节。宜登三阶之曜，补衮职之阙。今以袤为司空。（《晋书·郑袤传》。又见《书钞》五十二、《初学记》十一引《晋起居注》。）





卷四




◎　武帝（二）



◇　优给安平王孚丧事诏（泰始八年二月壬辰）

王勋德超世，尊宠无二，期颐在位，朕之所倚。庶永百龄，谘仰训导，奄忽殂陨，哀慕感切。其以东园温明秘器、朝服一具，衣一袭，绯练百匹，绢布各五百匹、钱百万，谷千斛以供丧事。诸所施行，皆依汉东平献王苍故事。（《晋书·安平王孚传》）



◇　以山涛为吏部尚书诏（八年）

议郎山涛，至性简静，凌虚笃素，立身行已，足以励俗，其以涛为吏部尚书。（《北堂书钞》六十引《晋起居注》。）



◇　答山涛诏

君虽乃心在於色养，然职有上下，旦夕不废医药，且当割情，以隆在公。（《晋书·山涛传》。涛迁尚书，以母老辞职，诏云云。）



◇　下太学诏（八年）

已试经者留之，其馀遣还郡国，大臣子弟堪受教者，令入学。（《宋书·礼志》一，《通典》五十三。）



◇　以羊祜为车骑将军开府诏（八年）

使持节都督荆州诸军事卫将军羊祜，历位文武，有佐命之勋，其以祜为车骑将军，开府如三司之仪。（《书钞》五十二引王隐《晋书》）



◇　诏责郑徽（八年）

谠言謇谔，直意尽辞，所望於左右也。人主常以阿媚为患，岂以争臣为损乎！陶所执不愆此义，而徽越职奏之，岂朕意乎！（《群书治要》二十九引孙盛《阳秋》。泰始八年，帝问右将军皇甫陶论事，陶固执所论，与帝争言，散骑常侍郑徽表求治罪，诏云云。乃免徽官。）



◇　答何曾固让领司徒诏（泰始九年五月）

司徒旧丞相之职，自古及今，总论人物，治化之本，以君弘道，故选於众。而复盘桓，非所闻也。（《御览》二百八引《晋书》）



◇　以下邳王晃为安西将军诏（九年）

益州险远，素号难治，宜以重将亲贤抚之。南中郎将下邳王晃，清亮中正，体行明洁，才周政理，有文武策识。其以晃为使持节都督宁益二州诸军事、安西将军、领益州刺史。（《晋书·下邳王晃传》。又见《书钞》七十二引《晋起居注》，作泰始元年诏。）





◇　许郑冲致仕诏（九年）

太傅韫德深粹，履行高洁，恬远清虚，确然绝世。艾服王事，六十馀载，忠肃在公，虑不及私。遂应众举，历登三事。仍荷保傅之重，绸缪论道之任，光辅翼世，亮兹天工，迪宣谋猷，弘济大烈，可谓朝之俊老，众所具瞻者也。朕昧於政道，庶事未康，挹仰耆训，导扬厥蒙，庶赖显德，缉熙有成。而公屡以年高疾笃，致仕告退。惟从公志，则朕孰与谘谋？譬彼涉川，罔知攸济。是用未许，迄于累载。而高让弥笃，至意难违，览其盛指，俾朕怃然。夫功成弗有，上德所隆，成人之美，君子与焉。岂必遂朕凭赖之心，以枉大雅进止之度哉！今听其所执，以寿光公就第，位同保傅，在三司之右。公宜颐精养神，保卫太和，以究遐福。其赐几杖，不朝。古之哲王，钦祗国老，宪行乞言，以弥缝其阙。若朝有大政，皆就谘之。（《晋书列传》）



◇　以邓艾孙为郎中诏（九年）

艾有功勋，受罪不逃刑，而子孙为萌隶，朕常愍之□其以嫡孙朗为郎中。（《魏志·邓艾传》）



◇　妾媵不得为嫡正诏（泰始十年闰正月丁亥）

嫡庶之别，所以辨上下，明贵贱。而近世以来，多皆内宠，登妃后之职，乱尊卑之序。自今以後，皆不得登用妾媵以为嫡正。（《晋书·武帝纪》）



◇　夺情起山涛为吏部尚书诏（十年）

吾所共致化者，官人之职是也。方今风俗陵迟，人心进动，宜崇明好恶，镇以退让。山太常虽尚居谅暗，情在难夺，古人亦墨□从戎。（此句从《北堂书钞》、《艺文类聚》补。）方今务殷，何得遂其志邪？其以涛为吏部尚书。（《晋书·山涛传》，又见《北堂书钞》六十《艺文类聚》四十八引王隐《晋书》。）



◇　又诏山涛

方今多事，嘉谋良图，委以老成也。（《初学记》十一引《晋书》。山涛转尚书，表辞才下年老，诏云云。）





◇　赐谥荀□诏（四月）

侍中、太尉、行太子太傅、临淮公□，清纯体道，忠允立朝，历司外内，茂绩既崇，训傅东宫，徽猷弘著，可谓行归于周，有始有卒者矣。不幸薨殂，朕甚痛之。其赐温明秘器、朝服一具、衣一袭。谥曰康。（《晋书·荀□传》）





◇　赐荀□家钱诏

太尉不恤私门，居无馆宇，素丝之志，没而弥显。其赐家钱二百万，使立宅舍。（《晋书·荀□传》）





◇　拜三夫人九嫔礼仪诏

拜受可依魏氏故事。（《晋书·礼志》下）



◇　赐谥后母诏（七月）

皇后逮事先后，常冀能终始永奉宗庙。一旦殂陨，痛悼伤怀。每自以夙丧二亲，於家门之情特隆。又有心欲改葬父祖，以顷者务崇俭约，初不有言，近垂困，说此意，情益愍之。其使领前军将军骏等自克改葬之宜，至时，主者供给葬事，赐谥母赵氏为县君，以继母段氏为乡君。传不云乎：「慎终追远，民德归厚。」且使亡者有知，尚或嘉之。（《晋书·武元杨皇后传》）





◇　追赠太原王瑰诏（十年）

瑰乃心忠笃，智器雅亮。历位文武，有干事之绩。出临封土，夷夏怀附，镇守许都，思谋可纪。不幸早薨，朕甚悼之。今安厝在近，其追赠前将军。（《晋书·安平王孚附传》）



◇　以文立为散骑常侍诏（十年）

太子中庶子文立忠贞清实，有思理器干。前在济阴，政事修明。後事东宫，尽辅导之节。昔光武平陇蜀，皆收其贤才以叙之，盖所以拔幽滞而济殊方也。其以立为散骑常侍。（《晋书·儒林·文立传》。又见《华阳国志》十一，作「皆收其才秀，所以援济殊方，伸叙幽滞也」。）



◇　止文立辞散骑常侍诏

常伯之职，简才而授，何谦虚也。（《华阳国志》十一）



◇　以程咸为散骑常侍通直诏（十年）

黄门郎程咸，博闻洽通，文藻清敏，历职左右，劬劳内侍，乃心在公，夙夜不懈，其以咸为散骑常侍左通直郎。（《北堂书钞》五十八引王隐《晋书》，又引臧荣绪《晋书》。）



◇　诏答山涛

君为管人伦之职，此辈应为清议与不，便当裁处之。（《通典》二十三引《山涛启事》曰：「臣欲以郄生为温令。」诏可。寻又启曰：「访闻诜丧母不时葬，遂於所居屋後假葬，有异同之议，请更选之。」诏云云。）



◇　赐刘□葬钱诏（已下并泰始中，年月未详，俟考。）

故侍中刘□，以清识明鉴，有声前代。昔宣皇帝接以师友之恩，□墓为盗贼所发，甚用恻然。其子阜，素甚清贫，今当殡葬，其给□需车铭旌，赐钱，给作藏人功，至时遣使者祭之。（《御览》五百五十六）



◇　赐傅嘏夫人鲍葬钱诏

故太常傅嘏者，昔以令德贤才为先帝所接。登龙之际，有翼赞尽忠之勋。早代殒殁，不终功业。每念其遗绩，常存於心。今嘏夫人鲍当葬，赐钱十万，给作葬藏人功。嘏墓开，祭以少牢。（《御览》五百五十六）



◇　以李胤领司隶校尉诏

胤忠允高亮，有匪躬之节。使领司隶校尉。（《晋书·李胤传》）



◇　恤侯史光家诏节

光厉志守约，有清忠之节，家极贫俭，其赐钱五十万。（《晋书·侯史光传》）



◇　以华表为太常卿诏

表清贤履道，内圆外顺，历位忠恪，言行不玷，其以表为太常卿。（《御览》二百二十八引藏荣绪《晋书》）





◇　以刘毅为国子祭酒诏

刘毅博学多闻，其以毅为散骑常侍、国子祭酒。（《书钞》六十七引臧荣绪《晋书》）



◇　诏免庾纯官

先王崇尊卑之礼，明贵贱之序，著温克之德，记沈酗之祸，所以光宣道化，示人轨仪也。昔广汉陵慢宰相，获犯上之刑；灌夫托醉肆忿，致诛毙之罪。纯以凡才，备位卿尹，不惟谦敬之节，不忌覆车之戒，陵上无礼，悖言自口，宜加显黜，以肃朝伦。（《晋书·庾纯传》）



◇　原庾纯诏

「自中世以来，多为贵重顺意，贱者生情，故令释之、定国得扬名於前世。今议责庾纯，不惟温克，醉酒沈湎，此责人以齐圣也。疑贾公亦醉，若其不醉，终不於百客之中责以不去官供养也。大晋依圣人典礼，制臣子出处之宜，若有八十皆当归养，亦不独纯也。古人云：『由醉之言，俾出童□。』明不责醉，恐失度也。所以免纯者，当为将来之醉戒耳。齐王、刘掾议当矣。」复以纯为国子祭酒，加散骑常侍。（《晋书·庾纯传》）



◇　以王济为中书侍郎诏

驸马都尉王济，忠笃好学问，有文章器干，其以济为中书侍郎。（《北堂书钞》五十七引《晋起居注》，凡二条。案：本传云：「年二十拜中书郎。」又云：「先浑死，年四十六。」则此诏当在泰始中。）



◇　许华表致仕诏

表清贞履素，有老成之美，久干王事，静恭匪懈。而以疾固辞，章表恳至。今听如所上，以为太中大夫，赐钱二十万，床帐褥席禄赐与卿同，门施行马。（《晋书·华表传》）





◇　参访窦允诏

当官者能洁身修己，然後在公之节乃全。身善有章，虽贱必赏，此兴化立教之务也。谒者窦允前为浩□长，以修勤清白见称河右。是辈当擢用，使立行者有所劝，主者详复参访，有以旌表之。（《晋书·良吏·窦允传》）



◇　公主嫁仪诏

公主嫁由夫氏，不宜皆为备物，赐钱使足而已。惟给璋，馀如故事。（《晋书·礼志下》）



◇　优赐李熹诏

光禄大夫、特进李熹，杖德居义，当升台司，毗亮朕躬。而以年尊致仕。虽优游无为，可以颐神，而虚心之望，能不怃然！其因光禄之号，改假金紫，置官骑十人，赐钱五十万，禄赐班礼，一如三司，门施行马。（《晋书·李熹传》）





卷五




◎　武帝（四）



◇　改元大赦诏（咸宁元年正月戊午朔）

制诏，盖至化之本，宽以居之，仁以行之，然後道济天下，品物得所。朕以不德，托於王公之上，在位十年，不能光宣大训，嘉静万国。吴会僭虐，戎夷作害，伐卒勤瘁於外，百姓劬劳於内。加以水旱为灾，岁比不登，虽昧旦兢兢，不遑荒殆；未能道德齐礼，使群生获□，断狱岁增，人免无耻。上古易简而化成，刑轻而奸改。仰观在昔，何今者不逮之远哉！《书》不云乎：「邦之不臧，惟予一人有逸罚。」意者岂文教未笃，政烦网密，故醇朴离散，以至於此欤？思存化本，务与四海共兴时雍，使元元之人，咸得自新。其大赦天下，改元为咸宁。（《文馆词林》六百六十八。）



◇　以王览为宗正卿诏（元年）

览少笃至行，服仁履养，贞素之操，长而弥固。其以览为宗正卿。（《晋书·王览传》）



◇　以奚官奴代田兵种稻诏元年十二月

出战入耕，虽自古之常，然事力未息，未尝不以战士为念也。今以邺奚官奴婢著新城，代田兵种稻，奴婢各五十人为一屯，屯置司马，使皆如屯田法。（《晋书·食货志》）



◇　以山涛为太子少傅诏（咸宁初）

涛秉德冲素，思心潜通，清虚履道，有古人之风。虽使辅导东宫，宜兼督朝事。（《北堂书钞》六十五引王隐《晋书》）



◇　以山涛为右仆射诏（咸宁初）

山涛自典官人之任，志在澄清风俗。朕将倚之，以弘训范，庶人伦有日新之美，其以为右仆射。（《书钞》五十九引《晋起居注》）



◇　答白裒诏

涛以病自闻，但不听之耳。使涛坐执铨衡则可，何必上下邪？不得有所问。（《晋书·山涛传》。涛除尚书仆射，加侍中，领吏部，固辞以老疾，上表陈情，章表数十上，久不摄职，为左丞白裒所奏，诏云云。）



◇　手诏山涛

白褒奏君甚妄，所以不即推，直不喜凶赫耳。君之明度，岂当介意邪！便当摄职，令断章表也。（《晋书·山涛传》）



◇　又诏山涛

山仆射近日暂出，遂以微苦未还，岂吾侧席之意。其遣丞掾奉诏谕旨，若体力故未平康者，便以舆车舆还寺舍。（《晋书·山涛传》。涛志必欲退，因发从弟妇丧，辄还外舍，又诏。）



◇　原何劭等诏

太保与毅有累世之交，遵等所取差薄，一皆置之。（《晋书·何劭传》。咸宁初，有司奏劭及兄遵等受故鬲令表毅货，事下廷尉，诏原之。）



◇　止群臣上礼诏（二年二月）

每念顷遇疫气死亡，为之怆然。岂以一身之休息，忘百姓之艰邪？诸上礼者皆绝之。（《晋书·武帝纪》。先是帝不豫，及瘳，群臣上寿。）



◇　丧不举乐诏（十一月）

诸王公大臣薨，应三朝发哀者，逾月不举乐，其一朝发哀者，三日不举乐也。（《晋书·礼志》中）



◇　徵皇甫谧为太子中庶子诏（十二月）

男子皇甫谧，沈静履素，守学好古，与流俗异趣，其以谧为太子中庶子。（《晋书·皇甫谧传》，又见《北堂书钞》六十六引《晋起居注》。）



◇　以曹志为博士诏

甄城公曹志，笃行履素，达学通识，宜在儒林，阐弘胄子之教。其以志为散骑常侍国子博士。（《晋书·曹志传》，《书钞》六十七引《晋起居注》。）



◇　责有司失议华□诏

诸侯薨，子逾年即位，此古制也。应即位而废之，爵命皆去矣，何为罪罚再加？且吾之责□，以肃贪秽，本不论常法也。诸贤不能将明此意，乃更诡易礼律，不顾宪度，君命废之，而群下复之，此为上下正相反也。（《晋书·华表附传》）



◇　以扶风王亮为宗师诏（咸宁三年正月）

宗室戚属，国之枝叶，欲令奉率德义，为天下式。然处富贵而能慎行者寡，召穆公纠合兄弟，而赋《唐棣》之诗，此姬氏所以本枝百世也。今以卫将军、扶风王亮为宗师，所当施行，皆谘之於宗师也。（《晋书·武帝纪》）



◇　贬中山王睦为丹水侯诏（七月）

中山王所行何乃至此，览奏甚用怃然。广树亲戚，将以上辅王室，下惠百姓也。岂徒荣崇其身，而使民喻典宪乎！此事当大论得失，正臧否所在耳。苟不宜君国，何论於赦令之间耶。其贬睦为县侯。（《晋书·高阳王睦传》，咸宁三年，冀州刺史杜友奏，睦招诱逋亡，不宜君国。有司奏，事在赦前应原。诏云云。）



◇　诏主者（九月。《通典》作「元年」）

今年霖雨过差，又有虫灾。颍川、襄城，自春以来，略不下种，深以为虑。主者何以为百姓计，促处当之。（《晋书·食货志》，《通典》二。）



◇　以王恂为河南尹诏（三年）

河南百郡之首，其风教宜为遐迩所模，以导齐之。侍中奉车都尉王恂，忠亮笃诚，才兼内外，明於治化，其以恂为河南尹。（《御览》二百五十二引《晋起居注》）



◇　听陈骞留京城诏三年

骞元勋旧德，统□东夏，方弘远绩，以一吴会，而所苦未除，每表恳切，重劳以方事。今听留京城，以前太尉府为大司马府，增置祭酒二人，帐下司马、官骑、大车、鼓吹皆如前。亲兵百人，厨田十顷，厨园五十亩，厨士十人，器物经用皆留给焉。又给乘舆辇，出入殿中加鼓吹，如汉萧何故事。（《晋书·陈骞传》）



◇　诏谕意陈骞（三年）

骞履德论道，朕所谘询。方赖谋猷，以弘庶绩。宜时视事。可遣散骑常侍谕意。（《晋书·陈骞传》）



◇　以庾纯为国子祭酒诏（三年）

议郎庾纯，笃志好古，敦说诗书，有儒行，宜训导国子。（《书钞》六十七引臧荣绪《晋书》咸宁三年诏。案：本传纯于泰始中历河南尹，免寻为国子祭酒，加散骑常侍，非由议郎为祭酒也。《书钞》所引，疑转写有误。）





◇　奉朝请宜补大县诏（三年）

前相国掾主簿，虽奉朝请，并从容闲豫，若大县阙，宜以治民也。（《书钞》五十八引《晋起居注》）



◇　赠谥卢钦诏（咸宁四年三月）

钦履道清正，执德贞素。文武之称，著於方夏。入跻机衡，惟允庶事。肆勤内外，有匪躬之节。不幸薨没，朕甚悼之。其赠卫将军、开府仪同三司，赐秘器、朝服一具，衣一袭，布五十匹，钱三十万，谥曰元。（《晋书·卢钦传》）



◇　以何曾为太宰诏（九月）

太傅明朗高亮，执心弘毅，可谓旧德老成，国之宗臣者也。而高尚其事，屡辞禄位。朕以寡德，凭赖保佑，省览章表，实用怃然。虽欲成人之美，岂得遂其雅志，而忘翼佐之益哉！又司徒所掌务烦，不可久劳耆艾。其进太宰，侍中如故，朝会剑履乘舆上殿，如汉相国萧何、田千秋、魏太傅锺繇故事。赐钱百万，绢五百匹及八尺床帐簟褥自副，置长史掾属祭酒及员吏，一依旧制。所给亲兵官骑如前。主者依次按礼典，务使优备。（《晋书·何曾传》）





◇　诏问荀勖（九月）

司徒处当得人，副远近之望，并治事见才谁可也。（《御览》二百八引荀勖答语，咸宁四年，司徒何曾迁太宰，诏问勖。）





◇　诏烧雉头裘（十一月）

据此裘非常衣服，消费功用，其於殿前烧之。敕内外，有造异服，依礼治罪。（《书钞》一百二十九、《御览》六百九十四引《晋咸宁起居注》，太医司马程据上雉头裘一领，诏云云。末句一本作「诏罪之」。）



◇　听羊祜不以侯敛诏（十一月）

故南城侯羊祜，固辞历年，志不可夺。身没让存，遗操益厉。此夷叔所以称贤，季子所以全节也。今听复本封，以彰厥美。（《艺文类聚》五十一、《书钞》四十八并引《晋起居注》。又见《晋书·羊祜传》，《文选·齐竟陵王行状》注引王隐《晋书》。）



◇　追赠羊祜诏（十一月）

征南大将军南城侯祜，蹈德冲素，思心清远。始在内职，值登大命，乃心笃诚，左右王事。入综机密，出统方岳。当终显烈，永辅朕躬。而奄忽殂陨，悼之伤怀。其追赠侍中、太傅，持节如故。（《晋书·羊祜传》）



◇　徵朱冲博士诏（四年）

处士朱冲，履行高洁，经学修明，其徵为博士。



◇　从祖父不应服周诏

王奉魏氏，所承者重，不得服其私亲。（《通典》九十三。咸宁四年，陈留国上燕公是王之父，王出奉命於帝为祖，今於王为从祖父，有司奏应服周，不以亲疏尊卑为降。诏云云。）



◇　禁断立碑诏（四年）

此石兽碑表，既私褒美，兴长虚伪。财害人，莫大於此。一禁断之，其犯者，虽会赦令，皆当毁坏。（《宋书·礼志二》）



◇　徵朱冲为太子右庶子诏（四年）

东宫官属，亦宜得履蹈至行、敦悦典籍者，其以冲为太子右庶子。（《晋书·朱冲传》）



◇　以陈寿为侍御史诏

昨适用蜀人寿。良具员耳，可以为侍御史。（《华阳国志》十一。镇南将军杜预表为散骑侍郎，诏云云。）



◇　手诏戒山涛

夫用人惟才，不遗疏远卑贱，天下便化矣。（《晋书·山涛传》）



◇　诏赐王基等家（咸宁五年）

故司空王基、卫将军卢钦、领典军将军杨嚣，并素清贫，身没之後，居无私积，顷者饥馑，闻其家大匮，其各赐谷三百斛。（《晋书·卢钦传》）



◇　以张华为度支尚书诏（五年）

一年不收，使公仅俱匮，不唯天时，乃人事有不尽也。故总要者，正在度支尚书也。其以散骑常侍中书令张华为度支尚书。（《御览》一百十七引《晋起居注》）



◇　伐吴诏（五年）

制诏：兵兴以来，八十馀年。戎车出征，罔有宁岁。死亡流离，伤害和气。朕每恻然悼心，思戢兵静役，与人休息。故罢习业，广分休假。大遣扶老，养孤及女，朝夕相对。而吴贼失信，比犯王略。胡虏校动，寇害边垂。人兵缺少，不足禽制。辄当前休中土，以相应赴。将士疲悴，而犹不及事。欲以为静，而更为劳。昔淮夷不宾，成王东伐；猃狁作难，戎车夏征。自古及今，咸皆勤戎远戍，先劳後逸，未有得修无为於有事之时也。自宣皇帝以来，以吴蜀为忧、边事为念。今孙皓犯境，夷虏扰边。此乃祖考之遗虑，朕身之大耻也。故缮甲修兵，大兴戎政，内外劳心，上下戮力。以南夷句吴，北威戎狄。然后得休牛放马，与天下共飨无为之福耳。今调诸士，家有二丁，三丁取一人；四丁取二人；六丁以上三人。限年十七以上，至五十以还。先取有妻息者，其武勇散将家亦取如此。比随才署武勇掾史，乐市马比为骑者，署都尉司马。中间以来，内外解弛。吏寡尽忠之心，将无致命之节。朕方静人用，未加罪戮。今当大修戎政，以混壹六合。赏功罚惰，明罚整法。其宣敕中外群官，使各悉心毕力。明为身计，主者以时施行条品。（《文馆词林》六百六十二）



◇　答杜预征吴节度诏（五年）

制诏：夫悦以犯难，人忘其死，此用兵之本。若乃临戎致果，则必莅之以牲，断之以戚。故商令主告誓，其众用命赏于祖，不用命戮于社。昔魏绛穰ｄｃｄａ，列国陪臣，苟有犯其政令者，虽亲如杨千、庄贾，皆戮之不疑。用能尊主立勋，垂声载籍。今广命群帅，凌江致讨，将以静齐南裔，绥宁四海。盖鹰扬哮阚之士，成功之一会也。可不勖哉！悬旌万里，当令首尾协同，此既然矣。且元帅所统，或本不相督，威令教禁，素不服习。若各任所见，不相顺从，必颠越不振，以疚大事。兵凶战危，呼吸成变，可不慎邪？斯乃三军之命，国之安危，苟有乖遗，以致负败，虽首领之罚必加，铁钺之诛必用，固无及矣。是故投之死地而後生，盖知亡必存也；以杀教人，而万夫齐勇，盖自古之政也。方岳元帅，推毂所委，若需懦纵法，忘在公之义。上愆国命，下坠徒众，虽悔身何及。凡所督，敢距违节度，便以军令从事。《书》称「宣力汝为」，又曰「尚桓桓，如武如□，如熊如罴」，军司将军，其各勉之，申勒群帅以下，使知此命。（《文馆词林》六百六十二）





◇　诏止山涛告退

天下事广，加吴土初平，凡百草创，当共尽意化之。君不深识往心而以小疾求退，岂所望於君邪！朕犹侧席，未得垂拱，君亦何得高尚其事乎！当崇至公，勿复为虚饰之烦。（《晋书·山涛传》）



◇　中诏答卫□

涛以德素为朝之望，而常深退让，至于恳切。故比有诏，欲必夺其志，以匡辅不逮。主者既不思明诏旨，而反深加诋案。亏崇贤之风，以重吾不德，何以示远近邪？（《晋书·山涛传》，涛苦表请退，诏又不许，尚书令卫□奏可免涛官。中诏□）。



◇　进马隆为宣威将军诏（五年）

隆以偏师寡众，奋不顾难，冒险能济，其假节宣威将军，加赤幢曲盖鼓吹。（《晋书·马隆传》）



◇　以刘颂为议郎守廷尉诏（已下并咸宁中，年月未详，俟考。）

黄门郎刘颂，贞平居正，兼明法理，可议郎守廷尉。（《书钞》五十三）



◇　以刘智为国子祭酒诏

南阳王师刘智，学行优著，其以智为国子祭酒。（《书钞》六十七引臧荣绪《晋书》）





◇　诏张华

卿才综万代，博识无伦，远冠羲皇，近次夫子。然记事采言，亦多浮妄。宜更删翦，无以冗长成文。昔仲尼删诗书，不及鬼神幽昧之事，以言怪力乱神。今卿《博物志》，惊所未闻，异所未见。将恐惑乱於後生，繁芜於耳目。可更芟截浮疑，分为十卷。（王子年《拾遗记》）



◇　报刘毅诏

羊车虽无制，犹非素者所服。（《宋书·礼志五》。晋武帝时，护军羊□乘羊车，司隶校尉刘毅奏弹之，诏云云。）



◇　赐魏舒葬三妻地并钱诏

魏舒清贫，不营财产，顿举众丧，必无以自供。其赐葬地一顷，钱五十万。（《御览》五百五十四引王隐《晋书》，今本《御览》脱「诏曰」二字。）





卷六




◎　武帝（五）



◇　下王□、唐彬等诏（太康元年二月乙亥）

□、彬东下，埽除巴丘，与胡奋、王戎共平夏口、武昌。顺流长骛，直造秣陵，与奋、戎审量其宜。杜预当镇静零、桂，怀辑衡阳。大兵既过，荆州南境固当传檄而定，预当分万人给□，七千给彬。夏口既平，奋宜七千人给□。武昌既了，戎当以六千人给彬。太尉充移屯项，总督诸方。（《晋书·武帝纪》）



◇　又与王□诏

军人乘胜，猛气益壮，便当顺流长骛，直造秣陵。（《晋书·王□传》，□上表自理曰：「臣前被庚戌诏书。」）

太尉贾充总统诸方，自镇东大将军亻由、及浑、□、彬等皆受充节度。（《晋书·王□传》，□上书自理曰：「又前被诏书」。）



◇　东堂小会诏（三月）

江表初平，天下同其欢豫。王公卿士各奉礼称庆，其於东堂小会，设乐使加於常。（《艺文类聚》三十九引《晋起居注》）



◇　让王□不受王浑节度诏

伐国事重，宜令有一。前诏使将军受安东将军浑节度，浑思谋深重，案甲以待将军。云何径前，不从浑命，违制昧利，甚失大义。将军功勋，简在朕心。当率由诏书，崇成王法，而於事终恃功肆意，朕将何以令天下？（《晋书·王□传》）



◇　原王□诏

□前受诏径造秣陵，後乃下受浑节度。诏书稽留，所下不至，便令与不受诏同责，未为经通。□不即表上被浑宣诏，此可责也。□有征伐之劳，不足以一眚掩之。（《晋书·王□传》。有司奏，□表既不列前後所被七诏月日，又赦后违诏，不受浑节度，大不敬，付廷尉科罪，诏云云。）





◇　封琅邪王亻由子为停侯诏（元年）

琅邪王亻由督率所统，连据涂中，使贼不得相救。又使琅邪相刘弘等进军逼江，贼震惧，遣使奉伪玺绶。又使长史王恒率诸军渡江，破贼边守，获督蔡机，斩首降附五六万计，诸葛靓、孙奕等皆归命请死。功勋茂著，其封子二人为亭侯，各三千户，赐绢六千匹。（《晋书·琅邪王亻由传》）



◇　进王浑封爵诏（五月庚辰）

使持节、都督扬州诸军事、安东将军、京陵侯王浑，督率所统，遂逼秣陵，令贼孙皓救死自卫，不得分兵上赴，以成西军之功。又摧大敌，获张悌，使皓途穷势尽，面缚乞降。遂平定秣陵，功勋茂著。其增封八千户，进爵为公，封子澄为亭侯、弟湛为关内侯，赐绢八千匹。（《晋书·王浑传》）



◇　以唐彬为右将军诏（五月庚辰）

广武将军唐彬受任方隅，东御吴寇，南临蛮越，抚宁疆场，有绥御之绩。又每慷慨，志在立功。顷者征讨，扶疾奉命。首启戎行，献俘授馘，勋效显著。其以彬为右将军，都督巴东诸军事。（《晋书·唐彬传》）



◇　封孙皓为归命侯诏（五月辛亥）

孙皓穷迫归降，前诏待之以不死。今皓垂至，意犹愍之。其赐号为归命侯，进给衣服车乘，田三十顷，岁给谷五千斛，钱五十万，绢五百匹，绵五百斤。皓太子瑾拜中郎，诸子为王者拜郎中。（《吴志·孙嗣主传三》，太康元年四月诏。《晋书》作「五月」。）



◇　诏答有司（六月丁丑）

睦退静思愆，改修其德。今有爵土，不但以赦。江阳险远，其以高阳郡封之。（《晋书·高阳王睦传》。睦封中山王，咸宁中，贬封丹水县侯。太康初，诏复爵，有司奏封江阳王。帝云云。）



◇　答卫□等奏请封禅诏（九月）

今逋寇虽殄，外则障塞有警，内则民庶未宁，此盛德之事，所未议也。（《晋书·礼志》下，《宋书·礼志》三。）



◇　又诏

今阴阳未和，刑政未当，百姓未得其所，岂可以勒功告成邪！（同上）



◇　又诏卫□等勿下五府议封禅

虽荡清江表，皆临事者之劳，何足以告成。方望群后思隆大化，以宁区夏，百姓获□，与之休息。斯朕日夜之望，无所复下诸府矣。（同上）



◇　又诏

方当共思弘道，以康庶绩。且俟他年，无所复纷纭也。（同上）





◇　又诏报三公有司勿议封禅

所议诚列代之盛事也。然今未可以尔。使报绝之。（同上）



◇　进封张华为广武县侯诏（元年）

尚书、关内侯张华，前与故太傅羊祜共创大计，遂典掌军事，部分诸方，算定权略，运筹决胜，有谋谟之勋。其进封为广武县侯，增邑万户。封子一人为亭侯，千五百户，赐绢万匹。（《晋书·张华传》）



◇　复置左右仆射诏（元年）

尚书旧置左右仆射，所以恢演政典，协宣庶绩，中间久废，其复置之。（《书钞》五十九、《御览》二百十一引《晋起居注》。）





◇　省州牧诏（太康初）

上古及中代，或置州牧，或置刺史，置监御史，皆总纲纪而不赋政。治民之事，任之诸侯郡守。昔汉末四海分崩，因以吴、蜀自擅。自是刺史内亲民事，外领兵马，此一时之宜尔。今赖宗庙之灵，士大夫之力，江表平定，天下合之为一。当韬戢干戈，与天下休息。诸州无事者罢其兵，刺史分职，皆如汉氏故事。出颁诏条，入奏事京城。二千石专治民之重，监司清峻於上，此经久之体也，其便省州牧。（《续汉郡国志三》注补引晋太康初武帝诏。）



◇　赐故司徒李胤等家钱谷诏（太康初）

故司徒李胤、太常彭灌，并履忠清俭。身没，家无馀积。赐胤家钱二百万，谷千斛，灌家半之。（《晋书·李胤传》）



◇　封延祚为乐平王诏（太康初）

弟祚早孤无识，情所哀愍。幼得笃疾，日冀其差。今遂废痼，无复後望，意甚伤之。其封为乐平王，使有名号，以慰吾心。（《晋书·乐平王延祚传》）



◇　以荀良为魏郡太守诏（太康元年）

方今天下无事，所重唯民，魏郡，大都会也，太守宜得其才。其以荀良为魏郡太守。（《书钞》七十四引《晋起居注》）



◇　遣石鉴归田诏（太康初）

昔云中守魏尚以斩首不实受刑，武牙将军田顺以诈增虏获自杀，诬罔败法，古今所疾。鉴备大臣，吾所取信。往者西事，公欺朝廷，以败为得，竟不推究。中间黜免未久，寻复授用，冀能补过，而乃与下同诈。所谓大臣，义得尔乎！有司奏是也。顾未忍耳。今遣归田里，终身不得复用，勿削爵土也。（《晋书·石鉴传》）





◇　亲祀朝日诏（二年）

礼仪宜有常，若如所奏，与故太尉所撰不同，复为无定制也。间者方难未平，故每从所奏，今戎事弭息，惟此为大。（《晋书·礼志上》、《宋书·礼志》一。有司奏，春分依旧请车驾祀朝日，寒温不适，可不亲出。诏云云。）



◇　以石伟为议郎诏（二年）

吴故光禄大夫石伟，秉志清白，皓首不渝。虽处危乱，廉节可纪。年已过迈，不堪远涉。其以伟为议郎，加二千石秩，以终厥世。（《吴志·孙休传》注引《楚国先贤传》）



◇　芩山涛荐许奇等诏

案其资历，悉自足为，郡守各以在职日浅，则宜尽其政绩，不宜速他转也。（《御览》二百六十八引《山公启事》）



◇　手诏山涛（太康三年）

君以道德为世模表，况自先帝识君远意。吾将倚君以穆风俗，何乃欲舍远朝政，独高其志耶！吾之志怀故不足以喻乎，何来言至恳切也。且当以时自力，深副至望。君不降志，朕不安席。（《晋书·山涛传》）



◇　以山涛为司空诏（十二月）

涛道高德茂，器宇渊济，宜赞三事，以敷五教。（《书钞》五十二引王隐《晋书》）



◇　与司徒山涛诏（十二月）

君年耆德茂，朝之硕老，是以授君台辅之位。而远崇克让，至于反覆，良用於邑。君当终始朝政，翼辅朕躬。（《晋书·山涛传》）



◇　又诏山涛（十二月）

君翼赞朝政，保□皇家，匡佐之勋，朕所倚赖。司徒之职，实掌邦教。故用敬授，以答群望。岂宜冲让以自抑损邪！已敕断章表。（《晋书·山涛传》）



◇　齐王攸之国诏（十二月）

古者九命作伯，或入毗朝政，或出御方岳。周之吕望，五侯九伯，实得征之。侍中、司空、齐王攸，明德清畅，忠允笃诚。以母弟之亲，受台辅之任，佐命立勋，劬劳王室，宜登显位，以称具瞻。其以为大司马、都督青州诸军事，侍中如故，假节，将本营千人，亲骑帐下司马大车皆如旧，增鼓吹一部，官骑满二十人，置骑司马五人，馀主者详案旧制施行。（《晋书·齐王攸传》）





◇　以韩谧为贾充世孙诏（三年）

太宰、鲁公充，崇德立勋，勤劳佐命，背世殂陨，每用悼心。又胤子早终，世嗣未立。古者列国无嗣，取始封支庶，以绍其统，而近代更除其国。至於周之公旦，汉之萧何，或豫建元子，或封爵元妃，盖尊显勋庸，不同常例。太宰素取外孙韩谧为世子黎民後。吾退而断之。外孙骨肉至近，推恩计情，合於人心。其以谥为鲁公世孙，以嗣其国。自非功如太宰，始封无後如太宰，所取必以已自出不如太宰，皆不得以为比。（《晋书·贾充传》）



◇　赠谥羊□诏（三年）

□与朕有先后之亲，少小之恩。历位外内，忠允茂著。不幸早薨，朕甚悼之。其追赠辅国大将军、开府仪同三司，赐东园秘器、朝服一袭，钱三十万，布百疋，谥曰威。（《晋书·外戚羊□传》）



◇　以荀勖为光禄大夫诏（三年）

勖明哲聪达，经识天序，有佐命之功，兼博洽之才。久典内任，著勋弘茂，询事考言，谋猷允诚。宜登大位，毗赞朝政。今以勖为光禄大夫、仪同三司、开府辟召，守中书监、侍中、侯如故。（《晋书·荀勖传》）





◇　庾□等除名诏（太康四年）

□等备为儒官，不念奉宪制，不指答所问，敢肆其诬罔之言，以干乱视听。而□是议主，应为戮首，但□及家人并自首，大信不可夺。秦秀、傅珍前者虚妄，幸而得免，复不以为惧，当加罪戮，以彰凶慝。犹复不忍，皆丐其死命，秀、珍□等并除名。（《晋书·庾纯传》）



◇　以魏舒为左仆射领选曹诏（正月甲申）

吏部掌叙人伦，治化之本也，宜得忠正旧德。尚书右仆射魏舒，宽泰弘毅，潜通有才识。其以舒为左仆射，领选曹。（《御览》二百十一引《晋起居注》）





◇　以朱整为吏部尚书诏（八月）

选曹铨管人才，宜得忠恪寡欲、抑华崇本者。尚书朱整，周慎敬让，（《御览》作「廉敬」。）以道素自居，是其人也。其以整为吏部尚书。（《北堂书钞》六十、《御览》二百十四并引《晋起居注》。）



◇　给九卿车诏（四年）

依汉故事，给九卿朝车驾及安车各一乘。（《宋书·礼志五》）



◇　以何邵为侍中诏（四年）

议郎何邵，已历试朝位，博雅有拾遗顾问之才，其以邵为侍中。（《书钞》五十八引《晋起居注》太康四年诏。）



◇　报刘毅诏（太康五年正月）

政德未修，诚未有以膺受嘉祥。省来示，以为瞿然。贺庆之事，宜详依典义，动静数示。（《晋书·刘毅传》，又《群书治要》三十引《晋书》。）



◇　诏定皇后躬蚕礼（太康六年）

昔天子亲藉，以供粢盛，后夫人躬蚕，以备祭服，所以聿遵孝敬，明教示训也。今藉田有制，而蚕礼不修，由中间务多，未暇崇备。今天下无事，宜修礼以示四海。其详依古典，及近代故事，以参今宜，明年施行。（《晋书·礼志》上，《宋书·礼志一》。）



◇　诏一庙七室仍旧（六年）

古虽七庙，自近代以来，皆一庙七室。於礼无废，於情为叙，亦随时之宜也。其便仍旧。（《晋书·礼志》上，《宋书·礼志三》。太康六年，群臣又议奏曰：「古者七庙异所，宜如礼。」诏又曰。）



◇　慕容□袭破夫馀下诏存恤（六年）

夫馀王世守忠孝，为恶虏所灭，甚愍念之。若其遗类足以复国者，当为之方计，使得存立。（《晋书·东夷夫馀传》）



◇　答汝南王亮等诏（太康七年正月甲寅朔）

夫阴阳失序，朕干天道、刑政失中之所致也。其使冠履，勿复通表。（《北堂书钞》五十引《晋八王故事》。）



◇　因灾异求直言诏（正月乙卯）

比年灾异屡发，日蚀三朝，地震山崩。邦之不臧，实在朕躬。震蚀之异，其咎安在，将何施行，以济其愆。公卿大臣各上封事，极言其故，勿有所讳。（《晋书·武帝纪》、《宋书·五行志》五。又略见《开元占经》九。）



◇　以张建为给事中诏（七年）

郎中张建，忠笃履素，为江表士大夫所称。宜在中朝，其以建为给事中。（《初学记》十二、《御览》二百二十一并引《晋起居注》。）



◇　以冯□为散骑常侍诏（七年）

尚书冯□，忠亮在公，历职内外，勤恪匪懈。而疾未差，屡求放退。其以□为散骑常侍，赐钱二十万，床帐一具。（《初学记》十二、《御览》二百二十四并引《晋起居注》。）





◇　以陇西王泰为镇西将军诏（十一月壬子）

关中内屏京畿，外藩河右；北扦戎狄，南镇巴汉。宜在懿亲，以静西土。陇西王泰，秉心诚亮，思度弘远。（《北堂书钞》六十四引《晋起居注》）



◇　太子侍从进品诏（太康八年）

太子家令、太子率更令、率更仆，东宫之达官也。其进品第五秩，与中庶子左右卫率同职，拟光禄勋。（《北堂书钞》六十六引《晋起居注》四条）



◇　郡治诏（八年）

昔先王御俗，以兴至治，未有不先成民事者也。汉宣识其如此，是以叹息良二千石。今之士大夫，多不乐出宰牧，而好内官。今欲皆先经外郡，治民著绩，然後入为常伯纳言，及典兵宿卫黄门散骑中书郎。（《艺文类聚》四十八、《御览》二百二十、又二百五十九并引《晋起居注》。）





◇　答王济成粲等议谥郭奕诏（十月）

非言君臣不可同，正以奕谥景不相当耳。谥所以旌德表行。案谥法：一德不懈为简。奕忠毅清直，立德不渝，宜谥曰简。（《晋书·郭奕传》、《通典》一百四。太康八年十月，太常上议故太常平陵男郭奕为景侯。有司议奏，以为大晋受命，祖宗谥号，群下未有同者，盖因近代浅情，习于所见也。奕谥与景皇帝同，可改谥曰穆。侍中王济等议，君臣不嫌同谥，武帝诏云云。）



◇　纠举群吏诏（太康九年正月）

兴化之本，由政平讼理也。二千石长吏不能勤恤人隐，而轻挟私故，兴长刑狱，又多贪浊，烦挠百姓。其敕刺史二千石纠其秽浊，举其公清，有司议其黜陟，令内外群官举清能，拔寒素。（《晋书·武帝纪》）



◇　定二社一稷如魏制诏（太康九年）

社稷一神，而相袭二位。众议不同，何必改作。其便仍旧，一如魏制。（《晋书·礼志》上、《宋书·礼志》四、《通典》四十五。）



◇　诏赐梁柳粟（太康十年四月）

阳平太守梁柳，治绩尤异，赐粟千斛，秩中二千石。（《北堂书钞》三十九引王隐《晋书》）



◇　封安平王孙承昭（十月壬子）

安平献王孙承，昔以父早亡，不建大祚，以县封之。今以三县封为武邑王。（引《晋起居》注。案：《安平王孚传》作「南宫县王」。此武邑，为异。）



◇　以王琛为太子庶子诏（十年）

尚书郎王琛，每所陈论，意在忠谠，其以为太子庶子。（《御览》二百四十五引《晋起居注》）





◇　改建宗庙诏（十年）

往者乃魏氏旧庙处立庙，既壅翳不显，又材木弱小，至今中间有跌挠之患。今当修立，不宜在故处。太仆寺南临甬道，地形显敞，更於此营之。主者依典礼施行。（《御览》五百三十一引《晋起居注》武帝太安中诏。又引王隐《晋书》，太康十年，大庙成，迁神主於新庙。案：《晋书·礼志》、太康六年，因庙陷，当更修创。至十年，乃更改筑於宣阳门内，穷极壮丽。则太安非也。今改正。）





◇　复明堂及郊五帝位诏（十月）

《孝经》：「郊祀后稷以配天，宗祀文王於明堂以配上帝。」而《周官》云「祀天旅上帝」，又曰「祀地旅四望」望非地，则明堂上帝不得为天也。往者众议除明堂五帝位，考之礼文不正。且《诗序》曰：「文武之功，起於后稷，」故推以配天焉。宣帝以神武创业，既以配天，复以先帝配天，於义亦所不安。其复明堂及南郊五帝位。（《晋书·礼志》上、《宋书·礼志》三、《通典》四十二。）



◇　封皇孙□为广陵王诏（十一月）

□既长且仁，可令以□为广陵王，以广陵临淮为封国，邑五万户。（引王隐《晋书》）



◇　诏徵陆喜等十五人（太康中）

伪尚书陆喜等十五人，南士归称，并以贞洁，不容皓朝。或忠而获罪，或退身修志，放在草野。主者可皆随本位，就下拜除，敕所在以礼发遣，须到随才授用。（《晋书·陆云附传》）



◇　夕牲诏

夕牲而令有司行事，非也。改择上旬他日。（《宋书·礼志》一。太康中。）





◇　报刘颂诏（太康中）

得表，陈封国之制，宜如古典；任刑齐法，宜复内刑。及六州将士之役，居职之宜。诸所陈闻，具之知卿乃心为国也。动静数以闻。（《晋书·刘颂传》）





◇　荀勖守尚书令诏（太康中）

周之冢宰，今尚书令，皆古百揆之任。以其亮采惠畴，熙帝之载，实允於此。勖肆力先朝，庸勋超格，受终之揆，协于大麓，故受以此位也。（《书钞》五十九引曹嘉之《晋纪》）



◇　赐荀勖诏（太康中）

尚书令荀勖，既久羸毁，可赐乳酪，太宫随日给之。（《御览》八百五十八引《晋康起居注》。案，今本《御览》不云云「诏」，又无「既久可」三字，张采所辑本如此，疑宋本也。或别有所据也。今据补录。）

赐石蜜五升。（《御览》八百五十七引《晋太康起居注》）



◇　以王仲为治书侍御史诏

故司空王基，夙为先帝授任，基子尚书郎仲，虽复清途，犹未免楚挞，其以仲为治书侍御史。（《书钞》六十二引《太康起居注》武帝诏。案《魏志》，王基子徽早卒，孙□，仲盖幼子。基传未见，张采所据《书钞》，仲字作冲，未审孰是。）





◇　出清商掖庭诏

今出清商掖庭及诸才人、奴女、保林已下二百七十馀人还家。（《御览》百四十五引《晋武帝起居注》）



◇　以御府物赐王公诏

御府内省珠玉玩好之物，皆以赐王公也。（《御览》八百二引王隐《晋书》）



◇　袁奥从九卿诏

太中大夫新蔡男袁奥，志高□□，行谊优异，可从九卿崇重之例，给吏四人。（《书钞》五十六引《晋录》）



◇　论赵享诏（太康中）

议郎赵享，质禀纯粹。思议通济，学之有旧。方欲叙授，而得此荐，意常念之。（《书钞》五十六引《晋起居注》）



◇　诸王中尉诏

诸王中尉及诸军，皆典兵以备不虞，乃有著中战衣、木履持长矛者，此为儿戏，而无相惮慑也。（《御览》三百五十三引《太康起居注》）





◇　刺史诏

刺史衔命，国之外台，其非所部而在境者，刺史并纠之。（□□□□□□引《晋起居注》）



◇　许司徒魏舒致仕诏（太康末）

司徒、剧阳子舒，体道弘粹，思量经远，忠肃居正，在公尽规。入管铨衡，官人允叙；出赞衮职，敷弘五教。惠训播流，德声茂著，可谓朝之俊□者也。而屡执冲让，辞旨恳诚，申览反覆，省用怃然。盖成人之美，先典所与，难违至情。今听其所执，以剧阳子就第，位同三司，禄赐如前。几杖不朝，赐钱百万，床帐簟褥自副。以舍人四人为剧阳子舍人，置官骑十人。使光禄勋奉策，主者详案典礼，令皆如旧制。（《晋书·魏舒传》）



◇　赐恤魏舒诏（太康末）

舒唯一子，薄命短折。舒告老之年，处穷独之苦，每念怛然，为之嗟悼。思所以散愁养气，可更增滋味品物。仍给赐阳燧四望□窗户皂轮车牛一乘，庶出入观望，或足散忧也。（《晋书·魏舒传》）



◇　报华峤手诏（太康末）

辄自消息，无所为虑。（《晋书·华峤传》。帝疾小瘳，峤表贺，因徵谏，帝手诏报。）



◇　许司空卫□致仕诏（太熙元年正月）

司空□年未致仕，而逊让历年，欲及神志未衰，以果本情，至真之风，实感吾心。今听其所执，进位太保，以公就第。给亲兵百人，置长史、司马、从事中郎掾属；及大车、官骑、麾盖、鼓吹诸威仪，一如旧典。给厨田十顷、园五十亩、钱百万、绢五百匹；床帐簟褥，主者务令优备，以称吾崇贤之意焉。（《晋书·卫□传》）





◇　卫□给骑兵诏（元年）

太保卫□，明允笃诚。有匪躬之志，其给千兵骑百人。（《北堂书钞》五十二、《御览》二百六并引《晋起居注》。）



◇　以卢浮为博士诏（元年）

卢浮修行明经，以为国子博士。（《书钞》六十七引《晋起居注》。）



◇　冗从仆射诏（无年月）

司马璞贞固和祥，有识见才干，以堇为冗从仆射。（《书钞》六十三引《晋武帝起居注》。案：「璞」「堇」必有一误。晋初宗室亦无此名，「璞」「堇」盖「觐」之误，琅邪王亻由子也。）



◇　诏

封域相近，吾伤切之。（《书钞》四十六引《晋起居注》武帝诏。）



◇　敕戒郡国计吏（泰始五年正月癸巳）

诸郡国守相令长，务尽地利，禁游食商贩。其休假者，令与父兄同其勤劳。豪势不得侵役寡弱，私相置召。（《晋书·食货志》。又略见《武帝纪》。）



◇　策告故侍中羊祜（太康元年五月）

皇帝使谒者杜宏告故侍中太傅钜平成侯祜：昔吴为不恭，负险称号，郊境不辟，多历年所。祜受任南夏，思静其难，外扬王化，内经庙略，著德推诚，江汉归心，举有成资，谋有全策。昊天不吊，所志不卒，朕用悼恨于厥心。乃班命群帅，致天之讨，兵不逾时，一征而灭，畴昔之规，若合符契。夫赏不失劳，国有彝典，宜增启土宇，以崇前命，而重违公高让之素。今封夫人夏侯氏万岁乡君，食邑五千户，又赐帛万匹，谷万斛。（《晋书·羊祜传》）



◇　策诏告故太傅羊祜庙

故太傅钜平侯羊祜，造建平吴之规，潜谋远略，与众殊虑。勋业不遂，然荡灭之计，悉如祜策。固能夷旷世之寇，拯生民之患，勋烈宏著，而宠不逮身。其遣使以克定之功，策告祜庙。昔汉封萧何夫人为侯，以崇显元功，亦古之令典。封祜夫人为万岁乡君，食邑五千户，赐绢万匹。（《湖北通志》，李兴撰《羊祜碑》。）



◇　策齐王攸（太康四年）

於戏！惟命不于常。天既迁有魏之祚，我有晋既受，顺天明命，先建群后，越造王国于东土，锡兹青社，用藩翼我邦家，茂哉无怠，以永保宗庙。（《晋书·齐王攸传》）



◇　策护羌校尉彭祈（太康十年三月）

君秉心公亮，所莅有方，不幸殒殁，朕甚痛惜。（《彭祈碑》）



◇　东堂策问贤良方正夏侯湛等十七人（泰始中）

顷日食正阳，水旱为灾，将何所修，以变大眚？及法令有不宜於今，为公私所患苦者，皆何事？凡平世在於得才，得才者亦借耳目以听察。若有文武器能有益於时务而未见申叙者，各举其人。及有负俗谤议，宜先洗濯者，亦各言之。（《晋书·挚虞传》）



◇　策问贤良□诜等（泰始中）

盖太上以德抚时，易简无文。至于三代，礼乐大备，制度弥繁。文质之变，其理何由？虞夏之际，圣明亻系踵，而损益不同。周道既衰，仲尼犹曰从周。因革之宜，又何殊也？圣王既没，遗制犹存，霸者迭兴而翼辅之，王道之缺，其无补乎？何陵迟之不反也？岂霸德之浅欤？期运不可致欤？且夷吾之智，而功止於霸，何哉？夫昔人之为政，革乱亡之弊，建不刊之统，移风易俗，刑措不用，岂非化之盛欤？何修而向兹？朕获承祖宗之休烈，于兹七载，而人未服训，政道罔述。以古况今，何不相逮之远也？虽明之弗及，犹思与群贤虑之，将何以辨所闻之疑昧，获至论於谠言乎？加自顷戎狄内侵，灾害屡作，边□流离，征夫苦役，岂政刑之谬，将有司非其任欤？各悉乃心，究而论之。上明古制，下切当今。朕之失德，所宜振补。其正议无隐，将敬听之。（《晋书·□诜传》）



◇　策问贤良阮种等（泰始中）

在昔哲王，承先之序，光宅宇宙，咸用规矩乾坤，惠康品类，休风流衍，弥于千载。朕应践洪运统位，七载於今矣。惟德弗嗣，不明于政，宵兴惕厉，未烛厥猷。子大夫韫□道术，俨然而进，朕甚嘉焉。其各悉乃心，以阐喻朕志，深陈王道之本，勿有所隐，朕虚心以览焉。（《晋书·阮种传》）



◇　策问秀才华谭等（五首）

今四海一统，万里同风，天下有道，莫斯之盛。然北有未羁之虏，西有丑施之氐。故谋夫未得高枕，边人未获晏然，将何以长弭斯患，混清六合？吴蜀恃险，今既荡平。蜀人服化，无携贰之心；而吴人趑睢，屡作妖寇。岂蜀人敦朴，易可化诱；吴人轻锐，难安易动乎？今将欲绥静新附，何以为先？圣人称如有王者，必世而後仁。今天成地平，大化无外。虽匈奴未羁，羌氐骄黠，将修文德以绥之，舞干戚以来之，故兵戈载戢，武夫寝息。如此，已可消锋刃为佃器，罢尚方武库之用未邪？

夫法令之设，所以随时制也。时险则峻法以取平，时泰则宽网以将化。今天下太平，四方无事，百姓承德，将就无为而□。至於律令，应有所损益不？

昔帝舜以二八成功，文王以多士兴周。夫制化在於得人，而贤才难得。今大统始同，宜搜才实。州郡有贡荐之举，犹未获出群卓越之伦。将时无其人？有而致之未得其理也。（《晋书·华谭传》）





◇　书

省启，知既下须防具具扬州寒到有者，比尚拟之，动静更启也。数遣信还。（《淳化阁帖》一。）



◇　受禅告类上帝文（泰始元年十二月丙寅）

皇帝臣炎敢用玄牡明告於皇皇后帝：魏帝稽协皇运，绍天明命以命炎曰。昔者唐尧，熙隆大道，禅位虞舜，舜又以禅禹，迈德垂训，多历年载。暨汉德既衰，太祖武皇帝拨乱济时，扶翼刘氏，又用受命於汉。粤在魏室，仍世多故，几於颠坠，实赖有晋匡拯之德，用获保厥肆祀，弘济於艰难，此则晋之有大造於魏也。诞惟四方之民，罔不□顺，开国建侯，宣礼明刑。廓清梁岷，包怀扬越。函夏兴八□同轨，遐迩驰义，祥瑞屡臻，天人协应，无思不服。肆予宪章三后，用集大命于兹。炎维德不嗣，辞不获命。於是群公卿士，百辟庶僚，黎献陪隶，暨於百蛮君长，佥曰：「皇天鉴下，求人之瘼，既有成命，固非克让所得距违。天序不可以无统，人神不可以旷主。」炎虔奉皇运，寅畏天威，敢不钦承休命，敬简元辰，升坛受禅，告类上帝，以永答众望。敷佑万国，惟明德是飨。（《晋书·武帝纪》、《宋书·礼志》三）





卷七




◎　惠帝

帝讳衷，字正度，武帝第二子。泰始三年立为皇太子，太熙元年四月即位。改元十：永熙、永平、元康、永康、永宁、太安、永安、建武、永兴、光熙，在位十七年，谥曰孝惠皇帝。

◇　以司马越、杨邈为太子侍从诏（永熙元年八月）

陇西王世子越、驸马都尉杨邈并可奉朝请，侍从左右，与太子游处。（《书钞》五十八引《晋起居注》）





◇　改元永平诏

朕夙遭不造，淹恤在疚。赖祖宗遗灵，宰辅忠贤，得以眇身托于群后之上。昧於大道，不明于训，战战兢兢，夕惕若厉。乃者哀迷之际，三事股肱，惟社稷之重，率遵翼室之典，犹欲长奉先皇之制，是以有永熙之号。然日月逾迈，已涉新年。开元易纪，礼之旧章。其改永熙二年为永平元年。（《晋书·惠帝纪》）



◇　秘书监诏（永平元年二月戊寅）

秘书综理经籍，考核古今，课试署吏，领四百人，直专其事，然後精详，中书自有职务，相连统摄，省事付丞，理必未尽。（《书钞》五十七引《晋起居注》，又引王隐《晋书》，惠帝永平元年诏。）



◇　封董猛为武安侯诏（元年）

中常侍董猛，固让封邑，其封为武安侯。猛前求馀户封三兄，今皆封为亭侯。（《御览》二百一引《晋起居注》）



◇　以张华为中书监诏（元年）

华体良清粹，才识经济。前任中书，有思谋之勤。机密之要，宜得其才。以华为中书监，加侍中。（《书钞》五十七引王隐《晋书》）



◇　以汝南王亮为太宰诏（元康元年三月丙寅）

大司马、汝南王亮体道冲粹，通识政理，宣翼之绩显於本朝，《二南》之风流於方夏，将凭远猷，以康王化。其以亮为太宰、录尚书事，入朝不趋，剑履上殿，增掾属十人，给千兵百骑，与太保卫□对掌朝政。（《晋书·汝南王亮传》）



◇　以王浑录尚书事诏（元年）

司徒王浑，秉德忠正，器量弘远。历位内外，文武勋庸。著在方策，宜参弼机衡，以亮天工。其令禄尚书事。（《御览》二百十七《书钞》五十九引《晋起居注》）



◇　为楚王玮发哀诏元年六月乙丑

周公决二叔之诛，汉武断昭平之狱，所不得已者。廷尉奏玮已伏法，情用悲痛，吾当发哀。（《晋书·楚王玮传》）



◇　以张华为仪同诏（元年）

中书监光禄大夫张华，历世腹心，情所凭赖。故畴其勋绩，使仪同三司。而虚冲挹损，难违高尚。其以华为光禄大夫，仪同三司本职如故，又给亲信满百人。（《御览》二百四十三引《晋起居注》。又书钞五十二引王隐《晋书》两条。）



◇　报陆机表荐张畅诏元年

畅既为是人所称，便差代。（《御览》二百五十三）



◇　王戎开府诏（元年）

尚书仆射、光禄大夫王戎，清虚履道，谋猷冲远。扬历外任，宣力四方。入掌机衡，官才允叙。将澄清风俗，显一群望。宜崇其职，乃可赞成王化。其以光禄大夫、开府仪同三司。（《北堂书钞》五十二引王隐《晋书》）



◇　以王戎领吏部诏（元年）

夫兴治成务，要在官人。铨管之为任，不可假授。侍中、中书令、光禄大夫戎，经德秉正，鉴识明远。其以戎为领吏部。（《北堂书钞》六十引《晋起居注》）





◇　选东宫师友诏（元年）

□尚幼蒙，今出东宫，惟当赖师傅群贤之训。其游处左右，宜得正人使共周旋，能相长益者。（《晋书·愍怀太子传》）

太保卫□息庭、司空陇西王泰息略、太子太傅杨济息毖、太子太师裴楷息宪、太子少傅张华息□、尚书令华□息恒，并以道义之门，有不肃之训。其令此六人，更共往来，与太子习数备宾友也。



◇　报傅咸辞司隶校尉诏（元康初）

但当思必应绳中理，威风日伸，何独刘毅！（《晋书·傅咸传》）



◇　报傅咸劾王戎诏（元康初）

政道之本，诚宜久於其职，咸奏是也。戎职在论道，吾所崇委，其解禁止。（《晋书·傅咸传》）



◇　改中书著作隶秘书诏（元康二年）

著作旧属中书，而秘书既典文籍，今改中书著作为秘书著作。（《晋书·职官志》。又见《通典》二十六。）



◇　报司徒王浑等诏

下殇小功，可以嫁娶。俊等简忽丧纪，轻违礼经，皆宜如所正。（《通典》六十。王浑奏虞□、夏侯俊等周丧嫁娶，国子助教吴商、祭酒裴□议，诏报。）



◇　谢玖进位淑妃诏（元康五年）

才人谢玖，进为淑妃。（《御览》一百四十五引《晋起居注》。）



◇　皇后蚕服诏（元康六年）

魏以来皇后蚕服，皆以文绣，非古义也。今宜纯服青，以为永制。（《晋舆服志》）



◇　给赐故平西将军周处母诏（元康七年）

处母年老，加以远人，朕每愍念。给其医药酒米，赐以终年。（《晋书·周处传》）



◇　赠马敦诏（七年）

今追赠牙门将军印绶，祠以少牢。（《文选·马□督诔》注引王隐《晋书》）



◇　诏问高礻某坛石（元康八年）

置此石来几时，出何经典，今应复不。（《御览》五百二十九，元康六年，高□坛石破为二段，诏问。案：《隋书·礼仪志》二、《通典》五十五载此事，并云六年。今从《惠帝纪》列于八年。）





◇　以太子书及青纸示公卿诏（元康九年）

□书如此，今赐死。（《晋书·愍怀太子传》）



◇　立临淮王臧为皇太孙诏

（永康元年五月己巳。案：《愍怀传》作四月，今从《惠纪》。）

咎徵数发，奸回作变。□既逼废，非命而没。今立臧为皇太孙，还妃王氏以母之，称太孙太妃。太子官属即转为太孙官属，赵王伦行太孙太傅。（《晋书·愍怀太子传》）



◇　自金墉反正诏（永宁元年四月癸亥）

朕以不德，纂承皇统，远不能光济大业，靖绥四方；近不能开明刑威，式遏奸宄。至使逆臣孙秀敢肆凶虐，窥间王室，遂奉赵王伦饕据天位。镇东大将军、齐王□，征北大将军、成都王颖，征西大将军、河间王□，并以明德茂亲，忠规允著，首建大策，匡救国难。尚书ㄘ共立大谋，左卫将军王舆与群公卿士，协同谋略，亲勒本营，斩秀及其二子。前赵王伦为秀所误，与其子等已诣金墉迎朕幽宫，旋轸阊阖。岂在予一人独飨其庆，宗庙社稷实有赖焉。（《晋书·惠帝纪》）



◇　石苞、孙绍封诏

故乐陵公石苞，国祚莫继，其特以苞孙行（案：《石崇传》作「崇从孙演」。）为乐陵公。（《书钞》四十八引《晋起居注》元康元年诏。案：元康盖误，今从《石崇传》编于复祚後。）



◇　以王戎为尚书令诏（永宁元年。案，《通典》作「末熙元年」，恐误。）

夫总百揆之得失，管王政之开塞者，端右之职也。是以自汉代以来，每选此官，必慎其人。司徒（《通典》作「议郎」，误。）王戎可为尚书令。（《通典》二十二。又见《御览》二百十引《晋书》。）





◇　公孙淑妃进贵人诏（元年）

峻阳园淑妃公孙，明识贞粹，今进位为贵人。（《御览》一百四十五引《晋起居注》）



◇　徙东莱王蕤诏（元年）

大司马以经识明断，高谋远略，猥率同盟，安复社稷。自书契所载，周召之美未足比勋，故授公上宰。东莱王蕤潜怀忌妒，包藏祸心，与王舆密谋，图欲谮害。收舆之日，蕤与青衣共载，微服奔走，经宿乃还。奸凶赫然，妖惑外内。又前表□所言深重，虽管、蔡失道，牙、庆乱宗，不复过也。《春秋》之典，大义灭亲，其徙蕤上庸。（《晋书·齐王攸附传》）



◇　以杨超为骑都尉诏元年

舅氏失道，宗族陨坠。渭阳之思，孔怀感伤。其以{艹务}亭侯杨超为奉朝请骑都尉，以慰《蓼莪》之思焉。（《晋书·杨骏传》）



◇　以琅邪王睿为通直诏（元年）

散骑常侍琅邪王睿，□识清□，日新匪懈，宜在机近。其令睿通直也。（《书钞》五十八引《晋起居注》）





◇　报刘弘诏（太安二年）将军文武兼资，前委方夏，宛城不守，咎由赵骧。将军所遣诸军，克灭群寇，张奕贪祸，距违诏命。将军致讨，传首阙庭，虽有不请之嫌，古人有专之之义。其恢宏奥略，镇绥南海，以副推毂之望焉。（《晋书·刘弘传》）





◇　复故司空张华封爵诏（二年）夫爱恶相攻，佞邪丑正，自古而有。故司空、壮武公华竭其忠贞，思翼朝政，谋谟之勋，每事赖之。前以华弼济之功，宜同封建，而华固让至於八九，深陈大制不可得尔，终有颠败危辱之虑，辞义恳诚，足劝远近。华之至心，誓於神明。华以伐吴之勋，受爵於先帝。後封既非国体，又不宜以小功逾前大赏。华之见害，俱以奸逆图乱，滥被枉贼。其复华侍中、中书监、司空、公、广武侯，及所没财物与印绶符策，遣使吊祭之。（《晋书·张华传》）



◇　立成都王颖为皇太弟诏（永兴元年三月戊申）

朕以不德，纂承鸿绪，于兹十有五载。祸乱滔天，奸逆仍起，至乃幽废重宫，宗庙圮绝。成都王颖温仁惠和，克平暴乱。其以颖为皇太弟、都督中外诸军事，丞相如故。（《晋书·惠帝纪》）





◇　青筒诏敕中书（元年）

体中不佳，不堪出也。（□□□□□□引《晋八王故事》。张方之乱，逼上出谒宗庙，上以青筒诏敕中书。）



◇　以豫章王炽为皇太弟诏（十二月丁亥）

天祸晋邦，冢嗣莫继。成都王颖，自在储贰，政绩亏损，四海失望，不可承重，其以王还第。豫章王炽先帝爱子，令闻日新，四海注意，今以为皇太弟，以隆我晋邦。以司空越为太傅，与太宰□夹辅朕躬。司徒王戎参录朝政，光禄大夫王衍为尚书左仆射。安南将军□、安北将军□、平北将军腾各守本镇。高密王简为镇南将军，领司隶校尉，权镇洛阳；东中郎将模为宁北将军，都督冀州，镇于邺；镇南大将军刘弘领荆州，以镇南土。周馥、缪胤各还本部，百官皆复职。齐王□前应还第，长沙王□轻陷重刑，封其子绍为乐平县王，以奉其嗣。自顷戎车屡征，劳费人力，供御之物皆减三分之二，户调田租三分减一。蠲除苛政，爱人务本。清通之後，当还东京。（《晋书·惠帝纪》）



◇　封王基孙诏（光熙元年）

司空王基，爵祚再绝，其以故安阳令振次男恢绍封。（《书钞》四十八引《晋起居注》）



◇　封何攀为西城公策

於戏，在昔先王，光济厥世，罔不开国列士，建德表功也。故逆臣杨骏，谋危社稷构兵，飞矢集于殿廷，白刃交於宫阐。攀受命奋讨，凶逆速殄，忠烈果毅，朕甚嘉焉。今以魏兴之西城为攀封国，锡兹玄社，苴以白茅，永为晋藩辅。往钦哉，敬乃有土，惠康黎元，无或以隳尔显烈。（《华阳国志》十一）



◇　追赠马敦策

皇帝咨故督守、关中侯马敦，忠勇果毅，率厉有方。固守孤城，危逼获济。宠秩未加，不幸丧亡，朕用悼焉。今追赠牙门将军印绶，祠以少牢。（《文选》潘岳《马□督诔》。案：元康四年有《册陇西王泰为太尉文》，乃挚虞作，编入《挚虞集》。）



◇　追复太子册（永康元年）

皇帝使使持节、兼司空、卫尉伊策故皇太子之灵曰：呜呼！维尔少资岐嶷之质，荷先帝殊异之宠，大启土宇，奄有淮陵。朕奉遵遗旨，越建尔储副，以光显我祖宗。祗尔德行，以从保傅，事亲孝敬，礼无违者。而朕昧於凶构，至尔于非命之祸，俾申生、孝己复见于今。赖宰相贤明，人神愤怨，用启朕心，讨厥有罪，咸伏其辜。何补於荼毒冤魂酷痛哉？是用忉怛悼恨，震动於五内。今追复皇太子丧礼，反葬京畿，祠以太牢。魂而有灵，尚获尔心。（《晋书·愍怀太子传》）



◇　追复齐王□本封册（光熙初）

咨故大司马、齐王□：王昔以宗藩穆胤绍世绪於东国，作翰许京，允镇静我王室。诞率义徒，同盟触泽，克成元勋，大济颍东。朕用应嘉茂绩，谓笃尔劳，俾式先典，以畴兹显懿。廓土殊分，跨兼吴楚，崇礼备物，宠侔萧霍，庶凭翼戴之重，永隆邦家之望。而恭德不建，取侮二方，有司过举，致王于戮。古人有言曰：「用其法，犹思其人。」况王功济朕身，勋存社稷，追维既往，有悼於厥心哉！今复王本封，命嗣子还绍厥绪，礼秩典度，一如旧制。使使持节、大鸿胪即墓赐策，祠以太牢。魂而有灵，祗服朕命，肆宁尔心，嘉兹宠荣。（《晋书·齐王□传》）





◇　愍怀太子哀策（元康元年）

皇帝临轩，使洗马刘务告於皇太子之殡曰：咨尔□！幼禀英挺，芬馨诞茂。既表髫龀，高明逸秀。昔尔圣祖，嘉尔淑美。显诏仍崇，名振同轨。是用建尔储副，永统皇基。如何凶戾潜构，祸害如兹！哀感和气，痛贯四时。呜呼哀哉！尔之降废，实我不明。牝乱沈□，衅结祸成。尔之逝矣，谁百其形？昔之申生，含枉莫讼。今尔之负，抱冤於东。悠悠有识，孰不哀恸！壶关干主，千秋悟己。异世同规，古今一理。皇孙启建，降祚尔子。虽悴前终，庶荣後始。窀穸既营，将宁尔神。华髦电逝，戎车雷震。芒芒羽盖，翼翼缙绅。同悲等痛，孰不酸辛！庶光来叶，永世不泯。（《晋书·愍怀太子传》）



◎　怀帝

帝讳炽，字丰度，武帝第二十五子。太熙元年封豫章郡王，永兴元年立为皇太弟，光熙元年十一月即位。明年，改元永嘉。在位五年，陷於刘聪，封会稽公，後二年遇弑。

◇　许刘实致仕诏（永嘉三年）

昔虞任五臣，致垂拱之化，汉相萧何，兴宁一之誉，故能光隆於当时，垂裕於百代。朕绍天明命，临御万邦，所以崇显政道者，亦赖之於元臣庶尹，毕力股肱，以副至望。而君年耆告老，确然难违。今听君以侯就第，位居三司之上，秩禄准备，赐几杖不朝及宅一区。国之大政，将就咨於君，副联意焉。（《晋书·刘□传》）



◇　与苟□诏（四年十一月）

朕以不德，戎车屡兴，上惧宗庙之累，下愍兆庶之困，当赖方岳，为国藩翰。公威振赫然，枭斩藩、桑，走降乔、朗，魏植之徒复以诛除，岂非高识明断，朕用委成。加王弥、石勒为社稷之忧，故有诏委统六州。而公谦分小节，稽违大命，非所谓与国同忧也。今复遣诏，便施檄六州，协同大举，翦除国难，称朕意焉。（《晋书·苟□传》。又见《十六国春秋》十一。）



◇　复诏苟□讨东海王越（五年）

太傅信用奸佞，阻兵专权，内不遵奉皇宪，外不协比方州，遂令戎狄充斥，所在犯暴。留军何伦抄掠宫寺，劫剥公主，杀害贤士，悖乱天下，不可忍闻。虽惟亲亲，宜明九伐。诏至之日，其宣告天下，率齐大举，桓文之绩，一以委公。其思尽诸宜，善建弘略。道涩，故练写副，手笔示意。（《晋书·苟□传》）



◎　愍帝

帝讳邺，字彦旗，吴王晏之子。出继伯父秦王柬，袭封秦王。以永嘉六年四月奉怀帝崩问即位，改元建兴。在位四年，陷于刘聪，封怀安侯。明年遇弑。



◇　与琅邪王睿、南阳王保诏

夫阳九百六之厄，虽在盛世，犹或遘之。朕以幼冲，纂承洪绪，庶凭祖宗之灵，群公义士之力，荡灭凶寇，拯拔幽宫，瞻望未达，肝心分裂。昔周邵分陕，姬氏以隆；平王东迁，晋郑为辅。今左右丞相茂德齐圣，国之昵属，当恃二公，扫除鲸鲵，奉迎梓宫，克复中兴。今幽、并两州勒卒三十万，直造平阳。右丞相宜帅秦、凉、梁、雍武旅三十万，径诣长安。左丞相帅所领精兵二十万，径造洛阳。分遣前锋，为幽、并後驻。赴同大限，克成元勋。（《晋书·愍帝纪》）



◇　又诏琅邪王

朕以冲昧，纂承洪绪，未能枭夷凶逆，奉迎梓宫，枕戈烦冤，肝心抽裂。前得魏浚表，知公帅先三军，以据寿春，传檄诸侯，协齐威势，想今渐进，已达洛阳。凉州刺史张轨，乃心王室，连旗万里，已到□陇；梁州刺史张光，亦遣巴汉之卒，屯在骆谷：秦种骁勇，其会如林。间遣使适还，具知平阳定问，云幽、并隆盛，馀胡衰破，然犹恃险，当须大举。未知公今所到，是以息兵秣马，未便进军。今为已至何许，当须来旨，便乘舆自出，会除中原也。公宜思弘谋猷，勖济远略，使山陵旋反，四海有赖。故遣殿中都尉刘蜀、苏马等具宣朕意。公茂德昵属，宣隆东夏，恢融六合，非公而谁！但洛都陵庙，不可空旷，公宜镇抚，以绥山东。右丞相当入辅弼，追踪周邵，以隆中兴也。（《晋书·愍帝纪》）



◇　下张轨诏（建兴二年二月壬寅）

朕以寡昧，纂承大统，未能枭除凶逆，奉迎梓宫，枕戈含冤，肝心碎裂。惟尔凉州刺史张轨，乃心王室，旌旗连络万里星赴，进次□陇，便当协力济难，恢复神州。故遣中常侍苏马，拜尔为镇西大将军、开府仪同三司，加侍中，封西平郡公。（《十六国春秋》七十）





◇　授索纟林卫将军领太尉特进诏（建兴三年十一月）

朕昔遇厄运，遭家不造，播越宛楚，爰失旧京。幸宗庙宠灵，百辟宣力，得从藩卫，托乎群公之上。社稷之不陨，实公是赖，宜赞百揆，傅弼朕躬。其授卫将军，领太尉，位特进，军国之事悉以委之。（《晋书·索靖附传》）



◇　使琅邪王摄位诏

遭运□否，皇纲不振。朕以寡德，奉承洪绪，不能祈天永命，绍隆中兴，至使凶胡敢帅犬羊，逼迫京辇。朕今幽塞穷城，忧虑万端，恐一旦奔溃，卿指诣丞相，具宣朕意，使摄万机，时据旧都，修复陵庙，以雪大耻。（《晋书·元帝纪》）



◇　手诏张□（建兴四年十一月甲午）

天步厄运，祸降晋室，京师倾陷，先帝晏驾贼庭。朕流漂宛许。爰暨旧京。群巨以宗庙无主，归之於朕，遂以冲眇之身托於王公之上。自践宝位，四载于兹，不能翦除巨寇以救危难，元元兆庶仍遭涂炭，皆朕不明所致。羯贼刘载僭称大号，祸加先帝，肆杀藩王，深惟仇耻，枕戈待旦。刘曜自去年九月率其蚁众，乘虚深寇，劫质羌胡，攻没北地。麴允总戎在外，六军败绩，侵逼京城，矢流宫阙。胡崧等虽赴国难，殿而无效，围堑十重，外救不至，粮尽人穷，遂为降虏。仰惭乾灵，俯痛宗庙。君世笃忠贞，勋隆西夏，四海具瞻，朕所凭赖。今进君大都督、凉州牧、侍中、司空，承制行事。琅邪王宗室亲贤，远在江表。今朝廷播越，社稷倒悬，朕已诏王，时摄大位。君其挟赞琅邪，共济艰运。若不忘主，宗庙有赖。明便出降，故夜见公卿，属以後事，密遣黄门郎史淑、侍御史王冲赍诏假授。临出寄命，公其勉之！（《晋书·张实传》。又见《十六国春秋》七十一。）



◇　诏

群邪作逆，倾荡五都。（《文选·辨命论》注引干宝《晋纪》。）



◇　授张□策书（建兴二年十月）

维乃父武公，著勋西夏。顷胡贼狡猾，侵逼近甸，义兵锐卒，万里相寻，方贡远珍，府无虚岁。方委专征，荡清九域。昊天不吊，凋余藩后，朕用悼厥心。惟尔俊劭英毅，宜世表西海。今授持节、都督凉州诸军事、西中郎将、凉州刺史、领护羌校尉、西平公。往钦哉！其阐弘先绪，俾屏王室。（《晋书·张实传》。又见《十六国春秋》七十一。）



◇　寒食散论

寒食散之方，虽出汉代，而用之者寡，靡有传焉。魏尚书何晏首获神效，由是大行於世，服者相寻也。（《世说·言语篇》注引秦丞相《寒食散论》。案：愍帝嗣封秦王，为丞相，姑附此俟考。）





卷八




◎　元帝

帝讳睿，字景文，宣帝曾孙，惠帝之从弟。元康二年袭父觐爵琅邪王。太安中加平东将军，镇下邳，迁安东将军。永嘉初镇建邺，加镇东大将军开府仪同三司。建兴初加右丞相，进丞相大都督中外诸军事承制。以建兴五年三月即晋王位，改元建武。明年三月即皇帝位，改元二：太兴、永昌。在位五年，谥曰元皇帝，庙号中宗。



◇　议小功不税服制

小功缌麻，或垂竟闻问，宜全服否？得服其残月，以为永制。（《通典》九十八晋元帝制。）



◇　加王导领中书监录尚书事诏

昔荀公曾从中书监为尚书令，人贺之，乃发恚云：「夺我凤皇池，卿诸人贺我邪？」愿足下处之勿疑。（《艺文类聚》四十八引檀道鸾《晋阳秋》。又见《御览》二百二十。）



◇　命议温峤不拜散骑侍郎诏（建武元年）

温峤不拜，以未得改卜葬送，朝议又颇有异同。为审由此邪？天下有阙塞，行礼制物者当使理可经通。古人之制三年，非情之所尽，盖存亡有断，不以死伤生耳。要□而服金革之役者，岂营官邪？随王事之缓急也。今桀逆未枭，平阳道断，奉迎诸军犹未得径进，峤特一身，於何济其私艰，而以理阂自疑，不服王命邪！其令三司八座，门下三省，外内群臣，详共通议如峤比，吾将亲裁其中。（《晋书·礼志》中。又见《通典》一百二。）





◇　报有司奏治高车诏

今日但治故，乃近三十万邪？勿使过节整顿也。（《北堂书钞》未删改本一百三十九引《晋起居注》：「建武元年，有司奏车府令戒严上作高车用杂总求处给，请出上库钱六十七万六千六百，诏云云。」）



◇　诏议中郎李斡事（建武中）

前敦循所奏，唯闻丧不得奔者作制，如李干比，竟未决之，宜急议定。（《通典》九十八）



◇　复议李斡事诏

组所陈，不知父母存亡者令行服，比於有情，其尚有疑，然要当详议此理，令可通经，不得以难安隐而直尔置之。皆一代事理，道所宜先明。（《通典》九十八）





◇　课督农功诏（元帝为晋王时）

二千石长吏以入谷多少为殿最。其非宿卫要任，皆宜赴农，使军各自佃作，即以为廪。（《晋书·食货志》）



◇　改元大赦诏（大兴元年）

制诏：昔我高祖宣皇帝，诞膺期运，廓开皇基。景皇帝、文皇帝，奕叶重光，缉熙诸夏；爰暨武皇帝，应天顺时，受兹明命。功格天地，仁济宇宙。升平刑措，卅馀载矣。昊天不融，降此鞠凶，怀帝短折，越去王都；天祸荐臻，大行皇帝崩徂。社稷无奉，六合无主，肆群后三司六事之人，弘鉴古训，刑于兴废，畴咨庶尹，至于华戎，致辑大命於朕躬。余一人畏天之威，用弗敢违，遂登坛南岳，受终文祖；焚柴颁瑞，告类上帝：惟朕寡德，绩戎洪绪，君临四海，惴惴忧惧，若涉川冰，罔知攸济。惟尔股肱爪牙之佐，文武熊罴不贰心之臣，用能宣力四方，左右我先帝，弼宁晋室，辅余一人。思与万国共同休庆。其大赦天下，改建武二年为太兴元年。（《文馆词林》六百六十八，又见《晋书·元帝纪》）



◇　诏官吏（元年三月壬申）

昔之为政者，动人以行不以言，应天以实不以文，故我清静而人自正。其次听言观行，明试以功。其有政绩可述，刑狱得中，人无怨讼，久而日新，及当官软弱，茹柔吐刚，行身秽浊，修饰时誉者，各以名闻。令在事之人，仰鉴前烈，同心戮力，深思所以宽众息役，惠益百姓，无废朕命。远近礼贽，一切断之。（《晋书·元帝纪》）



◇　诏报孔愉（四月）

所陈有正义，辄敕外改之。（《宋书·礼志一》：中书侍郎孔愉奏若日有变便，伐鼓於诸门，有违旧典，诏云云；又见《通典》七十八）



◇　禁招魂葬诏（四月）

夫冢以藏形，庙以安神。今世招魂葬，是埋神也。其禁之。（《御览》五百五十五又八百八十六引《晋中兴书》：东海王越妃裴，痛越棺柩被焚，乃招魂葬越於丹徒，中宗以为非礼，乃下诏。）



◇　诏二千石（七月戊申）

王室多故，奸凶肆暴，皇纲弛坠，颠覆大猷。朕以不德，统承洪绪，夙夜忧危，思改其弊。二千石令长当祗奉旧宪，正身明法，抑齐豪强，存恤孤独，隐实户口，劝课农桑。州牧刺史当互相检察，不得顾私亏公。长吏有志在奉公而不见进用者，有贪忄林秽浊而以财势自安者，若有不举，当受故纵蔽善之罪；有而不知，当受暗塞之责。各明慎奉行。（《晋书·元帝纪》）



◇　□徐扬二州种麦诏（元年）

徐、扬二州土宜三麦，可督令□地，投秋下种，至夏而熟，继新故之交，於以周济，所益甚大。昔汉遣轻车使者□胜之督三辅种麦，而关中遂穰，勿令後晚。（《晋书·食货志》）



◇　平粜诏（元年）

亢旱谷贵，百姓嗷嗷，有资者贵粜，贫嬴之民益困。汉世谷贵，官贱粜，使价不超越，谓之平准。今虽无此，可出关米万斛，使三分减一，以平其价，令贫困者悉得足以全秋也。（《御览》三十五引《晋中兴书》）



◇　灾异见诏百官陈得失（十一月庚申）

朕以寡德，纂承洪绪，上不能调和阴阳，下不能济育群生，灾异屡兴，咎徵仍见。壬子乙卯，雷震暴雨，盖天灾谴戒，所以彰朕之不德也。群公卿士，其各上封事，具陈得失，无有所讳，将亲览焉。（《晋书·元帝纪》）



◇　诏访吴地先贤未旌录者（十二月）

汉高经大梁，美无忌之贤；齐师入鲁，修柳下惠之墓。其吴之高德名贤，或未旌录者，具条列以闻。（《晋书·元帝纪》。又见《咸淳临安志》四十。）



◇　下刁协诏（太兴初）

尚书令协，抗志高亮，才鉴博朗，朕甚喜之。（《初学记》十一。《御览》二百十引《晋中兴书》。）



◇　诸葛恢增秩诏（太兴初）

自顷多难，官长数易，益有诸弊，虽圣人犹久於其道，然後化成，况其馀乎！汉宣帝称「与我共安天下者，其惟良二千石」，斯言信矣。是以黄霸等或十年，或二十年而不徙，所以能济其中兴之勋也。尝罚黜陟，所以明政道也。会稽内史诸葛恢莅官三年，政清人和，为诸郡首，宜进其位班，以劝风教，今增恢秩中二千石。（《晋书·诸葛恢传》）



◇　诏答诸葛恢

今送一犀导，小物耳，然是情发於中，而寄乎物。（《御览》六百八十八引《诸葛恢集》）今致琉璃碗一枚。（《御览》七百六十引《诸葛恢集》）

今致琉璃枕一。（《御览》八百八引《诸葛恢集》）



◇　报荀崧请增博士诏（太兴初）

崧表如此，皆经国之务，为政所由，息马投戈，犹可讲艺。今虽日不暇给，岂忘本而遗存邪？可共博议者详之。（《晋书·荀崧传》）





◇　省务恤民诏（大兴二年五月）

天下凋弊，加以灾荒，百姓困穷，国用并匮，吴郡饥人，死者百数。天生蒸黎而树之以君，选建明哲以左右之，当深思以救其弊。昔吴起为楚悼王明法审令，损不急之官，除废公族疏远，以附益将士，而国富兵强。况今日之弊，百姓凋困邪！且当去非急之务，非军事所须者皆省之。（《晋书·元帝纪》。又见《咸淳临安志》四十。）



◇　加荀组录尚书诏（八月）

司徒荀组，宜赞朝政，令录尚书，给班剑六十人。（《书钞》五十九引《晋起居注》。）



◇　议定改葬服诏（二年）

制诏、司徒表，礼虽无坟墓毁废正文，然依附名例，不为无准吾谓改葬缌，通制也；已修复，不临尸柩，素服可也；而士大夫率意轻重不同。其下太常议定。（《通典》一百二。）



◇　许新蔡王滔还袭章武诏（二年）

滔虽出养，自有所生母，新蔡太妃相待甚薄。滔执意如此，如其不听，终当纷纭，更为不可。今便顺其所执，还袭章武。（《晋书·宗室河间王洪传》）





◇　诏更议宗庙祭仪（太兴三年正月）

吾虽上继世祖，然於怀、愍皇帝皆北面称臣。今祠太庙，不亲执觞酌，而令有司行事，於情礼不安。可依礼更处。（《晋·礼志上》。《宋·礼志三》）



◇　报锺雅诏

礼，事宗庙，自曾孙已下皆称曾孙，此非因循之失也。义取於重孙可历世共其名，无所改也。称伯祖不安，如所奏。（《晋书·锺雅传》）



◇　立怀德县诏（七月丁亥）

先公武王、先考恭王临君琅邪四十馀年，惠泽加於百姓，遗爱结於人情。朕应天符，创基江表，兆庶宅心，襁负子来，琅邪国人在此者近有千户，今立为怀德县，统丹阳郡。昔汉高祖以沛为汤沐邑，光武亦复南顿，优复之科一依汉氏故事。（《晋书·元帝纪》）



◇　以邵绩子缉为北平将军诏（三年）

邵绩忠烈在公，义诚慷慨，绥集荒馀，忧国亡身，功勋未遂，不幸陷没，朕用悼恨于怀。所统任重，宜时有代，其部曲文武，已共推其息缉为营主。绩之忠诚，著于公私，今立其子，足以安众。一以绩本位即授缉，使总率所统，效节国难，雪其家仇。（《晋书·邵绩传》）



◇　通议谥法诏（三年）

古者皆谥，名实相称。顷来有爵乃谥，非圣本意，通议之。（《通典》一百四）



◇　太子释奠诏（三年）

未有高车可乘安车。（《宋书·礼志五》）



◇　释奠太学诏

吾识太子此事祠讫，便请王公以下者，昔在洛时，尝豫清坐也。（《宋书·礼志一》）





◇　以谯王承为湘州刺史诏（三年）夫王者体天理物，非群才不足济其务。外建贤哲，以树风声，内睦亲亲，以广藩屏。是以太公封齐，伯禽居鲁，此先王之令典，古今之通义也。我晋开基，列国相望，乃授琅邪武王，镇统东夏；汝南文武，总一淮、许；扶风、梁王，迭据关右；爰暨东瀛，作司并州。今公族虽寡，不逮曩时，岂得替旧章乎！散骑常侍、左将军、谯王承，贞素款亮，志存忠恪，便藩左右，恭肃弥著。今以承监湘州诸军事、南中郎将、湘州刺史。（《晋书·宗室谯王承传》。）

湘州南楚□固，以叔父居之。（《书钞》七十二引《晋中兴书》）



◇　中州良人诏（太兴四年五月庚申）

昔汉二祖及魏武皆免良人，武帝时，凉州覆败，诸为奴婢亦皆复籍，此累代成规也。其免中州良人遭难为扬州诸郡僮客者，以备征役。（《晋书·元帝纪》）



◇　报赛不应告庙诏（四年）

祈庙云报赛，非奉尊上辞也。吾意有疑。以为旧山川有许报故雨，赛非大事，不应告庙。臣子无要君之道，黯称赛，于礼有违。（《御览》五百二十九引《晋中兴书》）





◇　报刁协诏（四年）

知难而退，诚合兵家之言。然小贼虽狡猾，故成擒耳，未战而退，先自摧衄，亦古之所忌。且邵存已据战垒，威势既振，不可退一步也。（《晋书·蔡豹传》）



◇　治兵诏（四年）

左右卫及诸教习，依大习仪雁羽仗。（《宋书·礼志》一）



◇　以卢谌为员外散骑侍郎诏（四年）

今以前司空从事中郎卢谌为散骑侍郎，在员外。（《御览》二百二十四引《晋起居注》）





◇　下晋陵内史张□诏（太兴中）

夫二千石之任，当勉励其德，绥齐所莅，使宽而不纵，严而不苛，其於勤功督察，便国利人，抑强扶弱，使无杂滥，真太守之任也。若声过其实，古人所不取，攻乎异端，为政之甚害，盖所贵者本也。（《晋书·张□传》）



◇　以张□为大司农诏（太兴中）

丹阳侯□，昔以劳役部人免官，虽从吏议，犹未掩其忠节之志也。仓廪国之大本，宜得其才，今以□为大司农。（《晋书·张□传》）



◇　报周□诏（太兴中）

绍幼冲便居储副之贵，当赖轨匠以□蒙蔽。望之俨然，斯不言之益，何学之习邪，所谓与田苏游忘其鄙心者，便当副往意，不宜冲让。《晋书·周□传》



◇　诫周□诏（太兴中）

□参副朝右，职掌铨衡，当敬慎德音，式是百辟。屡以酒过，为有司所绳。吾亮其极欢之情，然亦是濡首之诫也。□必能克己复礼者，今不加黜责。（《晋书·周□传》）



◇　赠谥故太尉刘琨诏（太兴中）

故及尉广武侯刘琨，忠亮开济，乃诚王家，不幸遭难，志节不遂，朕甚悼之。往以戎事，未加吊祭。其下幽州，便依旧吊祭，赠侍中太尉，谥曰愍。（《晋书·刘琨传》）





◇　转太常华恒为廷尉诏（太兴中）

太常职主宗庙，□尝敬重，而华恒所疾，不堪亲奉职事。夫子称「吾不舆祭如不祭」，况宗伯之任职所司邪？今转恒为廷尉。（《晋书·华表附传》）



◇　讨王敦诏（永昌元年正月）

王敦凭恃宠灵，敢肆狂逆，方朕太甲，欲见幽囚，是可忍也。孰不可忍也？今亲率六军，以诛大逆，有杀敦者封五千户侯；召戴若思、刘隗并会京师。（《晋书·王敦传》，又见《魏书·晋司马睿传》）



◇　以周□、王邃为左右仆射诏（三月）

尚书分置左右仆射，所以广登贤俊，经始万机。护军周□可左仆射，领军王邃可右仆射。（《御览》二百二十一引《晋起居注》）



◇　封少子昱为琅邪王诏（三月甲申）

先公武王、先考恭王君临琅邪，继世相承，国嗣未立，蒸尝靡主，朕常悼心。子昱仁明有智度，可以虔奉宗庙，以慰罔极之恩。其封昱为琅邪王，食会稽、宣城如旧。（《晋书·简文帝纪》）



◇　诏

朕膺天符，创基江左。（《文帝·头□寺碑》注引晋中兴书，元帝诏。）



◇　吊赠杨□策

惟永嘉七年四月已未，使持节都督江阳诸军事镇东大将军琅邪王睿谨遣板命：前衡阳内史杨君，忠肃贞固，守正不移，□虽危逼，节义可嘉，不幸陨卒孤城，□甚悼之。今列上尚书，赠君淮南内史。魂而有灵，嘉兹宠荣，呜呼哀哉！（《华阳国志》十一）



◇　追赠敬虞皇后册（太兴三年八月辛酉）

皇帝咨前琅邪王妃虞氏：朕祗顺昊天成命，用陟帝位。悼妃夙徂，徽音潜翳，御於家邦，靡所仪刑，阴教有亏，用伤于怀。追号制谥，先王之典。今遣使持节兼太尉万胜奉册赠皇后玺绶，祀以太牢。魂而有灵，嘉兹宠荣。（《晋书·元敬虞后传》）



◇　蠲除法禁令（初承制）

礼乐不兴，则刑罚不中，是以明罚敕法，先王所慎。自元康已来，事故荐臻，法禁滋漫。大理所上，宜朝尝会议，蠲除诏书不可用者，此孤所虚心者也。（《晋书·刑法志》，又见《群书治要》二十九引《晋书》，又《通典》一百六十四。）



◇　以周□为军谘祭酒令（建兴中）

□奕世忠烈，义诚显著，孤所钦嘉，今以为军谘祭酒，将军如故，进爵为公，禄秩僚属，一同开国之例。（《晋书·周处附传》）



◇　下令许贺循辞中书令

孤以寡德，忝当大位，若涉巨川，罔知所凭。循言行以礼，乃时之望、俗之表也。实赖其谋猷，以康万机，疾患有素，犹望卧相规辅。而固守□谦，自陈恳至，此贤履信思顺，苟以让为高者也。今从其所执。（《晋书·贺循传》）



◇　赐贺循床荐等物令

循（《晋记》作「太常贺循」。）冰清玉洁，行为俗表，位处上卿，而居身服物盖周形而已，屋室财庇风雨。孤近造其庐，以为慨然。其赐六尺床荐席褥并钱二十万，以表至德，畅孤意焉。（《晋书·贺循传》，又见《初学记》十二、《御览》二百二十六引《晋中兴书》，又见《御览》四百二十五引徐广《晋记》。）



◇　改元大赦令（建武元年三月）

令：昔我高祖宣皇帝，至备应期，受天明命，玄石著瑞，肇基帝道；景皇纂戎，文皇扇烈，重离宣曜，庸蜀稽服；武皇受终，登陟帝位，光宅天下，九州顺轨；惠、怀多难，帝主不造，夷狄豺狼，肆其暴乱，京都倾覆，宗庙为墟。孤悼心失图，靡知所措，缮甲修兵，补结天网，将以雪皇家之耻，荡鲸鲵之害，然後谢责象魏，归身藩臣，生死之志毕矣。今百辟卿士亿兆之人，上陈灵符，下称人情，同见翼戴，若影响焉。孤誓心不回，至於三至於四，有司固请，所守有辞，志不可夺。孤逼於群吏之议，用上奉蒸尝，虔祀祖考，明告灵神，以□休命。今立宗庙，备百僚，所以奉先帝，传晋祚，总九牧，保生灵也。惟尔股肱爪牙之佐，文武不贰心之臣，其各立功立事，以扶我帝室。其与天下荡涤瑕衅，改往自新，同率子来，致天之罚；其大赦天下，孤老不能自存者赐帛二匹，其杀祖父母及刘载、石勒，不从此令。有能斩获载首者封郡公，食邑五千户，金二百斤，绢万匹；斩勒首者封郡侯，食邑三千户，金百斤，绢五千匹。其为载、勒所诖误者，赦书到日，解甲散兵，各还所属，一无所问。有能率众从顺，随本官及所领多少，论其爵位。被书後百日，若故屯结，遂附贼党，诛及三族。改建兴五年为建武元年。（《文馆词林》卷六百九十五）





◇　答刘琨等令

今方岳牧伯之佐，股肱腹心之臣，万邦之内，九服之外，咸见翼戴，以隆天威，是用辞不获已，而居王位，群览所陈，弘旨优远。孤方当匡复帝祚，岂可猥居极位？昔有夏克复，赖靡艾之勋；周宣中兴，由申邵之佐。二公镇御幽朔，忠以卫上，建功极难，实凭远略，夷难雪耻，於是乎在。（《艺文类聚》十三）



◇　报刘琨劝进令（通武元年六月）

豹狼肆毒，荐覆社稷，亿兆□□，延首罔系。是以居於王位，以答天下。庶以克复圣主，扫荡雠耻，岂可猥当隆极，此孤之至诚著於遐迩者也。公受奕世之宠，极人臣之位，忠允义诚，精感天地。实赖远谋，共济艰难。南北迥邈，同契一致，万里之外，心存咫尺。公其抚宁华戎，致罚丑类。动静以闻。（《晋书·刘琨传》）



◇　以刘遐为下邳内史令（建武初）

遐忠勇果毅，义诚可嘉，以遐为下邳内史，将军如故。（《晋书·刘遐传》）



◇　听丹阳杨尹王导不用鼓盖令

导德重勋高，孤所深倚，诚宜表彰殊礼。而更约己冲心，进思尽诚，以身率众，宜顺其雅志，式允开塞之机。（《晋书·王导传》）



◇　禁居丧婚嫁令

《诗》称杀礼多婚，以会男女之无夫家，正今日之谓也。可一解禁止，自今以後，宜为其防。（《晋书·刘隗传》。世子文学王籍之居叔母丧而婚，刘隗奏之，帝下令。）



◇　赐杜夷谷令（建武中）

国子祭酒杜夷，安贫乐道，静志衡门，日不暇给，虽原宪无以加也。其赐谷二百斛。（《晋书·杜夷传》）



◇　报尚书令刁协令

临淄万户封，又植少有美才，能同游田苏者。今晚生蒙弱，何论於此！间封此儿，不以宠稚子也。亡弟当应继嗣，不获已耳。家丞、庶子，足以摄祠祭而已，岂宜屈贤才以受无用乎？（《晋书·琅邪王焕传》）





◇　答群臣上尊号令（太兴元年三月）

孤以不德，当厄运之极，臣节未立，匡救未举，夙夜所以忘寝食也。今宗庙废绝，亿兆无系，群官庶尹，咸勉之以大政，亦何敢辞，辄敬从所执。（《晋书·元帝纪》）



◇　遗贺循书

夫百行不同，故出处道殊，因性而用，各任其真耳。当宇宙清泰，彝伦攸叙，随运所遇，动默在己。或有遐栖高蹈，轻举绝俗，逍遥养和，恬神自足，斯盖道隆人逸，势使其然。若乃时运屯弊，主危国急，义士救时，驱驰拯世，烛之武乘缒以入秦，园绮弹冠而匡汉，岂非大雅君子卷舒合道乎！

虚薄寡德，忝备近亲，谬荷宠位，受任方镇，餐服玄风，景羡高矩，常愿弃结驷之轩轨，策柴筚而造门，徒有其怀，而无从贤之实者何？良以寇逆殷扰，诸夏分崩，皇居失御，黎元荼毒，是以日夜忧惧，慷慨发愤，在竭节耳。前者顾公临朝，深赖高算。元凯既登，巢、许获逸。至於今日，所谓道之云亡，邦国殄悴，群望□□，实在君侯。苟义之所在，岂得让劳居逸！想达者亦一以贯之也。庶禀徽猷，以弘远规。今上尚书，屈德为军司，谨遣参军沈祯衔命奉授，望必屈临，以副倾迟。（《晋书·贺循传》）





◇　与杜夷书

吾与足下，虽情在忘言，然虚心历载，正以足下羸疾，故欲相省，宁论常仪也。（《晋书·杜夷传》）





◇　书

安军未报平和云如何，深可为事也。（《淳化阁帖》一）

八月九日睿顿首：忽中秋，但有远怀，便微冷，恒何如？比殊不能佳，惟勿得慰抱，念及不多。司马睿顿首。（《淳化阁帖》一）



◇　讨石勒檄（建武元年六月己巳）

逆贼石勒，肆虐河朔，逋诛历载，游魂纵逸。复遣凶党石虎季龙犬羊之众，越河南渡，纵其鸩毒。平西将军祖逖帅众讨击，应时溃散。今遣车骑将军、琅邪王裒等九军，锐众三万，水陆四道，径造贼场，受逖节度。有能枭季龙首者，赏绢三千匹，金五十斤，封县侯，食邑二千户。又贼党能枭送季龙首，封赏亦同之。（《晋书·元帝纪》。又见《十六国春秋》十二。）





卷九




◎　明帝

帝讳绍，字道畿，元帝长子。建兴初拜东中郎将，镇广陵。元帝为晋王，立为晋太子。及即位，立为皇太子。以永昌元年闰十二月嗣位，改元太宁。在位三年，谥曰明皇帝，庙号肃祖。有集五卷。



◇　蝉赋

寻长枝以凌高，静无为以自宁。邈焉独处，弗累于情。任运任时，不虑不营。（《艺文类聚》九十七）





◇　尊师傅诏（太宁元年）

朕以不德，夙遭闵凶。猥以眇身，托於王公之上。哀茕在疚，靡所谘仰，忧怀惴惴，如临于谷。孔子有云：「故虽天子，必有尊也。」朕将□奉先师之礼，以谘有德。太宰西阳王秩尊望重，在贵思降。丞相武昌公、司空即丘子体道高邈，勋德兼备，先帝执友，朕之师傅。太常安阳乡侯训保朕躬，忠肃笃诚。夫崇亲尊贤，先帝所重，朕见四君及书疏仪体，一如东宫故事。（《晋书·薛兼传》）



◇　手诏以温峤为中书令（元年）

中书之职，酬对多方，斟酌礼宜，非唯文疏而已。非望士良才，何可妄居？卿既以令望，忠允之怀，著於周旋。且文清而旨远，宜居机密。今欲以卿为中书令，朝论亦咸以为宜。（《艺文类聚》四十八，《初学记》十一并引檀道鸾《晋阳秋》，又《艺文类聚》四十八、《御览》二百二十并引《晋中兴书》。）



◇　手诏徵王敦（元年三月）

孤子绍顿首：天下大事，绍以眇身，弗克负荷。哀忧孔疚，如临于谷。实赖冢宰，以济艰难。公迈德树勋，遐迩归怀，任社稷之托，居总己之统。然道里长远，江川阻深，动有介石之机，而回旋之间，固以有所丧矣。谓公宜入辅朝政，得旦夕讠州谘，朝士亦佥以为然。以公高亮忠肃，至心忧国，苟其宜然，便当以至公处之，期於静国宁民，要之括囊无咎。伏想暗同此志，愿便速克近期，以副翘企之怀。（《魏书·晋司马绍传》。王敦将为篡，讽绍徵己，乃为书云云。案：《晋书·明纪》不载此文，但云帝乃手诏徵之。）



◇　北讨诏（四月）

制诏：昔魏绛抚和诸戎，郅都魏尚威慑匈奴。故封疆之任，在於得才，汉文所以思廉颇、李牧也。单于慕容《疒鬼》，不远万里，请吏率职，礼让忠义，著之遐朔。欲戮力国难，翦灭长蛇。宜得名胄英才，以董统之，使一时齐举，致讨寇庭。此声实并振，虽越在海外，其状若身手矣。尚书广陵公□□，弘量淹济，识谋经通。文武著於勋绩，忠诚每思立事。可委以重任，使朕无北顾之忧者也。其以□□持节督幽平、并州诸军事，领护东夷校尉、镇东将军、平州刺史公如故，主者假授诸所应供给，及信风引道。（《文馆词林》六百六十二）



◇　存轻典诏（元年）

王者所用，唯在赏罚。赏贵适理，罚贵得情。然理容进退，事涉疑似。盟府司勋，或有开塞之路；三尺律令，未穷画一之道。想文王之官人，念宣尼之止讼。刑赏之宜，思获其所。自今诸应赏罚，皆赏疑从重，罚疑从轻。（《隋书·刑法志》）



◇　赠薛兼诏（元年）

太常安阳乡侯兼，履德冲素，尽忠恪己。方赖德训，弘济政道，不幸殂殒，痛於厥心。今遣持节侍御史、赠左光禄大夫、开府仪同三司。魂而有灵，嘉兹荣宠。（《晋书·薛兼传》）



◇　报杜夷诏（太宁初。）

先王之道，将坠於地。君下帷研思，今之刘、杨，缙绅之徒。景仰轨训，岂得高退，而朕靡所取则焉。（《晋书·杜夷传》。明帝即位，夷自表请退，诏云云）。



◇　讨钱凤诏（二年七月）

先帝以圣备应运，创业江东，司徒导首居心膂，以道翼赞。故大将军敦参处股肱，或内或外，夹辅之勋，与有力焉。阶缘际会，遂据上宰，杖节专征，委以五州。刁协、刘隗，立朝不允，敦抗义致讨，情希鬻拳，兵虽犯顺，犹嘉乃诚，礼秩优崇，人臣无贰。事解之後，劫掠城邑，放恣兵人，侵及宫省；背违赦信，诛谬大臣；纵凶极逆，不朝而退。六合阻心，人情同愤。先帝含垢忍耻，容而不责，委任如旧，礼秩有加。朕以不天，寻丁酷罚，茕茕在疚，哀悼靡寄。而敦曾无臣子追远之诚，又无辅孤同奖之操，缮甲聚兵，盛夏来至，辄以天官假授私属，将以威胁朝廷，倾危宗社。朕愍其狂戾，冀其觉悟，故且含隐以观其终。而敦矜其不义之强，有侮弱朝廷之志，弃亲用羁，背贤任恶。钱凤竖子，专为谋主，逞其凶慝，诬罔忠良。周嵩亮直，谠言致祸；周札、周筵累世忠义，听受谗构，残夷其宗。秦人之酷，刑不过五。敦之诛戮，傍滥无辜，灭人之族，莫知其罪。天下骇心，道路以目。神怒人怨，笃疾所婴，昏荒悖逆，日以滋甚，辄立兄息。以自承代，多树私党，莫非同恶，未有宰相继体而不由王命者也。顽凶相奖，无所顾忌，擅录冶工，辄割运漕，志骋凶丑，以窥神器。社稷之危，匪夕则旦。天不长奸，敦以陨毙。凤承凶宄，弥复煽逆。是可忍也，孰不可忍也！

今遣司徒导，镇南将军、丹杨尹峤，建威将军赵胤武旅三万，十道并进；平西将军邃率兖州刺史遐、奋武将军峻、奋威将军瞻精锐三万，水陆齐势；朕亲御六军，左卫将军亮，右卫将军胤，护军将军詹，领军将军瞻，中军将军壶，骁骑将军艾，骠骑将军、南顿王宗，镇军将军、汝南王礻右，太宰、西阳王□被练三千，组甲三万，总统诸军，讨凤之罪。罪止一人，朕不滥刑。有能杀凤送首，封五千户侯，赏布五千匹。冠军将军邓岳志气平厚，识经邪正；前将军周抚质性详简，义诚素著；功臣之胄，情义兼常，往年从敦，情节不展，畏逼首领，不得相违，论其乃心，无贰王室，朕嘉其诚，方任之以事。其馀文武，诸为敦所授用者，一无所问，刺史二千石不得辄离所职。书到奉承，自求多福，无或猜嫌，以取诛灭。敦之将士，从敦弥年，怨旷日久，或父母陨没，或妻子丧亡，不得奔赴，衔哀从役，朕甚愍之，希不凄怆。其单丁在军无有兼重者，皆遣归家，终身不调，其馀皆与假三年，休讫还台，当与宿卫同例三番。明承诏书，朕不负信。（《晋书·王敦传》）



◇　又诏

敢有舍王敦姓名而称大将军者，军法从事。（《晋书·王敦传》）



◇　原王彬等诏（宁二年十月）

司徒导以大义灭亲，其後昆虽或有违，犹将百世宥之。况彬等公之近亲。（《晋书·王□附传》）





◇　复徵任旭、虞喜为博士诏（太宁中）

夫兴化致政，莫尚乎崇道教，明退素也。丧乱以来，儒雅陵夷，每览《子衿》之诗，未尝不慨然。临海任旭、会稽虞喜，并洁静其操，岁寒不移，研精坟典，居今行古，志操足以励俗，博学足以明道，前虽不至，其更以博士徵之。（《晋书·虞喜传》）



◇　诏止纪瞻告老

岂朕德薄，不足以为治乎。（《御览》二百十一引《晋中兴语》）



◇　罢领军将军纪瞻为骠骑诏（太宁中）

「瞻忠亮雅正，识局经济，屡以年耆病久，逡巡告诚。朕深明此操，重违高志，今听所执，其以为骠骑将军，常侍如故。服物制度，一按旧典。」遣使就拜，止家为府。（《晋书·纪瞻传》）





◇　报温峤手诏（太宁中）适得太真表如此。今大事新定，朝廷须才，不有君子，其能国乎！方今外务差轻，欲停此事。（《晋书·桓彝传》）





◇　诏议廷臣见太子礼（太宁三年三月癸巳）

礼无生而贵者，故帝元子！方之於士。而汉魏以来，尊崇储贰，使官属称臣，朝臣咸拜，此甚无谓。吾昔在东宫，未及启革。今衍幼冲之年，便臣先达。将令日习所见，谓之自然，此岂可以教之邪！主者其下公卿内外通议，使必允礼中。（《晋·礼志下》，又见《通典》六十七。）



◇　祀孔子诏（三年）

给奉圣亭侯四时祀孔子。祭，宜如太始故事。（《通典》五十三）





◇　今宰臣等诣都议政诏（三年四月）

大事初定，其命惟新。其令太宰司徒已下，诣都坐参议政道，诸所因革，务尽事中。（《晋书·明帝纪》）





◇　求直言诏（三年四月）

氵食直言，引亮正，想群贤达吾此怀矣。子违汝弼，尧舜之相君臣也。吾虽虚暗，庶不距逆耳之谈。稷契之任，君居之矣，望共勖之。（《晋书·明帝纪》）



◇　议立功臣後诏（三年七月）

三恪二王，世代之所重；兴灭继绝，政道之所先。又宗室哲王有功勋於大晋受命之际者，佐命功臣，硕德名贤，三祖所与共维大业，咸开国胙土、誓同山河者，而并废绝，□祀不传，甚用怀伤。主者其详议诸应立後者以闻。（《晋书·明帝纪》。又见《通典》七十四。）



◇　议北郊及望秩诏

郊祀天地，帝王之重事。自中兴以来，惟南郊，未曾北郊，四时五郊之礼都不复设，五岳、四渎、名山、大川载在祀典应望秩者，悉废而未举，主者其依旧详处。（《晋书·明帝纪》。又见《御览》五百二十七引《晋起居注》。）





◇　录吴名臣後诏（八月）

昔周武克殷，封比干之墓；汉高过赵，录乐毅之後，追显既往，以劝将来也。吴时将相名贤之胄，有能纂□家训，又忠孝仁义，静己守真，不闻於时者，州郡中正亟以名闻，勿有所遗。（《晋书·明帝纪》）



◇　听刘超买外厩牛诏（年月未详）

此不足卖与，宜便赐之。然义兴前後辞让，不妄受一赐，今亦必复不受。可听如所启。（《御览》八百二十八。案：此诏当在超为中书待郎後，《晋书》本传载此事在出为义兴之前，非其实也。）



◇　遗诏（太宁三年闰八月丁亥）

自古有死，贤圣所同。寿夭穷达，归於一概，亦何足特痛哉！朕枕疾已久，常虑忽然。仰惟祖宗洪基，不能克终堂构，大耻未雪，百姓涂炭，所以有慨耳。不幸之日，敛以时服，一遵先度，务从简约，劳众崇饰，皆勿为也。衍以幼弱，猥当大重，当赖忠贤，训而成之。昔周公匡辅成王，霍氏拥育孝昭，义存前典，功冠二代，岂非宗臣之道乎？凡此公卿，时之望也。敬听顾命，任托付之重，同心断金，以谋王室。诸方岳征镇，刺史将守，皆朕捍城，推毂於外，虽事有内外，其致一也。故不有行者，谁捍牧圉？譬若唇齿，表里相资。宜戮力一心，若合符契，思美焉之美，以缉事为期。百辟卿士，其总己以听於冢宰，保礻右冲幼，弘济艰难，永令祖宗之灵，宁於九天之上，则朕没於地下，无恨黄泉。（《晋书·明帝纪》）



◇　遗诏陆晔录尚书事（太宁三年）

晔清操忠贞，历职显允。且其兄弟，事君如父，忧国如家，岁不寒凋，体自门风。既委以六军，可录尚书事，加散骑常侍。（《晋书·陆晔传》）



◇　立穆庾皇后册（太宁元年六月壬子）

妃庾氏昔承明命，作嫔东宫，虔恭中馈，思媚轨则。履信思顺，以成肃□之道；正位闺房，以著协德之美。（《文选》谢眺《齐敬皇后哀策文》注引《晋中兴书》作「之义」。）朕夙罹不造，茕茕在疚。群公卿士，稽之往代，佥以崇嫡明统，载在典谟，宜建长秋，以奉宗庙。是以追述先志，不替旧命，使使持节兼太尉授皇后玺绶。夫坤德尚柔，妇道承姑，崇粢盛之礼，敦螽斯之义，是以利在永贞，克隆堂基，母仪天下，潜畅阴教。鉴於六列，考之篇籍，祸福无门，盛衰由人，虽休勿休。其敬之哉，可不慎欤！（《晋书·明穆庾后传》）



◇　与温峤书（太宁中）

痛谢鲲未绝於口，世将复至於此。并盛年隽才，不遂其志，痛切於心。□明古多通，鲲远有识致。其言虽未足令人改听，然味之不倦，近未易有也。坐相视尽，如何！（《晋书·王□传》）





◇　书

伏想墓次，安隐守视，文武平安。（《淳化阁贴》一）



◇　答温峤等

省所陈，明卿等，动静数示。（《文苑英华》六百二十七薛元超《谏皇太子笺》曰：「晋明帝之在东宫，中庶子温峤、中舍人刘放谏马射」云云。太子答。）





卷十




◎　成帝

帝讳衍，字世根，明帝长子。太宁三年三月立为皇太子，闰八月即位，改元二。咸和咸康在位十七年，谥曰成皇帝，庙号显宗。

◇　拜敬保傅诏

典陵公等宣力前朝，致勋皇家。以德义优弘，兼保傅朕躬。朕遭家不造，奄在哀疚，禀训未究，误事穷蹙。其一遵先帝尊崇师傅之教，拜敬，加以明傅崇德，永奉遗范。（《通典》六十七）



◇　原孔恢诏（咸和二年）

恢自陷刑网，罪当大辟。但以其父年老，而有一子，以为恻然，可悯之。（《御览》六百四十六引《晋书》。咸和二年，句容令孔恢罪弃市，诏云云。）



◇　报庾亮诏（咸和四年三月）

省告恳恻，执以感叹，诚是仁舅处物宗之责，理亦尽矣。若大义既不开塞，舅所执理胜，何必区区其相易夺！

贼峻奸逆，书契所未有也。是天地所不容，人神所不宥。今年不反，明年当反，愚智所见也。舅与诸公勃然而召，正是不忍见无礼于君者也。论情与义，何得谓之不忠乎！若以己总率征讨，事致败丧，有司宜明直绳，以肃国体，诚则然矣。且舅遂上告方伯，席卷来下，舅躬贯甲胄，贼峻枭悬。大事既平，天下开泰，衍得反正，社稷人安，宗庙有奉，岂非舅二三方伯忘身陈力之勋邪！方当策勋行赏，岂复议既往之咎乎！且天下大弊，死者万计，而与桀寇对岸。舅且当上奉先帝顾托之旨，弘济艰难，使衍冲人永有凭赖，则天下幸甚。（《晋书·庾亮传》。苏峻平，亮上疏乞骸骨，诏云云。）

杀人，付廷尉科罪。诏云云。于是听以（赎论。）



◇　诏谯王无忌（四年）

王敦作乱，闵王遇祸，寻事原情，今王何责。然公私宪制，亦已有断，王当以体国为大，岂可寻绎由来，以乱朝宪。主者其申明法令，自今以往，有犯必诛。（《晋书·宗室谯王承传》。无忌父承为湘州刺史，王敦攻承，城陷，王□敦旨害之。咸和中，无忌饯褚裒于板桥，□子耆之在坐。无忌志欲复雠，将手刃之，救捍获免。御史中丞车灌奏无忌欲专杀人，付廷尉科罪。诏云云。于是听以赎论。）





◇　诏殿内（咸和五年）

制诏殿内，平天通天冠并不能佳，可更修理之。（《隋书·礼仪志》七引《晋起居注》）



◇　报王导诏（咸和中）

夫圣王御世，动合至道，运无不周，故能人伦攸叙，万物获宜。朕荷祖宗之重，托于王公之上，不能仰陶玄风，俯洽宇宙，亢阳逾时，兆庶胥怨，邦之不臧，惟予一人。公体道明哲，弘猷深远，勋格四海，翼亮三世，国典之不坠，实仲山甫补之。而猥崇谦光，引咎克让。元首之愆，寄责宰辅，□增其阙。博综万机，不可一日有旷。公宜遗履谦之近节，遵经国之远略。门下速遣侍中以下敦喻。（《晋书·王导传》，时大旱，导上疏逊位，诏云云。）



◇　迁新宫诏（咸和八年）

「昔犬贼纵暴，宫室焚荡，元恶虽翦，未暇营筑。有司屡陈朝会逼狭，遂作斯宫，子来之劳，不日而成。既获临御，大飨群后，九宾充庭，百官象物。知君子勤礼，小人尽力矣。思蠲密网，咸同斯惠，其赦五岁刑以下。」令诸郡举力人能举千五百斤以上者。（《晋书·成帝纪》）



◇　徵翟汤、虞喜为散骑常侍诏（八年四月）

寻阳翟汤、会稽虞喜并守道清贞，不营世务，耽学高尚，操拟古人。往虽徵命而不降屈，岂素丝难染而搜引礼简乎！政道须贤，宜纳诸廊庙，其并以散骑常侍徵之。（《晋书·虞喜传》）



◇　优给陆玩、孔愉诏（八年）

尚书令玩、左仆射愉，并恪居官次，禄不代耕。端右任重，先朝所崇。其给玩亲信三十人，愉以二十人禀赐。（《晋书·孔愉传》）





◇　北讨诏（八年）

制诏：戎夷猾夏，神州倾覆。二帝辞宫，幽没虏庭。永言厥艰，夙夜慨愤。自闻江表，屡有事故。克平内难，始渐夷泰。征伐事大，役不再举。是以庙算待期，畜力观衅。今羯寇衰弊，王略弥振。时至理尽，天人玄应。大将军凉州刺史西平公骏，忠勋三代，义诚壮烈。总帅秦凉，为国宣力。今遣健步，克同征举。宜令影响相应，万里齐契。其先普告远近征镇、牧守诸军，并令诫严，须使还进讨，荡涤区宇，以雪国耻。其忠臣义士，徇功效命，必加殊赏，以旌勋节。（《文馆词林》六百六十二）



◇　正会诏（八年十二月庚子）

正会日，百寮增禄，赐□酒，人二升。（《艺文类聚》四引《晋咸康起居注》）



◇　赠陶侃诏（咸和九年六月）

故使持节、侍中、太尉、都督荆、江、雍、梁、交、广、益、宁八州诸军事、荆江二州刺史，长沙郡公经德蕴哲。（《文选·齐竟陵王行状》注引《晋中兴书》作「秉哲」。）谋猷弘远。作藩于外，八州肃清；勤王于内，皇家以宁。乃者桓文之勋，伯舅是凭。方赖大猷，俾屏予一人。前进位大司马，礼秩策命，未及加崇。昊天下吊，奄忽薨殂，朕用震悼于厥心。今遣兼鸿胪追赠大司马，假蜜章，祠以太牢。魂而有灵，嘉兹宠荣。（《晋书·陶侃传》）



◇　戏兵诏（咸和中）

内外诸军，戏兵於南郊之场。（《宋书·礼志》一）



◇　改元大赦诏（咸康元年正月朔）

有司条典，虔奉郊祀，燔柴既飨，芳气清穆。其赦天下，令咸得自新。（《初学记》二十）



◇　赠建安君为豫章郡君诏（元年）

朕少遭悯凶，慈训无禀，抚育之勤，建安君之仁也。一旦薨殂，实思报复，永惟平昔，感痛哀摧。其赠豫章郡君，虽立庙于京都。（《晋书·后妃下·豫章君荀氏传》）



◇　报卫直启作皇后画轮车诏（元年）

所奏车，何乃奢费尔，更筹量。（《北堂书钞》（未删改本）一百三十九引《晋起居注》。咸康元年兼殿中监卫直启作皇后画轮车，诏云云。）



◇　许彭城王□解官养疾诏（咸康初）

王以明德茂亲，居宗师之重，宜敷道养德，静一其操。而顷游行烦数，冒履风尘。宜令官属已下，各以职奉卫，不得令王复有此劳。内外职司，各慎其局，王可解常侍、光禄、宗师，先所给车牛可录取，赐米、布、床帐以养疾。（《晋书·宗室·彭城王权附传》）



◇　授陆玩左光禄大夫诏（咸康初）

玩体道清纯，雅量弘远，历位内外，风绩显著。宜居台司，以允众望。授左光禄大夫、开府仪同三司，加散骑常侍，馀如故。（《晋书·陆玩传》）



◇　求卫公、山阳公後诏（咸康二年十月）

历观先代，莫不褒崇明祀，宾礼三恪。故祀宋启土，光于周典；宗姬侯卫，垂美汉册。自顷丧乱，庶邦殄悴，周汉之後，绝而莫继。其详求卫公、山阳公近属，有履行修明，可以继承其祀者，依旧典施行。（《晋书·成帝纪》）



◇　壬辰诏书（二年）

占山护泽，强盗律论，赃一丈以上皆弃市。（《宋书·羊玄保传》。有司捡壬辰，诏书云云。羊希以壬辰之制，其禁严刻，停除咸康二年壬辰之科。）

议拜三公仪注诏咸康三年，《通典》作咸宁，误。

三公鼎司，皇帝有兴拜之礼，何以不设乐？又正位南面，何以不服冕？（《通典》七十一，又一百四十七）





◇　追恤卞壶诏（咸康六年）

壶立朝忠恪，丧身凶寇，所封悬远，租秩薄少，妻息不赡，以为慨然。可给实口廪。（《晋书·卞壶传》）



◇　杜皇后崩内外入临诏（咸康七年三月）

外官五日一入临，内官旦一入而已。过葬虞祭。礼毕止。（《宋书·礼志》二，又《通典》七十九。）



◇　停凶门柏历诏

门如何处？凶门柏历，大为繁费，停之。（《宋书·礼志》二。有司奏大行皇后陵所作凶门柏历，门号显阳端门，诏云云。又见《通典》七十九。）



◇　又诏

重壤之下，岂宜崇饰无用？陵中唯洁埽而已。《宋书·礼志》二，《通典》七十九。

◇　奔丧诏（咸康中）

今轻此制，於名教为不尽矣。今宜以议者既众，不必改先制，宜依□所上施行。（《通典》八十）



◇　葬恭杜皇后诏（七年三月）

吉凶典仪，诚宜备设；然丰约之度，亦当随时。况重壤之下，而崇饰无用邪？今山陵之事，一从节俭，陵中唯洁扫而已，不得施涂车刍灵。（《晋书·成恭杜皇后传》）



◇　皇后丧不废三正吉礼诏（七年）

今既以天下体大，礼从权宜，三正之飨，宜尽用吉礼也。至娱耳目之乐，所不忍闻，故阙之耳。事之大者，不过上寿酒，称万岁，已许其大，不足复阙钟鼓鼓吹也。（《晋书·乐志下》）



◇　正会奏乐诏（七年十二月）

若元日大飨，万国朝宗，庭废钟鼓之奏，遂阙起居之节，朝无磬折之音，宾无蹈履之度，其于事义，不亦阙乎！惟可量轻重，以制事中。（《御览》二十九引《晋起居注》，又见《晋书·乐志下》，有删节。）



◇　下入座诏（咸康八年）

祖讳孰若君命之重耶？下八座详之。（《通典》一百四。咸康八年，诏以王允之为卫将军、会稽内史，允之表郡与祖会名同，乞改授，诏曰云云。）



◇　为东海王冲立後诏（八年六月）

哀王无嗣，国统将绝，朕所哀怛，其以小晚生奕继哀王为东海王。（《晋书·元四王东海王冲传》）



◇　追赠刁协本官诏（咸康中）

协情在忠主，而失为臣之道，故令王敦得托名公义，而实肆私忌，遂令社稷受屈，元皇衔耻致祸之原，岂不有由！若极明国典，则曩刑非重。今正当以协之勤有可书，敦之逆命不可长，故议其事耳。今可复协本位，加之册祭，以明有忠於君者纤介必显，虽於贬裁未尽，然或足有劝矣。（《晋书·刁协传》）



◇　诏赐羊聃死

此事古今所无，何八议之有，犹未忍肆之市朝，其赐命狱所。（《晋书·羊曼传》。曼子聃，迁庐陵太守，疑郡人简良等为贼，杀二百馀人，有司奏聃罪当死，以景献皇后是其祖姑，应八议，成帝诏云云。又见《法苑珠林》一百十引《冤魂志》作：「此事古今所未有，此而可忍，孰不可忍？何八议之有，可狱所赐命。」）



◇　诏羊贲勿离婚

罪不相及，古今之令典也。聃虽极法，於贲何有！其特不听离婚。（《晋书·羊曼传》。聃兄子贲尚公主，自表求解婚，诏云云。）



◇　原羊聃诏

太妃惟此一舅，发言摧咽，乃至吐血，情虑深重。朕往丁荼毒，受太妃抚育之恩，同于慈亲。若不堪难忍之痛，以致顿弊，朕亦何颜以寄。今便原聃生命，以慰太妃渭阳之思。（《晋书·羊曼传》。又见《法苑珠林》一百十引《冤魂志》。）



◇　遗诏

朕以眇年，获嗣洪绪，托于王公之上，於兹十有八年。未能阐融政道，翦除逋□，夙夜战兢，匪遑宁处。今遘疾殆不兴，是用震悼于厥心。千龄眇眇，未堪艰难。司徒、琅邪王岳，亲则母弟，体则仁长，君人之风，允塞时望。肆尔王公卿士，其辅之！以祗奉祖宗明祀，协和内外，允执其中。呜呼，敬之哉！无坠祖宗之显命。（《晋书·成帝纪》）



◇　赠谥温峤册（咸和四年四月）

朕以眇身，纂承洪绪，不能光阐大道，化洽时雍，至乃狂狡滔天，社稷危逼。惟公明鉴特达，识心经远，惧皇纲之不维，忿凶寇之纵暴，唱率群后，五州响应，首启戎行，元恶授馘。王室危而复安，三光幽而复明，功格宇宙，勋著八表，方赖大猷以拯区夏，天不□遗，早世薨殂，朕用痛悼于厥心。夫褒德铭勋，先王之明典，今追赠公侍中、大将军、持节、都督、刺史，公如故，赐钱百万，布千疋，谥曰忠武，祠以太牢。（《晋书·温峤传》）



◇　拜王导丞相册（咸康四年六月）

朕夙罹不造，肆陟帝位，未堪多难，祸乱旁兴。公文贯九功，武经七德，外缉四海，内齐八政，天地以平，人神以和，业同伊尹，道隆姬旦。仰思唐虞，登庸隽□，申命群官，允厘庶绩。朕思凭高谟，弘济远猷，惟稽古建尔于上公，永为晋辅。往践厥职，敬敷道训，以亮天工。不亦休哉！公其戒之！（《晋书·王导传》）



◇　谥王导册（咸康五年七月）

盖高位以酬明德，厚爵以答懋勋；至乎阖棺标迹，莫尚号谥，风流百代，于是乎在。惟公迈达冲虚，玄鉴劭邈；夷淡以约其心，体仁以流其惠；栖迟务外，则名隽中夏，应期濯缨，则潜算独运。昔我中宗、肃祖之基中兴也，下帷委诚而策定江左，拱己宅心而庶绩咸熙。故能威之所振，寇虐改心，化之所鼓，□杌易质；调阴阳之和，通彝伦之纪；辽陇承风，丹穴景附。隆高世之功，复宣武之绩，旧物不失，公协其猷。若乃荷负顾命，保朕冲人，遭遇艰圮，夷险委顺；拯其沦坠而济之以道，扶其颠倾而弘之以仁，经纬三朝，而蕴道弥旷。方赖高谟，以穆四海，昊天不吊，奄忽薨殂，朕用震恸于心。虽有殷之殒保衡，有周之丧二南，易谕兹怀！今遣使持节、谒者仆射任瞻锡谥曰文献，祠以太牢。魂而有灵，嘉兹荣宠！（《晋书·王导传》）



◇　赠郗鉴爵谥册（五年八月）

惟公道德冲邃，体识弘远，忠亮雅正，行为世表，历位内外，勋庸弥著。乃者约、峻狂狡，毒流朝廷，社稷之危，赖公以宁。功侔古烈，勋迈桓、文。方倚大猷，藩翼时难，昊天不吊，奄忽薨殂，朕用震悼于厥心。夫爵以显德，谥以表行，所以崇明轨迹，丕扬徽劭。今赠太宰，谥曰文成，祠以太宰。魂而有灵，嘉兹宠荣。（《晋书·郗鉴传》）



◎　康帝

帝讳岳，字世同，成帝同母弟。咸和元年封吴王，二年徙封琅邪王。咸康八年六月即位，明年改元建元。在位二年，谥曰康皇帝。



◇　奔丧诏（咸康八年）

孝慈起於自然，忠孝发於天成。若道不丧，岂有今弊。弊至ㄤ薄，反之何期。况以今日之弊，而欲废准式於□俗，求慈仁於吾朝，其於理化也，无乃迂乎！（《通典》八十）





◇　周年不应改服诏（建元元年正月晦）

君亲名教之重也，权制出於近代耳。（《宋书·礼志》二，《通典》八十。）



◇　以会稽王昱领太常诏（元年五月）

太常职典天地，兼掌宗庙，其为任也，可谓重矣。是以古今选建，未尝不妙简时望，兼收儒雅。会稽王叔，履尚清虚，志道无倦，优游上列，风议朝肆，朕所谘仰。其以王领太常，本官如故。（《书钞》五十三，《御览》二百二十八引《晋中兴书》。又见《晋书·简文帝纪》。）



◇　答有司请权降丧礼诏（元年六月）

礼之降杀，因时而寝兴，诚无常矣。至於君亲相准，名教之重，莫之改也。权制之作，盖出近代，虽曰适事，实弊薄之始。先王崇之，後世犹怠，而况因循，又从轻降，义弗可矣。（《晋书·康帝纪》）





◇　诏遣使诣安西骠骑（元年七月）

慕容□摧殄羯寇，乃云死没八万馀人，将是其天亡之始也。中原之事，宜加筹量。且戴开已帅部党归顺，宜见慰劳。其遣使诣安西、骠骑，谘谋诸军事。（《晋书·康帝纪》，《十六国春秋》卷十六无末句。）



◇　纳皇后仪注诏（建元元年）

所以正法服、升太极者，以敬其始，故备其礼也。今云何更阙所重而彻法物邪！又恭后神主入庙，先帝诏后礼宜降，不宜建五牛旗，而今犹复设之邪！既不设五牛旗，则旄头□罕之物易具也。（《晋书·礼志》下，《宋书·礼志》一。）



◇　诏省纳后仪物（元年）

旧制既难准，且於今而备，亦非宜。府库之储，惟当以供军国之费耳。法服仪饰粗令举，其馀兼副杂器停之。（《晋书·礼志》下，《宋书·礼志》一。案：上二条《通典》五十八有删节。）



◇　以谢尚为南中郎将诏（建元二年）

尚往以戎戍事要，故辍黄散，以授军旅，所处险要，宜崇其威望，今以为南中郎将，馀官如故。（《晋书·谢尚传》）



◇　促顾和释服就职诏（建元二年）

百揆务殷，端右总要，而旷职经久，甚以悒然。昔先朝政道休明，中夏隆盛，山贾诸公皆释服从时，不获遂其情礼。况今日艰难百王之弊，尚书令礼已过祥练。岂得听不赴急疾而遂罔极之情乎！（《晋书·顾和传》）



◇　下东阳太守山遐诏

东阳顷来竟囚，每多入重，岂郡多罪人，将捶楚所求，莫能自固邪？（《晋书·山涛附传》）



◇　尚书增禄诏

尚书万事之本，朕所责成也，而廪秩俭薄，甚非治体。今虽军国多费，不为元凯惜禄，其依令仆给尚书各亲信五十人廪赐。（《御览》二百十二引《晋康帝起居注》）



◇　书

陆女郎问谇如此，可筹量之。（《淳化阁帖》一）



◇　讨石虎檄文（建元元年七月）

石勒困衅，前覆旧京，穷凶极逆，伪号累祀。百姓受灰没之酷，王室有黍离之哀，不为少康之隆，孰能祀夏？不有宣王之兴，谁克旧物？羯帅石虎，僭袭凶叶，负恃其众，陆梁河朔。每念□口之士，怀仁抱义，食胆饮血，罹其祸酷，心存倒悬，而力不能奋。今遣使持节、荆州剌史、亭都侯翼，高旗连云，组练映日，运孙吴之筹，按尚父之略，莫不张胆咀铁，人思自奋。以此从战，其犹烈火之燔秋蓬，衡飚之埽落叶也。（《十六国春秋》十六）



◎　穆帝

帝讳聃，字彭子，康帝子。建元二年九月即位，改元二：永和、升平。在位十七年，谥曰穆皇帝，庙号孝宗。

◇　以王洽为中书令诏

敬和清裁贵令，昔为中书郎，吾时尚小，数呼见，意甚亲之。今所以用为令，既机任须才，且欲时时相见，共讲文章，待以友臣之义。而累表固让，甚违本怀，其催洽令拜。（《晋书·王导附传》）



◇　国妃终三年之服诏

朝廷所以从权制者，以王事夺之，非为变礼也。妇人传重义大，若从权制，义将安托。（《晋书·礼志》中，《宋书·礼志》二，《通典》九十三。穆帝时，东海国言哀王薨逾年，嗣王乃来，不复追服，群臣已反吉，国妃亦宜同除，诏曰云云。）



◇　止扶南天竺旃檀献驯象诏（升平元年正月）

昔先帝以殊方异兽，或为人患，禁之。今及其未至，可令还本土。（《晋书·穆帝纪》）

此物劳费不少，驻今勿送。（《梁书·扶南传》）





◇　下诏罪王饶（升平二年三月）

饮飞督王饶忽上吾鸠鸟，以避恶。此凶物，岂宜妄进。（《初学记》二十四引何法盛《晋中兴书》。）





◇　听高崧传爵诏（升平中）

悝备位大臣，违宪被黜，事已久判，其子崧求直无已，今特听传侯爵。（《晋书·高崧传》）



◇　诏桓温

实赖英宰渊谋。（《文选·褚渊碑》注引《晋中兴书》）



◇　诏答许询

山阴旧为□洹寺，永兴居为崇化寺，造四层塔。物产既罄，犹欠露□相轮，一朝风雨，相轮等自备。时所访问，乃是剡县飞来。（□□□□□□引《建康实录》。许询舍永兴山阴二宅为寺，家财珍异悉皆是给，既成启奏，孝宗诏。）





卷十一




◎　哀帝

帝讳丕，字千龄，成帝长子。咸康八年封琅邪王，升平五年五月迎立，改元二：隆和、兴宁。在位四年，谥曰哀皇帝。



◇　以东海王奕为琅邪王诏（升平五年五月壬戌）

朕获承明命，入纂大统，顾惟先王宗庙，□尝无主。太妃丧庭，廓然靡寄，悲痛感摧，五内抽割。宗国之重，情礼兼隆。胤嗣之重，义无与二。东海王奕，戚属亲近，宜奉本统，其以奕为琅邪王。（《晋书·哀帝纪》）



◇　上嗣显宗以修本统诏（十一月丙辰）

显宗成皇帝顾命，以时事多艰，弘高世之风，树德博重，以隆社稷。而国故不已，康穆早世，胤祚不融。朕以寡德，复承先绪，感惟永慕，悲痛兼摧。夫昭穆之义，固宜本之天属。继体承基，古今常道。宜上嗣显宗，以修本统。（《晋书·哀帝纪》）





◇　以谢万为散骑常侍诏（升平五年）

前西中郎谢万，才义简亮，宜居献替，其以万为散骑常侍。（《书钞》五十八、《初学记》十二、《御览》二百二十四并引《晋起居注》。）



◇　鸿祀诏（隆和元年）

天文失度，太史虽有禳祈之事，犹衅眚屡彰。今欲依鸿祀之制，于太极殿前庭亲执虔肃。（《晋书·孔严传》）



◇　答桓温请还都洛阳诏（元年）

在昔丧乱，忽涉五纪，戎狄肆暴，继袭凶迹，眷言西顾，慨叹盈怀！知欲躬率三军，荡涤氛秽，廓清中畿，光复旧京，非夫外身殉国，孰能若此者哉！诸所处分，委之高算。但河洛丘墟，所营者广，经始之勤，致劳怀也。（《晋书·桓温传》）





◇　日食诏（元年十二月戊午）

戎旅路次，未得轻简赋役。玄象失度，亢旱为患。岂政事未洽，将有板筑、渭滨之士邪！其搜扬隐滞，蠲除苛碎，详议法令，咸从损要。（《晋书·哀帝纪》）





◇　书

丕死罪死罪，承中书郎君疾患比委瘵，情以灼怛。伏念垂心忧劳，想得治力渐佳，丕死罪死罪。（《淳化阁帖》一）



◎　废帝

帝讳奕，字延龄，哀帝同母弟。咸宁（八年封东海王，升平五年改封琅邪王，兴宁三年三月迎立，改元太和。在位六年，为桓温所废，延安二年降封海西县公。）



◇　以会稽王昱为丞相、录尚书事诏（太和元年十月）

会稽王体道冲虚，理识明久。阿衡孝宗，有保义之规；辅弼哀皇，尽翼亮之道。朕承洪绪，仍闻善诱。慎徽五教，仪形具瞻，登贤显亲，国之典也。其以为丞相、录尚书事，入朝不趋，赞拜不名，剑履上殿，给羽葆鼓吹班剑六十人。（《御览》二百二十引《晋中兴书》。案：《废帝纪》兴宁三年七月，改封昱为琅邪王，今此仍称会稽者，《简文纪》帝固让，故虽封琅邪，而不去会稽之号。）



◇　以韩伯为领军将军诏（太和四年）

尚书韩伯，陈疾解职，领军闲，无上直之劳，可得从容养病，更以伯为领军将军。（《书钞》六十四引《晋起居注》。「武帝泰始四年」盖转写之误，当是废帝太和四年。）



◇　祓禊诏（六年三月庚午朔）

三日临流杯池，依东堂小会。（《初学记》四引《晋起居注》）



◎　简文帝

帝讳昱，字道万，元帝少子。永昌元年封琅邪王，咸和元年徙封会稽王。废帝即位，复封琅邪王。太和六年十一月即位，改元咸安。在位二年，谥曰简文皇帝，庙号太宗。有集五卷。



◇　诏谯王恬（咸安元年十一月甲寅）

悲惋惶怛，非所忍闻，况言之哉？其更详议。（《通鉴》一百三，御史中丞谯王恬承桓温旨，请依律诛武陵王□，诏答。）



◇　手诏报桓温（十一月乙卯）

若晋祚灵长，公便宜奉行前诏。如其大运去矣，请避贤路。（《晋书·简文纪》。有司承温旨奏诛□，帝不许。温固执至于再三，帝手诏报。《通鉴》一百三，温重表固诛□，词甚酷切，帝乃赐温手诏。）



◇　大赦诏（十一月戊午）

制诏：昔王室多故，穆哀早崩，皇胤夙零，神器无寄。东海王以母弟近属，入纂大统。嗣位累年，昏暗乱常，人伦亏丧。大祸必及，则我祖宗之灵，靡知所托。皇太后深惧皇基，时定大计。大司马因顺天人，协同神略，亲率群后，恭承明命。云雾既除，皇极载清。乃顾朕躬，仰承洪绪，虽伊尹之宁殷朝，博陆之安汉室，弘道委任，契齐古贤。朕以寡德，猥居元首，司牧群黎，奉主社稷。永惟先帝，受命中兴，光隆盛业，实惧眇然。弗克负荷，战战兢兢，罔知攸济。思与兆庶，革心更始，其大赦天下，大□五日。增文武位二等，孝顺忠贞鳏寡孤独米人五斛。（《文馆词林》六百六十八。末三句从《晋书·简文纪》补。）



◇　不听桓温还姑熟诏（十一月庚申）

夫乾坤体合，而化成万物；二人同心，则不言所利。古之哲王咸赖元辅，姬旦光于四表，而周道以隆；伊尹格于皇天，而殷化以洽。大司马明德应期，光大深远，上合天心，含章时发，用集大命，在子一人，功美博陆，道固万世。今进公丞相，其大司马本官皆如故，留公京都，以镇社稷。（《晋书·桓温传》）



◇　诏百官（二年三月丁酉）

朕居阿衡三世，不能济彼时雍，乃至海西失德，殆倾皇祚。赖祖宗灵□之德，皇太后淑体应期，藩辅忠贤，百官戮力，用能荡氛雾於昊苍，耀晨辉於宇宙。遂以眇身，托于王公之上，思赖群贤，以弼其阙。夫敦本息末，抑绝华竞，开忠信公坦之门，塞浮伪阿私之路。询名检实，致之以道。使清浊异流，能否殊贯，官无秕政，士无谤□，不有惩劝，则德礼焉施？且强寇未殄，劳役未息，每念民疲力单，则中夜忘寝。若不弘政，以求民瘼，简除游烦，以存俭约，将何以纾之邪？自非军国戎祀之椰其华饰烦费之用，可除者皆除之，宜省者皆省之。其鳏寡穷独，癃残六疾，不能自存，皆生民之至艰，先王之所愍，宜加隐恤，各赈赐之。若或孝子贞妇，殊行异操之人，皆以状条列，当有以甄明其节。夫肥遁穷谷之贤，滑泥扬波之士，虽抗志於玄霄之表，潜默幽岫之里，贪屈高尚之道，以隆协赞之美，使惠风流於天下，膏泽被於万物，孰与自足山水，栖迟丘壑，徇匹夫之洁，而妄兼济之大邪？古人不借贤于曩代，朕所以虚想於今日。内外百官，剖符亲民，各勤所司，使善无不达，恶无不闻，退食自公，平情以道，令诗人无素餐之刺，而吾获虚心之求，岂不善哉！其各宣摄，知联意焉。（《晋书·简文纪》。又《群书治要》二十九引《晋书》。）





◇　优恤军士诏（咸安二年三月癸丑）

吾承祖宗洪基，而昧於政道，惧不能允厘天工，克隆先业，夕惕惟忧，若涉泉水。赖宰辅忠德，道济伊望，群后竭诚，协契断金，内外尽匡翼之规，文武致匪躬之节，冀因斯道，终克弘济。每念干戈未戢，公私疲悴，藩镇有疆理之务，征戍怀《东山》之勤，或白首戎阵，忠劳未叙，或行役弥久，儋石靡储，何尝不昧旦晨兴，夜分忘寝。虽未能抚而巡之，且欲达其此心。可遣大使诣大司马，并问方伯，逮於边戍，宣诏大飨，求其所安。又筹量赐给，悉令周普。（《晋书·简文纪》）



◇　诏增百官俸（二年三月乙卯）

往事故之後，百度未充，群僚常俸，并皆寡约，盖随时之义也。然退食在朝，而禄不代耕，非经通之制。今资储渐丰，可筹量增俸。（《晋书·简文纪》）





◇　出继为母服表（咸和中《晋书》作「上疏」）

亡母生临臣国，没留臣第，臣虽出後，而上无所厌，则私情得伸。昔敬后崩时，孝王先出，後亦还服重。此则明比，臣之所宪章也。（《通典》八十二。又见《晋书·简文宣郑太后传》。咸和元年，建平国夫人薨，简文时为琅邪王，制服重，有司以王出继，宜降所生，国臣不能匡正，奏免国相诸葛颐。）



◇　奏四祖祧主

四祖同居西祧，藏主石室，□袷乃祭，如先朝旧仪。（《宋书·礼志》三。永和二年，抚军将军、会稽王司马昱、尚书刘劭等奏。）



◇　答殷浩笺

属当厄运，危弊理尽，诚赖时有其才，不复远求版筑。足下沈识淹长，思综通练，起而明之，足以经济。若复深存挹退，苟遂本怀，吾恐天下之事，於此去矣。今□领不振，晋网不纲，愿蹈东海，复何得邪□由此言之，足下去就即是时之废兴，时之废兴则家国不异。足下弘思之，静算之，亦将有以深鉴可否。望必废本怀，率群情也。（《晋书·殷浩传》）





◇　与桓温书

吾遂委笃，足下便入，冀得相见。不谓疾患，遂至於此，今者忄□然，势不复久。且虽有诏，岂复相及。慨恨兼深，如何可言。天下艰难，而昌明幼冲眇然，非阿衡辅导之训，当何以定济也。国事家计，一托于公。（《魏书·司马昱传》。昱疾，与温书，《晋书·桓温传》作「帝不豫，诏温曰，吾遂委笃，足下便入，冀得相见，便来便来」。已下十四句皆无。）



◇　书

昱白，所示庆赐事具具，此莫大之礼，天下大庆，得率由旧章，慰答民望，甚为尽善，但奢则不适於时，俭则陋而不典，正当斟酌其宜，令得会中耳。（《淳化阁帖》一）



◎　孝武帝

帝讳曜，字昌明，简文帝第三子，兴宁三年封会稽王，咸安二年七月即位，改元二：宁康、太元。在位二十四年，为张贵人所弑。谥曰孝武皇帝，庙号烈祖，有集二卷。



◇　即位诏

朕以不造，奄丁闵凶，号天扣地，靡知所诉。藐然幼冲，眇若缀旒，深惟社稷之重，大惧不克负荷。仰凭祖宗之灵，积德之祀，先帝淳风玄化，遗咏在民。宰辅英贤，勋隆德盛。顾命之托，实赖匡训。群后率职，百僚勤政。冀孤弱之躬有寄，皇极之基不坠。先恩遗惠，播于四海，思弘馀润，以康黎庶。其大赦天下，与民更始。（《晋书·孝武帝纪》）



◇　诏桓温

先帝遗敕云：「事大司马如事吾。」令答表便可尽敬。（《晋书·桓温传》）



◇　又诏

大司马社稷所寄，先帝托以家国，内外众事便就关公施行。（《晋书·桓温传》）



◇　又诏（宁康元年二月）

公勋德尊重，师保朕躬，兼有风患，其无敬。（《晋书·桓温传》）



◇　报王凝之劾范甯诏（宁康中）

汉宣云，可与共治天下者，良二千石也。若范甯果如凝之所表者，岂可复宰郡乎？（《晋书·范甯传》）



◇　诏赙竺道潜（宁康二年）

潜法师理悟虚远，风鉴清贞。弃宰相之荣，袭染衣之素。山居人外，笃勤匪懈。方赖宣道，以济苍生。奄然迁化，用痛于怀。可赙钱十万，星驰驿送。（《高僧传》四）



◇　地震诏（太元元年五月癸丑）

顷者上天垂监，谴告屡彰，朕有惧焉，震惕於心。思所以议狱缓死，赦过宥罪，庶因大变，与之更始。（《晋书·孝武帝纪》）



◇　报桓冲请讨符坚诏（元年）

丑类违天，比年纵肆，梁益不守，河西倾丧。每惟宇内未一，愤叹盈怀。将军经略深长，思算重复，忠国之诚，形于义旨。贤省未周，以感以慨。寇虽乘间窃利，而以无道临之，黩武穷凶，虐用其众，灭亡之期，势何得久！然备豫不虞，军之善政。辄询于群后，敬从高算。想与征西协参令图。（案：《文选》沈约《齐安陆王碑》注引《晋中兴书》，烈宗诏曰：「桓冲协隆治道。」与此语相当，後讳「隆」、「治」字，遂改易之耳。）嘉谋远猷，动静以闻。（《晋书·桓冲传》）





◇　诏定病假限

大臣疾病，假满三月解职。（《御览》六百三十四引《晋起居注》太元元年诏）



◇　许桓礻必辞散骑常侍诏（太元初）

秘受遇先朝，是以延之，而频有让表，以栖尚告诚，兼有疾□，省用增叹。可顺其所执。（《晋书·桓秘传》）



◇　俸给释道安诏

安法师器识伦通，风韵标朗，居道训俗，徽绩兼著。岂直规济当今，方乃陶津来世。俸给一同王公，物出所在。（《高僧传》五）



◇　禁毁比轮钱诏（太元三年）

钱，国之重宝，小人贪利，销坏无已，监司当以为意。广州夷人。宝贵铜鼓，而州境素不出铜，闻官私贾人皆於此下（疑有衍误，《通典》无此三字。）贪比轮钱斤两差重，以入广州，货与夷人，铸败作鼓。其重为禁制，得者科罪。（《晋书·食货志》。又《通典》八。）



◇　诏桓石虔（三年）

石虔文武器干，御戎有方，古人绝哭，金革弗避，况在馀哀，岂得辞事。可授奋威将军、南平太守。（《晋书·桓石虔传》。案：阮逸注《元经》六以此诏属太元六年，作「御戎有方，古今绝伦，进冠军将军」，与《晋书》乖异，未知所据，不敢入录。）



◇　除三吴租布诏（太元四年正月）

三吴奥壤，股肱望郡，而水旱并臻，百姓失业。夙夜惟忧，不能忘怀，宜时赈恤，救其凋困。三吴、义兴、晋陵、及会稽遭水之尤甚者，全除一年租布，其次听除半年，赈贷者即以赐之。（《咸淳临安志》四十）



◇　苻坚攻陷襄阳下诏申警（四年三月壬戍）

狡寇纵逸，藩守倾没，事兼平日。其内外众官，各悉心戮力，以康庶事。又年谷不登，百姓多匮。其诏御所供，事从俭约，九亲供给，众官廪俸，权可减半。凡诸役费，自非军国事要，皆宜停省，以周时务。（《晋书·孝武帝纪》）



◇　皇后王氏崩下诏（四年九月）

终事唯从俭速。（《宋书·礼志》二）



◇　又诏

远近不得遣山陵使。（同上）



◇　议祭皇子庙诏（太元六年）

亡大兄以司马□之为国後，祭祀何仪。（《通典》四十七）



◇　诏迎武陵王□柩于新安（六年）

感惟摧恸，便奉迎灵柩，并改移妃应氏及故世子梁王诸丧，家属悉还。（《晋书·元四王武陵王□传》）





◇　诏封故前武陵王□并爵其三子（六年）

「故前武陵王体自皇极，克己思愆。仰惟先朝仁宥之旨，岂可情礼靡寄！其追封新宁郡王，邑千户。」□三子综、□逢、遵，以遵嗣，追赠综给事中，□逢散骑郎。（《晋书·元四王武陵王□传》）



◇　张天锡归国诏（太元八年）

昔孟明不替，终显厥功，岂以一眚而废才用！其以天锡为散骑常侍、左员外。（《晋书·张天锡传》。苻坚大败于淮肥，天锡于阵归国，诏云。又见《十六国春秋》七十四。）



◇　复张天锡西平公爵诏

故太尉、西平公张轨著德遐域，世袭前劳，强兵纵害，遂至失守。散骑常侍天锡，拔迹登朝，先祀沦替，用增矜慨，可复天锡西平郡公爵。（《晋书·张天锡传》又见《十六国春秋》七十四。）



◇　以苻朗为员外散骑侍郎诏（太元九年十月）

朗深识逆顺，望风归化，既嘉此诚，亦简其才。可员外散骑侍郎，并赐给之。（《御览》二百二十四引《晋中兴书》）





◇　以琅邪王道子为都督中外诸军事诏（太元十年八月）

新丧哲辅，华戎未一，自非明贤懋德，莫能绥御内外。司徒、琅邪王道子体道自然，神识颖远，实当旦□之重，宜总二南之任，可领扬州剌史、录尚书、假节、都督中外诸军事。卫府文武，一以配骠骑府。（《晋书·会稽王道子传》谢安薨，诏云云。）



◇　诏议明堂郊祀（太元十二年五月壬戍）

昔建太庙，每事从俭约，思与率土，致力备礼。又太祖虚位，明堂未建。郊祀国之大事，而稽古之制阙然，便可详议。（《晋书·礼志》上，《宋书·礼志》三。）



◇　徵谯武、戴龚诏（十二年）

哲王年世，必搜扬幽隐，故空谷流絷维之咏，邱园贲束帛之观。谯武、戴龚，并高其操，欲宏儒业，并以散骑常侍备礼发遣。（《元经》六）



◇　以侍中王珉兼中书令诏

新除侍中王珉，才学广赡，理识清（《初学记》作「精」）通，宜处机近，以参时务。其以珉为长兼中书令。（《艺文类聚》四十八引《王珉别传》。《初学记》十一，《御览》二百二十。）



◇　答孙潜诏

得上故秘书监所著书，省以慨然。远模前典，宪章在昔，一代之事，辄敕纳之秘阁，以贻于後。（释藏给三《集古今佛道论衡实录》一。孙盛子潜，以晋太元十五年上之，诏。）



◇　与殷仲堪诏（太元十七年十一月）

卿去有日，使人酸然。常谓永为廊庙之宝，而忽为荆楚之珍，良以慨恨。（《晋书·殷仲堪传》。帝授仲堪振威将军、荆州刺史、假节镇江陵，将之任，又诏。）



◇　上会稽太妃尊号诏（太元十九年）

会稽太妃文母之德，徽音有融，诞载圣明，光延于晋。先帝追尊圣善，朝议不一，道以疑屈。朕述遵先志，常惕于心。今仰奉遗旨，依《阳秋》二汉孝怀皇帝故事，上太妃尊号曰简文太后。（《晋书·简文宣郑太后传》）



◇　遣兼司空谢琰纳太子妃王氏诏（太元二十一年）

太子讳婚礼即就，仰祖宗遗烈，凭道德之姿，保傅将翼，贤士竭诚，慎行修德，积善庆隆。岂惟在乎，天赍赐所以宣其悦情，其便依旧。（《御览》一百四十九引《晋孝武帝起居注》）





◇　访嵇绍宗族袭爵诏（太元中）

褒德显仁，哲王令典。故太尉、忠穆公执德高邈，在否弥宣，贞洁之风，义著千载。每念其事，怆然伤怀。忠贞之胤，蒸尝宜远，所以大明至节，崇奖名教。可访其宗族，袭爵主祀。（《晋书·嵇绍传》）



◇　赠赙周□诏（太元中）

□厉志贞亮，无愧古烈。未及拔身，奄陨厥命。甄表义节，国之典也。赠龙骧将军、益州刺史，赙钱二十万，布百疋，又赡赐其家。（《晋书·周□传》）





◇　赙丁穆诏（太元中）

故顺阳太守、真定侯丁穆力屈身陷，而诚节弥固，直亮壮劲，义贯古烈。其丧柩始反，言寻伤悼。可赠龙骧将军、雍州剌史，赙赐一依周□故事。为立屋宅，并给其妻衣食，以终厥身。（《晋书·丁穆传》。苻坚寇顺阳，穆战败被执，坚又倾国南寇，穆与关中人士唱义，谋袭长安。事泄遇害，临死作表以付其妻周，其後周得至京师，诣阙上之。帝下诏。）



◇　诏赙竺法汰

汰法师道播八方，泽流後裔。奄尔丧逝，痛贯于怀。可赙钱十万，丧事所须，遂由备办。（《高僧传》五）





◇　诏

躬俭以弘下济之惠。（《文选》颜延之《侍游蒜山诗》注。）



◇　与朗法师书

皇帝敬问太山朗和尚：承睿德光时，飞声东岳。灵海广淹，有生蒙润。大人起世，善翼匡时。辄伸经略，悬禀妙算。昔刘曜创荒，戎狄继业；元皇龙飞，遂息江表。旧京沦没，神州倾荡。苍生荼蓼，寄在左衽。每一念至，嗟悼朕心。长驱魏、赵，埽平燕、代。今龙旗方兴，克复伊洛。思与和尚同养群生，至人通微，想明朕意。今遣使者送五色珠像一躯，明光锦五十疋，象牙簟五领，金钵五枚，到愿纳受。（《广弘明集》三十五）



◇　帖

比得谯王书，有欲仙语，吾答之如别。卿前云宜卿谯王，参之於众，云公书卿，私书君，辄从众。以吾观之，宁当许也，想所谓尔。（《淳化阁帖》一）





卷十二




◎　安帝

帝讳德宗，字德宗，孝武帝长子，太和二十一年九月即位。改元三：隆安、元兴、义熙，在位二十二年。刘裕使王韶之弑之，谥曰安皇帝。



◇　复以殷仲堪为荆州诏（隆安二年）

间以将军凭寄失所，朝野怀忧。然既往之事，宜其两忘，用乃班师回旆，祗顺朝旨，所以改授方任，盖随时之宜。将军大义，诚感朕心，今还复本位，即抚所镇，释甲休兵，则内外宁一，故遣太常茂具宣乃怀。（《晋书·殷仲堪传》）





◇　以孔安国领东海王师诏（隆安中）

领军将军孔安国，贞慎清正，出内播誉，可以本官领东海王师，必能导达津梁，依仁游艺。（《晋书·孔安国传》）



◇　赠殷□冠军将军诏（隆安中）

故南蛮校尉□殷，忠绩未融，奄焉陨丧，可赠冠军将军。（《晋书·殷□传》）



◇　命元显释服居职诏（隆安四年）

会稽王妃尊贤莫二，朕义同所亲。今葬加殊礼，一依琅邪穆太妃故事。元显夙令光懋，乃心所寄，诚孝性蒸蒸，至痛难夺。然不以家事辞王事，《阳秋》之明义；不以私限违公制，中代之变礼。故闵子腰□，山王逼屈。良以至蹙由中，轨容著外，有礼无时，贤哲斯顺。须妃葬毕，可居职如故。（《晋书·会稽王道子传》）



◇　进吴隐之前将军诏（元兴初）

夫孝行笃於闺门，清节厉乎风霜，实立人之所难，而君子之美致也。龙骧将军、广州刺史吴隐之孝友过人，禄均九族，菲己洁素，俭愈鱼餮。夫处可欲之地，而能不改其操，飨惟错之富，而家人不易其服，革奢务啬，南域改观，朕有嘉焉。可进号前将军，赐钱五十万、谷千斛。（《晋书·吴隐之传》。又《群书治要》三十引《晋书》。）



◇　反正江陵诏（元兴三年五月甲申）

奸凶纂逆，自古有之。朕不能式遏杜渐，以致播越。赖镇军将军裕英略奋发，忠勇绝世，冠军将军毅等诚心宿著，协同嘉谋。义声既振，士庶效节，社稷载安，四海齐庆。其大赦，凡诸畏逼事屈逆命者一无所问。（《晋书·安帝纪》）



◇　原桓胤诏（三年）

夫善著则祚远，勋彰故事殊。以宣孟之忠，蒙後晋国；子文之德，世嗣获存。故太尉冲，昔藩陕西，忠诚王室。诸子染凶，自贻罪戮。念冲遗勤，用凄于怀。其孙胤宜见矜宥，以奖为善。可特全生命，徙于新安。（《晋书·桓胤传》）



◇　改元大赦诏（义熙元年正月戊戌）

朕以寡德，夙纂洪绪。不能缉熙遐迩，式遏奸宄。逆臣桓玄乘衅肆乱，乃诬罔天人，纂据极位。朕躬播越，沦胥荒裔，宣皇之基，眇焉以坠。赖镇军将军裕忠武英断，诚冠终古。运谋机始，贞贤协其契，扌文泪誓众，义士感其心。故霜戈一挥，巨猾奔迸，三率棱威，大憝授首。而孽振猖狂，嗣凶荆郢。幸天祚社稷，义旗载捷，狡徒沮溃，朕获反正。斯实宗庙之灵，勤王之勋。岂朕一人，独享伊□，思与亿兆，幸兹更始。其大赦，改元，唯玄振一祖及同党不在原例。赐百官爵二级，鳏寡孤独谷人五斛，大□五日。（《晋书·安帝纪》）



◇　诏百官（元年三月乙未）

此非诸卿之过，其还率职。（《晋书·安帝纪》）



◇　毛璩、文处茂进爵诏（元年正月）

夫贞松标於岁寒，忠臣亮於国危。益州刺史璩体识弘正，诚契义旗，受命偏师，次於近畿，匡翼之勋，实感朕心。可进征西将军，加散骑常侍，都督益、梁、秦、凉、宁五州军事，行宜都、宁属太守。文处茂宣赞蕃牧，蒙险夷难，可辅国将军、西夷校尉、巴西梓潼二郡太守。（《晋书·毛宝附传》）



◇　又诏毛瑾等

西夷校尉瑾为持节、监梁秦二州军事、征虏将军、梁秦二州刺史、略阳武都太守。瑾弟蜀郡太守瑗为辅国将军、宁州剌史。（同上。案：瑾、瑗皆璩弟）



◇　答释慧远诏（当在元年二三月间）

阳中感怀，知所患未佳，甚情耿。去月发江陵，在道多诸恶，情迟兼常。本冀经过相见，法师既养素山林，又所患未痊，邈无复因，增其叹恨。（《高僧传》六）





◇　以刘裕为侍中、车骑将军诏（三月庚子）

古称大者天地，其次君臣，所以列贯三辰，神人代序，谅理本於造昧，而运周於万叶。故盈否时袭，四灵通其变；王道或昧，贞贤拯其危，天命所以永固，人心所以攸穆。虽夏、周中倾，赖靡、申之绩；莽、伦载窃，实二代是维。或乘资藉号，或业隆异世，犹《诗》《书》以之休咏，记策用为美谈。未有因心抚民，而诚发理应，援神器於已沦，若在今之盛者也。

朕以寡昧，遭家不造，越自遘闵，属当屯极。逆臣桓玄，乘衅纵慝，穷凶恣虐，滔天猾夏。遂诬罔人神，肆其纂乱。祖宗之基既湮，七庙之飨胥殄，若坠渊谷，未足斯譬。

皇度有晋，天纵英哲，使持节、都督扬、徐、兖、豫、青、冀、幽、并江九州诸军事、镇军将军、徐、青二州剌史，忠诚天亮，神武命世，用能贞明协契，义夫响臻。故顺声一唱，二溟卷波，英风振路，宸居清翳。暨冠军将军毅、辅国将军无忌、振武将军道规，舟旗遄迈，而元凶传首，回戈叠挥，则荆、汉雾廓。俾宣、元之祚，永固於嵩、岱，倾基重造，再集於朕躬。宗庙歆七百之□，皇基融载新之命。念功惟德，永言铭怀。固已道冠开辟，独绝终古，书契以来，未之前闻矣。虽则功高靡尚，理至难文，而崇庸命德，哲王攸先者，将以弘道制治，深关盛衰。故伊、望膺殊命之锡，桓、文飨备物之礼，况宏徵不世，顾邈百代者，宜极名器之隆，以光大国之盛。而镇军谦虚自衷，诚旨屡显，朕重逆仲父，乃所以愈彰德美也。镇军可进位侍中、车骑将军、都督中外诸军事，使持节、徐、青二州刺史如故。显祚大邦，启兹疆宇。（《宋书·武帝纪》上）



◇　减省供奉诏（三月甲辰）

自顷国难之後，人物凋残，常所供奉，犹不改旧。岂所以视人如伤，禹、汤归过之诫哉？可筹量减省。（《晋书·安帝纪》）



◇　加赠檀凭之诏（义熙初）

夫旌善纪功，有国之通典，没而不朽，节义之笃行，故冀州刺史檀凭之，忠烈果毅，亡身为国，既义敦其情，故临危授命。考诸心迹，古人无以远过，近者之赠，意犹恨焉。可加赠散骑常侍，本官如故。既陨身王事，亦宜追论封赏。可封曲阿县公，邑三千户。（《晋书·檀凭之传》）



◇　答尚书请撰国史诏（二年）

先朝至德光被，未箸方策，宜流风缅代，永贻将来者也。便敕撰集。（《宋书·徐广传》）



◇　追赠何无忌诏（六年三月）

无忌秉哲履正，忠亮明允，亡身殉国，则契协英谟；经纶屯昧，则重氛载廓。及敷政方夏，实播风惠。妖寇构乱，侵扰邦畿，投袂致讨，志清王略。而事出虑外，临危弥厉，握节陨难，诚贯古贤，朕用伤恸于厥怀。其赠侍中、司空，本官如故，谥曰忠肃。（《晋书·何无忌传》）



◇　征刘毅诏（八年九月）

制诏：刘毅傲狠凶戾，履霜日久，中间覆败，宜即显戮。晋法含弘，复蒙宠授。曾不思愆内讼，怨望滋甚。赖宰辅藏疾，特加遵养，遂复推毂陕西，宠荣隆泰，庶能洗心感遇，革音改意。而长恶不悛，志为奸宄，陵上虐下，纵逸无度。既解督任，江州非复所统，而辄徙兵众，略取军资。（《文馆词林》作「租运」。）驱斥旧戍，厚树亲党。西府二局，文武盈万，悉皆割留，曾无片言。肆心恣欲，罔顾天朝。又与从弟藩远相影响，招聚剽狡，缮甲阻兵，外托省疾，实规伺隙，同恶相济，图会荆郢。尚书左仆射谢混凭藉世资，超蒙殊遇，而轻佻躁脱，职为乱阶，扇动内外，连谋万里，是而可忍，孰不可怀！（《晋书·刘毅传》、《文馆词林》六百六十二。）



◇　诏大司马太尉二府依旧辟召掾（十二年）

大司马明德懋亲，太尉道勋光大，并徽序彝伦，燮和二气，髦俊引领，思佐鼎饪。而雅尚冲挹，四门弗辟，诚合大雅谦虚之道，实违急贤赞世之务。昔浦轮载徵，异人并出；东平开府，奇士向臻，济济之盛，朕有钦焉。可敕二府，依旧辟召，必将明扬俊□，嗣轨前贤矣。（《晋书·恭帝纪》）



◇　诏大司马

大司马地隆任重，亲贤莫贰。虽府受节度，可身无致敬。（《晋书·恭帝纪》。案：此安帝诏恭帝耳。《文选·齐竟陵王行状》注引《晋中兴书》恭帝诏云云，误。）



◇　进刘裕为宋公诏（十二年十月）

夫嵩、岱配极，则乾道增辉，藩岳作屏，则帝王成务。是以夏、殷资昆、彭之伯，有周倚齐、晋之辅。鉴诸前典，仪刑万代，翼治扶危，靡不由此。

太尉公命世天纵，齐圣广渊，明烛四方，道光宇宙。爰自□□初迪，则投{勤心}王国，妖蝥孔炽，则功存社稷。固以四维是荷，万邦攸赖者矣。暨桓玄僭逆，倾荡四海，公深秉大节，灵武霆震，弘济朕躬，再造王室。每惟勋德，铭于厥心，遂北清海、岱，南夷百越，荆、雍稽服，庸、岷顺轨，克黜方难，式遏寇虐。及阿衡王猷，班序内外，仰兴绝风，傍嗣逸业。秉礼以整俗，遵王以垂训，声教远被，无思不洽。爰暨木居海处之酋，被发雕题之长，莫不忘其陋险，九译来庭，此盖播诸徽策，靡究其详者也。曩者永嘉不纲，诸夏幅裂，终古帝居，沦胥戎虏，永言园陵，率土同慕。公明发遐慨，抚机电征，亲董侯伯，棱威致讨。旗□首涂，则八表响震；偏师先路，则多垒云彻。旧都载清，五陵复礼，百城屈膝，千落影从。自篇籍所载，生民以来，勋德懋功，未有若此之盛者也。

昔周、吕佐睿圣之主，因三分之形，把旄仗钺，一时指麾，皆大启疆宇，跨州兼国。其在桓、文，方兹尤俭，然亦显被宠章，光锡殊品。况乃独绝百代，顾邈前烈者哉！朕每弘鉴古训，思遵令图。以公深秉冲挹，用阙大礼，天人引领，于兹历载。况今禹迹齐轨，九□奥同文，司勋抗策，普天增伫。遂公高挹，大愆国章，三灵眷属，朕实祗惧。便宜显答群望，允崇盛典。其进位相国，总百揆，扬州牧，封十郡为宋公，备九锡之礼，加玺绶、远游冠，位在诸侯王上，加相国绿纟戾绶。（《宋书·武帝纪》中。案：《九锡文》傅亮作，疑此及《晋爵宋王诏》亦亮作，以无左证，故编于此。）





◇　慰劳刘裕诏（义熙十三年）

逋寇阻隘，晏安假日。举斧函谷，规延王诛。群师勤王，将离寒暑。公躬秉□钺，棱威首涂。戎辂载脂，则郊垒叠卷；崤陕甫践，则潼塞开扃。姚泓窘逼，弃城送死。蓝田偏师，覆之霸川。甲首成林，俘获蔽野。伪首奔迸，华戎云集。积纪逋寇，旦夕夷殄。（《宋书自序》）





◇　进宋公爵为王诏（义熙十三年十月）

朕闻先王之莅天下也，上则大宝以尊德，下则建侯以褒功。是以成勋告就，文命有玄圭之锡，四海来王，姬旦飨龟、蒙之封。夫翼圣宣绩，辅德弘猷，礼穷元赏，宠章希世。况明保冲昧，独运陶钧者哉！

朕以不德，遭家多难。云雷作《屯》，夷羿窃命，失位京邑，遂播蛮荆，艰难卑约，制命凶丑。相国宋公，天纵睿圣，命世应期，诚贯三灵，大节宏发。拯朕躬於巢幕，回灵命於已崩，固已道穷北面，晖格八表者矣。及外积全国之勋，内累戡黎之伐，芟夷强妖之始，蕴崇奸猾之源，显仁藏用之道，六府孔修之绩，莫不云行雨施，能事毕举，谅已方轨於三、五，不容於典策者焉。自永嘉丧师，绵逾十纪，五都分崩。然正朔时暨，唯三秦悬隔，未之暂宾。至今羌虏袭乱，淫虐三世，资百二之易守，恃函谷之可关，庙算韬略，不谋之日久矣。公命世抚运，阐曜威灵，内研诸侯之虑，外致上天之罚。故能仓兕甫训，则许、郑风偃；钲钺未指，则□洛雾披。俾旧阙之阳，复集万国之轸，东京父老，重睹司隶之章。俾朕负□高拱，而保大洪烈。是用远鉴前典，延即群谋，敬授殊锡，光启疆宇。乘马之制，有陋旧章；徽称之美，未穷上爵。岂足以显报懋功，允塞民望；藩辅王畿，长辔六合者乎。实以公每秉谦德，卑不可逾，难进之道，以宠为戚。是故降损盛制，且有後命也。自兹迄今，洪勋弥劭，棱威九河，魏、赵底服，回辕崤、潼，连城冰泮。遂长驱灞、□，悬□龙门，逆虏姚泓，系颈就擒。百稔梗秽，涤於崇朝；祖宗遗愤，雪於一旦。涉禹之迹，方行天下，至于海外，罔有不服。功固万世，其宁惟永，岂金石《雅》《颂》所能赞扬，实可以告於神明，勒铭嵩、岱者已。

朕又闻之，周道方远，则□□呜岐，二南播德，则麟驺呈瑞。自公大号初发，爰暨告成，灵祥炳焕，不可胜纪，岂伊素雉远至，嘉禾近归而已哉！朕每仰鉴玄应，俯察人谋，进惟道勋，退惟国典，岂得遂公冲挹，而久蕴盛策。便宜敬行大礼，允副幽显之望。其进宋公爵为王，以徐州之海陵、东安、北琅邪、北东莞、北东海、北谯、北梁、豫州之汝南、北颍川、北南顿凡十郡，益宋国。其相国、扬州牧、领征西将军、司豫、北徐雍四州刺史如故。（《宋书·武帝纪》中）



◇　以檀祗为宋领军将军诏（十四年）

宋国始立，内外草创。禁旅王要，总司须才。右将军祗可为宋领军将军，加散骑常侍。（《宋书·檀祗传》）



◇　追赠毛璩及弟瑾、瑗等诏（义熙中）

故益州刺史璩、西夷校尉瑾、蜀郡太守瑗勤王忠烈，事乖虑外。葬送日近，益怀恻怆。可皆赠先所授官，给钱三十万、布三百匹。（《晋书·毛宝附传》。璩及弟瑾、瑗并子侄之在蜀者，为谯纵所没。义熙中，始康太守时延祖上疏讼璩兄弟，於是诏。）





◇　追赠魏咏之诏（义熙中）

魏咏之器宇弘邵，识局贞隐。同奖之诚，实铭王府。敷绩之效，垂惠在人。奄致陨丧，恻怆于心。可赠太常，加散骑常侍。（《晋书·魏咏之传》）





◇　诏

今权顺所请，以申超世之美。（《文选·褚渊碑》注引《晋起居注》，安帝诏）



◇　元功盛德，超前绝後。

《文选·齐安陆王碑》注引《晋起居注》，安帝诏。



◇　下书讨桓玄（元兴元年正月）

竖子桓玄，故大司马不腆之息，少怀狡恶，长而不悛，遂与王恭，协同奸谋，阻兵内侮，三方云集，志在问鼎，窥拟神器。赖祖宗威灵，宰辅神略，忠义奋发，罪人斯殒。玄等猖狂失图，回舟鸟逝。便宜乘会，歼除奸源，于时同异之论，用惑庙策，遂使王宪废挠，宠授非所。犹冀玄当洗濯胸腑，小惩大诫，而狼心弗革，悖慢愈甚，割据江湘，擅威荆郢，矫命称制，与夺在手。又对侍中王谧放肆丑言，欲纵凶毒，陵陷上京。无君之心，形於音翰；不臣之迹，日月弥著。是可忍也，孰不可怀！宜明九伐，以宁西夏。尚书令、後将军元显可为征讨大都督、督十八州诸军事、骠骑大将军、仪同三司，以刘牢之为前锋，行征西将军，权领江州，命司马尚之入沔水。（《魏书·桓玄传》）





◇　授刘裕策（义熙三年二月）

有扈滔在，夷羿乘衅，乱节于纪，实桡皇极。贼臣桓玄，怙宠肆逆，乃摧倾华、霍，倒拔嵩、岱，五岳既夷，六地易所。公命世英纵，藏器待时，因心资敬，誓雪国耻，慨愤陵夷，诚发宵寐。既而岁月屡迁，神器以远，忠孝幽寄，实贯三灵。尔乃介石胜机，宣契毕举，诉苍天以为正，挥义旅而一驱。奔锋数百，势烈激电，百万不能抗限，制路日直植城。遂使冲鲸溃流，暴鳞奔汉，庙胜远加，重氛载涤，二仪廓清，三光返照，事遂永代，功高开辟，理微称谓，义感朕心。若夫道为身济，狱縻厥爵，况乃诚德既深，勋贯天人者乎。是用建兹邦国，永祚山河，言念载怀，匪云足报。往钦哉！俾屏余一人，长弼皇晋，流风垂祚，晖烈无穷。其降承嘉策，对扬朕命。（《宋书·武帝纪》上。）



◎　恭帝

帝讳德文，字德文，安帝同母弟。初封琅邪王，历中军将军、散骑常侍、卫将军、开府仪同三司，加侍中，领司徒，录尚书事，元兴初迁车骑大将军。桓玄辅政，进太宰。及纂位，以为石阳县公。玄平，复为琅邪王，领徐州刺史，拜大司马，领司徒。以义熙十四年十二月即位，改元元熙，在位二年，禅于宋，封零陵王。永初二年遇弑，谥曰恭皇帝。案：《宋书·王歆之传》云：恭帝即位，迁黄门待郎，领著作郎。凡诸诏奏，皆其辞也。今以禅让诏策编入韶之集中。

◇　北征上疏

请帅所莅，启行戎路，□敬山陵。（《晋书·恭帝纪》）



◇　复上疏乞奉辞陵庙

臣推毂阃外，将革寒暑，不获展情埏□遂，私心罔极。伏愿天慈，特垂听许，使臣微诚粗申，即路无恨。（《晋书·恭帝纪》）



◇　四府君祧主议

太始之初，虚太祖之位，而缘情流远，上及征西，故世尽则宜毁。而宣皇帝正太祖之位，又汉光武帝移十一帝主於洛邑，则毁主不设，理可推矣。宜从范宣之言，筑别室以居四府君之主，永藏而不祀也。（《宋书·礼志三》。义熙九年四月，大司马琅邪王德文议，又略见《晋书·礼志》上。）





卷十三




◎　左九嫔

九嫔名芬，齐国临□人，秘书郎左思妹。泰始八年拜修仪，後为贵嫔，有集四卷。）



◇　离思赋

生蓬户之侧隔兮，不闲习於文符。不见图画之妙像兮，不闻先哲之典谟。既愚陋而寡识兮，谬忝藕厕於紫庐。非草苗之所处兮，恒怵惕以忧惧。怀思慕之忉怛兮，兼始终之万虑。嗟隐忧之沈积兮，独郁结而靡诉。意惨愦而无聊兮，思缠绵以增慕。夜耿耿而不寐兮，魂憧憧而至曙。风骚骚而四起兮，霜皑皑而依庭。日ㄙ暧而无光兮，气忄刘栗以洌清。怀愁戚之多感兮，患涕泪之自零。

昔伯瑜之婉娈兮，每彩衣以娱亲。悼今日之乖隔兮，奄与家为参辰。岂相去之云远兮，曾不盈乎数寻。何宫禁之清切兮，欲瞻睹而莫因。仰行云以□欷兮，涕流射而沾巾。惟屈原之哀感兮，嗟悲伤於离别。彼城阙之作诗兮，亦以日而喻月。况骨肉之相於兮，永缅邈而两绝。长含哀而抱戚兮，仰苍天而泣血。乱曰：骨肉至亲，化为他人，永长辞兮。惨怆愁悲，梦想魂归，见所思兮。惊寤号□兆，心不自聊，泣涟ㄝ兮。援笔舒情，涕泪增零，诉斯诗兮。（《晋书·左贵嫔传》）





◇　相风赋

（《御览》一百四十五引《左贵嫔集》目录）



◇　孔雀赋

戴绿碧之秀毛，擢翠尾之修茎。饮芳桂之凝露，食秋菊之落英。耀丹紫之倏烁，应晨风以悲鸣。（《艺文类聚》九十一）





◇　鹦武赋

色则丹喙翠尾，绿翼紫颈。秋敷其色，春耀其荣。（《艺文类聚》九十一）



◇　白鸠赋（序）

泰始八年，鸠巢於庙阙，而孕白鸠一只，毛色甚鲜，金行之应也。（《御览》九百二十一）



◇　松柏赋

何奇树之英蔚，记峻岳之嵯峨。被玄涧之逶迤，临渌水之素波。擢修本之丸丸，萃绿叶之芬葩。敷纤茎之茏苁，布秀叶之葱青。列疏实之离离，馥幽蔼而永馨。纷翕习以披离，气肃肃以清泠。应长风以呜条，似丝竹之遗声。禀天然之贞劲，经严冬而不零。虽凝霜而挺干，近青春而秀荣。若君子之顺时，又似乎真人之抗贞。赤松游其下而得道，文宾冫食其实而长生。诗人歌其荣蔚，齐南山以永宁。（《艺文类聚》八十八、《初学记》二十八。）





◇　涪沤赋

览庶类之肇化，何涪沤之独灵。禀阴精以运景，因落雨而结形。不系根於独立，故假物以资生。体珠光之皎皎，若凝霜之初成。色鲜熠以荧荧，似融露之将氵亭。亡不长消，存不久寄。其成不欲难，其败亦以易也。（《艺文类聚》八）





◇　武帝纳皇后颂（咸宁二年。案：《艺文类聚》十五、《文选·芜城赋》注、《宣贵妃诔》注引此题皆如此。）

峨峨华岳，峻极泰清。巨灵导流，河渎是经。惟渎之神，惟岳之灵。锺於杨族，载育盛明。穆穆我后，应期挺生。含聪履哲，岐嶷夙成。如兰之茂，如玉之荣。越在幼冲，休有令名。飞声八极，翕习紫庭。超妊邈姒，比德皇英。京室是嘉，备礼致娉。令月吉辰，百僚奉迎。周生归韩，诗人是咏。我后戾至，车服晖□英。登位太微，明德日盛。群黎欣戴，函夏同庆。

翼翼圣皇，睿哲孔纯。愍兹狂戾，阐惠播仁。蠲衅涤秽，与时惟新。沛然洪赦，恩诏遐震。后这践阼，囹圄虚陈。万国齐欢，六合同欣。坤神□舞，天人载悦。兴瑞降祥，表精日月。和气烟□，三光朗烈。既获嘉时，寻播甘雪。玄云ㄙ蔼，灵液霏霏。既储既积，待阳而□。□燕□见沾濡，柔润中畿。长享丰年，福禄永绥。（《晋书·左贵嫔传》，《艺文类聚》十五。）



◇　杨皇后登祚颂

（《御览》一百四十五，引《左贵嫔集目录》）





◇　德柔颂

邈邈德柔，越天之刚。神以知来，智以藏往。含纯溥生，允矣君子，展也大成。执德纯粹，岳峻川停。履行高厉，荡乎其平。敦兴圣道，率正不倾。令问不已，载路厥声。（《艺文类聚》二十一）



◇　芍药花颂

（《御览》一百四十五引《左贵嫔集目录》）



◇　郁金颂

伊此奇草，名曰郁金。越自殊域，厥珍来寻。芬香酷烈，悦目欣心。明德惟馨，淑人是钦。窈窕妃媛，服之衤离衿。永重名实，旷世弗沈。（《艺文类聚》八十一）



◇　菊花颂

英英丽质，禀气灵和。春茂翠叶，秋耀金华。（《初学记》二十七。案：《艺文类聚》八十一以为传统妻辛氏作，未知孰是。）



◇　神武颂

（《御览》一百四十五引《左贵嫔集目录》）



◇　虞舜二妃赞

妙矣二妃，体应灵符。奉嫔于妫，光此有虞。沈湘示教，灵德永敷。惟斯美善，谅无泯乎。（《艺文类聚》十五、《初学记》十。）



◇　周宣王姜后赞

昭昭宣王，克复前制。□□姜后，乃激乃厉。执心至公，以恢明世。（《艺文类聚》十五）



◇　班婕妤赞

恂恂班女，恭让谦虚。辞辇进贤，辩祝理诬。形图丹青，名侔樊虞。



◇　孟轲母赞

邹母善导，三徙成教。邻止庠序，俎豆是效。断织激子，广以坟奥。聪达知礼，敷述圣道。



◇　狂接舆妻赞

接舆高洁，怀道行谣。妻亦冰清，同味玄昭。遗俗荣津，志远神辽。



◇　荆武王夫人邓曼赞

天道恶盈，极数则微。邈哉邓曼，心□英祸几。睹兆叹亡，考德知衰。贤智卓殊，邈哉难追。



◇　齐杞梁妻赞

遭命不改，逢时险屯。夫卒莒场，郊吊不宾。哀崩高城，诉情穹□。遂赴淄川，托躯清津。



◇　齐义继母赞

圣教玄化，礼贵信诚。至哉继母，行合典经。不遗宿诺，义割私情。表德来裔，垂则後生。



◇　鲁敬姜赞

邈矣敬姜，含德之英。於行则高，於理斯明。垂训子宗，厉发奇声。宣尼三叹，万代遗馨。（已上并《艺文类聚》十八）



◇　德刚赞

温温德刚，实秉道纯。履此圣义，体此敦仁。笃物博好，靡疏靡亲。九族怀附，邦邑望尘。贵实贱华，尚素安贫。虽在崇高，必若平民。匪道之崇，譬之生民。褒饰之誉，谓之谤身。惟义是存，惟道是遵。（《艺文类聚》二十一）





◇　巢父惠妃赞

泱泱长流，沔沔清波。思文巢惠，载咏载歌。垂纶一壑，万象匪多。神乎畅矣，缅同基阿。（《艺文类聚》三十六）



◇　纳杨后赞

清和协极，二仪降灵。启兹杨族，仁哲诞生。徽音内发，有馥其馨。玄符表运，作合圣明。文定厥祥，考卜惟贞。良辰纳币，三光清明。元公执挚，嘉礼告成。卿士庶僚，烂其充庭。赫赫华宗，奕世载荣。谦光其尊，在满戒盈。受兹介福，垂祚益龄。（《艺文类聚》十六）





◇　元皇后诔（并上表）

伏惟圣善宣慈，仁洽六宫。含弘光大，德润四海。妾闻之前志，卑不诔尊，少不诔长。杨雄臣也，而诔汉后；班固子也，而诔其父。皆以述扬景仁，显之竹帛。岂所谓三代不同礼，随时而作者乎。（《艺文类聚》十五）

惟泰始十年秋七月丙寅，晋元皇后杨氏崩，呜呼哀哉！昔有莘适殷，姜姒归周，宣德中闱，徽音永流。樊卫二姬，匡齐翼楚；马邓两妃，亦毗汉主。峨峨元后，光嫔晋宇。伉俪圣皇，比踪往古。遭命不永，背阳即阴。六宫号□兆，四海恸心。嗟余鄙妾，衔恩特深。追慕三良，甘心自沈，何用存思？不忘德音。何用纪述？托辞翰林。乃作诔曰：

赫赫元后，出自有杨。奕世朱轮，耀彼华阳。惟岳降神，显兹祯祥。笃生英媛，休有烈光。含灵握文，异于庶姜。和畅春日，操厉秋霜。疾彼攸遂，敦此义方。率由四教，匪怠（《艺文类聚》作「容德」。）匪荒。行周六亲，徽音显扬。显扬伊何？京室是臧。乃娉乃纳，聿嫔圣皇。正位闺阈，惟德是将。鸣□有节，发言有章。仰观列图，俯览篇籍。顾问女史，咨询竹帛。思媚皇姑，虔恭朝夕。允□中馈，执事有恪。

于礼斯劳，于敬斯勤。虽曰齐圣，迈德日新。日新伊何，克广弘仁。终温且惠，帝妹是亲。经纬六宫，罔不弥纶。群妾惟仰，譬彼北辰。亦既青阳，鸣鸠告时。躬执桑曲，率导媵姬。□成蚕蔟，分茧理丝。女工是察，祭服是治。祗奉宗庙，永言孝思。于彼六行，靡不蹈之。皇英佐舜，涂山翼禹。惟卫惟樊，二霸是辅。明明我后，异世同矩。亦能有乱，谋及天府。内敷阴教，外毗阳化。绸缪庶正，密勿夙夜。恩从风翔，泽随雨播。中外礻是福，遐迩咏歌。

天祚贞吉，克昌克繁。则百斯庆，育圣育贤。教逾妊姒，训迈姜□原。堂堂太子，惟国之元。济济南阳，为屏为藩。本支庵艾四海荫焉。微斯皇妣，孰兹克臻。曰乾盖聪，曰圣允诚。积善之堂，五福所并。宜享高年，匪陨匪倾。如彭之齿，如聃之龄。云胡不造，于兹祸殃。寝疾弥留，寤寐不康。巫咸骋术，和鹊奏方。祈祷无应，尝药无良。形神将离，载昏载荒。奄忽崩殂，湮精灭光。哀哀太子，南阳繁昌。攀援不寐，擗踊摧伤。呜呼哀哉！阖宫号□兆，宇内震惊。奔者填衢，赴者塞庭。哀恸雷骇，流泪雨零。□欷不已，若丧所生。惟帝与后，契阔在昔。比翼白屋，双飞紫阁。悼后伤后，早即窀穸。言斯既及，涕泗陨落。追维我后，实聪实哲。通于性命，达于俭节。送终之礼，比素上世。衤遂无珍宝，含无明月。潜辉梓宫，永背昭晰。臣妾哀号，同此断绝。庭宇遏密，幽室增阴。空设帷帐，虚置衣衾。人亦有言，神道难寻。悠悠精爽，岂浮岂沈。丰奠日陈，冀魂之临。孰云元后，不闻其音。

乃议景行，景行已溢。乃考龟筮，龟筮袭吉。爰定宅兆，克成玄室。魂之往矣，于以令日。仲秋之晨，启明始出。星陈夙驾，灵舆结驷。其舆伊何？金根玉箱。其驷伊何？二骆双黄。习习容车，朱服丹章。隐隐□需轩，弁□□裳。华毂曜野，素盖被原。方相仡仡，旌□翻翻。挽童引歌，白骥鸣辕。观者夹涂，士女涕涟。千乘万骑，迄彼峻山。峻山峨峨，曾阜重阿。弘高显敞，据洛背河。左瞻皇姑，右睇帝家。惟存揆亡，明神所嘉。诸姑姊妹，娣姒媵御。追送尘轨，号□兆衢路。王侯卿士，云会星布。群官庶僚，缟盖无数。咨嗟通夜，东方云曙。百□奉迎，我后安厝。中外俱临，同哀并慕。涕如连云，泪如湛露。扃□既阖，窈窈冥冥。有夜无昼，曷用其明。不封不树，山坂同形。

昔后之崩，大火西流。寒往暑过，今亦孟秋。自我衔恤，倏忽一周。衣服将变，痛心若抽。逼彼礼制，惟以增忧。去此素衣，结恋灵丘。有始有终，天地之经。自非三光，（《艺文类聚》作「昧」。）谁能不零。存播令德，没图丹青。先哲之志，以此为荣。温温元后，实宣慈焉。抚育群生，恩惠滋焉。遗爱不已，永见思焉。悬名日月，垂万春焉。呜呼庶妾，感四时焉。言思言慕，涕涟ㄝ焉。（《晋书·左贵嫔传》，《艺文类聚》十五。）



◇　万年公主诔

昔蒲衣早智，周晋夙成。咸以岐嶷，名存典经。猗欤公主，在幼克哲。方德比齿，有邈先烈。何德之盛，而年或阙。何华之繁，而实不结。雨坠风逝，形影长灭。赫赫京室，河洛所经。阴精发曜，降兹淑灵。笃生公主，诞膺休桢。秀出紫微，日晖月明。既睇艳姿，徽音孔昭。盼□其媚，婉曼其□高。宠玩轩陛，如琼如瑶。虽则弱齿，双德兼苞。五福所集，闻之先民。积善锺庆，□德辅仁。宜终淑美，光晖日新。云何降戾，景命不振。晔晔荣曜，芳蕤始芳。何辜於天，猥遇降霜。茕茕稚魂，飘飘遐翔。於戏何辜，痛兹不福。生而何晚，殁而何速。酷矣皇灵，谬哉司禄。呜呼哀哉！日月载驰，白露凝结。自主薨徂，奄离时节。吉凶乖邈，存亡异制。将迁幽都，潜神永翳。呜呼公主！魂岂是绥。岌岌灵□需，骏驷□□。挽僮齐唱，悲音激摧。士女□欷，高风增哀。一日不见，采萧作歌。况我公主，形灭体讹。精灵迁逝，幽此中阿。言思言念，涕泪滂沱。呜呼哀哉！（《艺文类聚》十六。又《初学记》十。）



◇　目录

《左贵嫔集》有《离思赋》、《相风赋》、《孔雀赋》、《松柏赋》、《涪沤赋》、《纳皇后颂》、《杨皇后登祚颂》、《芍药花颂》、《郁金颂》、《菊花颂》、《神武颂》、《四言诗》四首、《武元皇后诔》、《万年公主诛》。（《御览》一百四十五）



◎　惠废贾皇后

后名南风，小名时，平阳人，太宰贾充女，泰始八年册拜为太子妃。惠帝即位，立为皇后，永康元年为赵王伦所废，矫诏赐死，在位十一年。



◇　矫诏授楚王玮（元康元年六月）

太宰太保欲为伊霍之事，王宜宣诏，令淮南、长沙、成都王屯宫诸门，废二公。（《晋书·楚王玮传》。贾后使惠帝为诏，夜使黄门赍以授玮。玮欲复奏，黄门曰：「事恐漏泄，非密诏本意。」玮遂勒军收太宰、汝南王亮、太保卫□杀之。玮坐矫制斩，百姓为之立祠。贾后先恶□亮，又忌玮，故以计相次诛之。案：玮传似此诏贾后逼帝为之，《惠帝纪》作贾后矫诏。）



◇　乞以王礼葬愍怀太子表

□不幸丧亡，伤其迷悖，又早短折，悲痛之怀，不能自已。妾私心冀其刻肌刻骨，更思孝道，规为稽颡，正其名号。此志不遂，重以酸恨。□虽罪在莫大，犹王者子孙，便以匹庶送终，情实怜愍。特乞天恩，赐以王礼。妾诚暗浅不识礼义。不胜至情，冒昧陈闻。（《晋书·愍怀太子□传》）



◎　明穆庾皇后

后讳文君，颍川鄢陵人，丞相军谘祭酒庾琛女，明帝太宁（元年立为皇后。成帝即位，尊为皇太后，临朝摄政。苏峻陷京师，为所逼辱，以忧崩，在位六年。）



◇　天子拜敬保傅诏

尊师重道，帝王之所宜务，况童幼方赖师训之成。宜令一遵先帝崇贤之礼。（《通典》六十七）



◇　报卞壶诏

帝须成人，更详师傅之礼。（《通典》六十七）



◎　康献褚皇后

后讳蒜子，河南阳翟人，征北将军褚裒女。康帝为琅邪王，纳为妃。及即位，立为皇后。穆帝即位，尊为皇太后，临朝称制。升平元年归政居崇德宫，及哀、废二帝时，复临朝称制。简文即位，尊为崇德皇太后。孝武即位，复临朝称制，太元元年归政，至九年崩。在位四十年。



◇　答蔡谟等奏请临朝诏（建元二年九月）

帝幼冲，当赖群公卿士将顺匡救，以酬先帝礼贤之意，且是旧德世济之美，则莫重之命不坠，祖宗之基有奉，是其所以欲正位于内而已。所奏恳到，形于翰墨，执省未究，以悲以惧。先后允恭谦抑，思顺坤道，所以不距群情，固为国计。岂敢执守冲暗，以违先旨。辄敬从所奏。（《晋书·康献褚后传》）



◇　振恤诏（永和元年九月）

今百姓劳弊，其共思详所以振恤之宜，及岁常调非军国所急者，并宜停之。（《晋书·穆帝纪》）



◇　免蔡谟为庶人诏（永和六年十二月）

谟先帝师傅，服事累世。且归罪有司，内讼思愆。若遂置之於理，情所未忍。可依旧制，免为庶人。（《晋书·蔡谟传》）





◇　答殷融等重议敬父诏（永和九年）

典礼诚所未详，如所奏，是情所不能安也。更详之。（《晋书·康献褚后传》，《通典》六十七。）



◇　答何充诏

具所启旧典，诚无以相易，然此实所悚惧不宁者也。（《通典》六十七）



◇　以蔡谟为光禄大夫诏（永和十年）

前司徒谟，以道素著称，轨行成名，故历事先朝，致位台辅。以往年之失，用致黜责。自尔以来，阖门思愆，诚合大臣罪己之义。以谟为光禄大夫、开府仪同三司。（《晋书·蔡谟传》）



◇　归政诏（升平元年正月）

昔遭不造，帝在幼冲，皇绪之微，眇若赘旒。百辟卿士率遵前朝，劝喻摄政。以社稷之重，先代成义，亻黾亻免敬从，弗遑固守。仰凭七庙之灵，俯仗群后之力，帝加元服，礼成德备，当阳亲览，临御万国。今归事反政，一依旧典。（《晋书·康献褚后传》）





◇　归崇德宫手诏群公

昔以皇帝幼冲，从群后之议，既以暗弱，又频丁极艰，衔恤历祀，沈忧在疚。司徒亲尊德重，训救其弊，王室之不坏，实公是凭。帝既备兹冠礼，而四海未一，五胡叛逆，豺狼当路，费役日兴，百姓困苦。愿诸君子思量远算，戮力一心，辅翼幼主，匡救不逮。未亡人永归别宫，以终馀齿。仰惟家国，故以一言托怀。（《晋书·康献褚后传》）



◇　以琅邪王奕承大统诏（兴宁三年二月）

帝遂不救厥疾，艰祸仍臻，遗绪泯然，哀恸切心。琅邪王奕，明德茂亲，属当储嗣，宜奉祖宗，纂承大统。便速正大礼，以宁人神。（《晋书·废帝纪》）



◇　以会稽王昱承大统诏（太和六年十一月）

丞相、录尚书、会稽王体自中宗，明德劭令，英秀玄虚，神栖事外。以具瞻允塞，故阿衡三世。道化宣流，人望攸归，为日已久。宜从天人之心，以统皇极。主者明依旧典，以时施行。（《晋书·简文帝纪》）



◇　答群臣奏请临朝诏（咸安二年七月）

王室不幸，仍有艰屯。览省启事，感增悲叹。内外诸君，并以主上春秋冲富，加蒸蒸之慕，未能亲览，号令宜有所由。苟可安社稷，利天下，亦岂有所执，辄敬从所启。但暗昧之阙，望尽弼谐之道。（《晋书·康献褚后传》）





◇　拯恤诏（宁康二年四月）

顷玄象或愆，上天表异，仰观斯变，震惧于怀。夫因变致休，自古之道，朕敢不克意复心，以思厥中？又三吴奥壤，股肱望郡，而水旱并臻，百姓失业，夙夜惟忧，不能忘怀，宜时拯恤，救其雕困。三吴义兴、晋陵及会稽遭水之县尤甚者，全除一年租布，其次听除半年，受振贷者即以赐之。（《晋书·孝武帝纪》）



◇　赐米穷民诏（宁康三年十二月）

顷日蚀告变，水旱不适。虽克己思救，未尽其方。其赐百姓穷者米人五斛。（《晋书·孝武帝纪》）



◇　归政诏（太元元年正月）

皇帝婚冠礼备，遐迩宅心，宜当阳亲览，缉熙惟始。今归政事，率由旧典。（《晋书·康献褚后传》）



◇　收于法开令（升平五年五月）

帝小不佳，昨呼于公视脉，但到门不前，种种辞惮。宜收付廷尉。（《高僧传》四）



◇　以琅邪王丕奉大统令（升平五年五月）

帝奄不救疾，胤嗣未建。琅邪王丕，中兴正统，明德懋亲。昔在咸康，属当储贰。以年在幼冲，未堪国难，故显宗高让。今义望情地，莫与为比，其以王奉大统。（《晋书·哀帝纪》）



◇　以废帝奕为东海王令（太和六年十一月）

王室艰难，穆哀短祚，国嗣不育，储宫靡立。琅邪王奕亲则母弟，故以入纂大位。不图德之不建，乃至於斯。昏浊溃乱，动违礼度。有此三孽，莫知谁子。人伦道丧，丑声遐布。既不可以奉守社稷，敬承宗庙，且昏孽并大，便欲建树储藩。诬罔祖宗，倾移皇基，是而可忍，孰不可怀！今废奕为东海王，以王还第，供卫之仪，皆如汉朝昌邑故事。但未亡人不幸，罹此百忧，感念存殁，心焉如割。社稷大计，义不获已。临纸悲塞，如何可言。（《晋书·废帝纪》）



◎　穆章何皇后

后讳法倪，庐江□人，散骑侍郎何准女。穆帝升平元年立为皇后，无子。哀帝即位，居永安宫，及桓玄篡位，降为零陵县君，与安帝俱西。玄败，复还京师，元兴三年崩，在位四十八年。



◇　下令减膳（元兴三年）

戎车屡警，黎元阻饥，而膳御丰靡，岂百姓同其俭约。减损供给，勿令游过。（《晋书·穆章何后传》）





卷十四




◎　安平王孚

孚字叔达，宣帝弟，建安中选为平原侯植文学掾，迁太子中庶子。魏受禅，转中书郎，迁给事黄门侍郎，加骑都尉，出为河内典、农中郎将，赐爵关内侯，转清河太守。明帝即位，迁度支尚书。齐王时除尚书右仆射，进爵昌平亭侯。迁尚书令，进爵长社县侯。加侍中，迁司空，代王凌为太尉。高贵乡公时转太傅，陈留王时封长乐公，武帝受禅，封安平王，进拜太宰，持节、都督中外诸军事。泰始八年薨，年九十三，谥曰献王。



◇　请造沁口石门表（魏黄初中）

野王典农中郎将臣孚言：臣被明诏，兴河内水利。臣既到，检行沁水，源出铜□山，屈曲周回，水道九百里。自太行以西，王屋以东，层岩高峻，天时霖雨，众谷走水，小石漂迸，水门朽败，稻田泛滥，岁功不成。臣辄案行，去堰五里以外，方石可得数万馀枚，臣以为累方石为门，若天□旱，增堰进水；若天霖雨，陂泽充溢，则塞防断水，空渠衍涝，足以成河。云雨由人，经国之谋。暂劳永逸，圣王所许。愿陛下特出臣表，敕大司农府给人工，勿使稽延，以赞时要，臣孚言。（《水经·沁水篇注》）



◇　奏吊陈群母（魏太和中）

寻故事，自魏兴，无三公丧母吊祭。辄访韦诞、王肃、高堂隆、秦静等，云汉太傅胡广丧母，天子使谒者以中牢吊祭送葬。（《通典》八十三）



◇　奏永宁宫（魏嘉平六年九月）

守尚书令太尉长社侯臣孚、大将军武阳侯臣师、司徒万岁亭侯臣柔、司空文阳亭侯臣冲、行征西安东将军新城侯臣昭、光禄大夫关内侯臣邕、太常臣晏、卫尉昌邑侯臣伟、太仆臣嶷、廷尉定陵侯臣毓、大鸿胪臣芝、大司农臣祥、少府臣袤、永宁卫尉臣桢、永宁太仆臣阁、大长秋臣模、司隶校尉颍昌侯臣曾、河南尹兰陵侯臣肃、城门校尉臣虑、中护军永安亭侯臣望、武卫将军安寿亭侯臣演、中坚将军平原侯臣德、中垒将军昌武亭侯臣□、屯骑校尉关内侯臣陔、步兵校尉临晋侯臣建、射声校尉安阳乡侯臣温、越骑校尉雎阳侯臣初、长水校尉关内侯臣超、侍中臣小同、臣□、臣酆、博平侯臣表、侍中中书监安阳亭侯臣诞、散骑常侍臣瑰、臣仪、关内侯臣芝、尚书仆射光禄大夫高乐亭侯臣毓、尚书关内侯臣观、臣嘏、长合乡侯臣亮、臣赞、臣骞、中书令臣康、御史中丞臣钤、博士臣范、臣峻等稽首言：臣等闻天子者，所以济育群生，永安万国，三祖勋烈，光被六合。皇帝即位，纂继洪业，春秋已长，未亲万机，耽淫内宠，沉漫女色，废捐讲学，弃辱儒士，日延小优郭怀、袁信等於建始芙蓉殿前裸袒游戏，使与保林女尚等为乱，亲将後宫瞻观。又於广望观上，使怀、信等於观下作辽东妖妇，嬉亵过度，道路行人掩目，帝於观上以为宴笑。於陵云台曲中施帷，见九亲妇女，帝临宣曲观，呼怀、信使入帷共饮酒。怀、信等更行酒，妇女皆醉，戏侮无别。使保林李华、刘勋等与怀、信等戏，清商令令狐景呵华、勋曰：「诸女，上左右人，各有官职，何以得尔？」华、勋数谗毁景。帝尝喜以弹弹人，以此恚景，弹景不避首目。景语帝曰：「先帝持门户急，今陛下日将妃后游戏无度，至乃共观倡优，裸袒为乱，不可令皇太后闻。景不爱死，为陛下计耳。」帝言：「我作天子，不得自在邪？太后何与我事！」使人烧铁灼景，身体皆烂。甄后崩後，帝欲立王贵人为皇后。太后更欲外求，帝恚语景等：「魏家前後立皇后，皆从所爱耳，太后必违我意，知我当往不也？」后卒待张皇后疏薄。太后遭□阳君丧，帝日在後园，倡优音乐自若，不数往定省。清商丞庞熙谏帝：「皇太后至孝，今遭重忧，水桨不入口，陛下当数往宽慰，不可但在此作乐。」帝言：「我自尔，谁能奈我何？」皇太后还北宫，杀张美人及禺婉，帝恚望，语景等：「太皇横杀我所宠爱，此无复母子恩。」数往至故处啼哭，私使暴室厚殡棺，不令太后知也。每见九亲妇女有美色，或留以付清商。帝至後园竹间戏，或与从官携手共行。熙白：「从官不宜与至尊相提挈。」帝怒，复以弹弹熙。日游後园，每有外文书入，帝不省，左右曰「出」，帝亦不索视。太后令帝常在式乾殿上讲学，不欲，使行来，帝径去；太后来问，辄诈令黄门答言「在」耳。景、熙等畏恐，不敢复止，更共谄媚。帝肆行昏淫，败人伦之叙，乱男女之节，恭孝弥颓，凶德浸盛。臣等忧惧倾覆天下，危坠社稷，虽杀身毙命不足以塞责。今帝不可以承天绪，臣请依汉霍光故事，收帝玺绶。帝本以齐王践祚，宜归藩于齐。使司徒臣柔持节，与有司以太牢告祀宗庙。臣谨昧死以闻。（《魏志·齐王芳纪》注引《魏书》）





◇　奏请葬高贵乡公以王礼（魏甘露五年五月）

太傅孚、大将军文王、太尉柔、司徒冲稽首言：「伏见中令，故高贵乡公悖逆不道，自陷大祸，依汉昌邑王罪废故事，以民礼葬。臣等备位，不能匡救祸乱，式遏奸逆，奉令震悚，肝心悼栗。《春秋》之义，王者无外，而书「襄王出居於郑」，不能事母，故绝之於位也。今高贵乡公肆行不轨，几危社稷，自取倾覆，人神所绝，葬以民礼，诚当旧典。然臣等伏惟殿下仁慈过隆，虽存大义，犹存哀矜，臣等之心实有不忍，以为可加恩以王礼葬之。（《魏志·高贵乡公纪》）



◇　奏请易服复膳（泰始元年）

太宰司马孚、太傅郑冲、太保王祥、太尉何曾、司徒领中领军司马望、司空荀□、车骑将军贾充、尚书令裴秀、尚书仆射武陔、都护大将军郭建、侍中郭绥、中书监荀勖、中军将军羊□等奏曰：「臣闻礼典轨度，丰杀随时，虞夏商周，咸不相袭，盖有由也。大晋绍承汉魏，有革有因，期於足以兴化而已，故未得皆返太素，同规上古也。陛下既已俯遵汉魏降丧之典，以济时务，而躬蹈大孝，情过乎哀，素冠深衣，降席撤膳，虽武丁行之於殷世，曾闵履之於布衣，未足以逾。（《宋志》作「喻」。）方今荆蛮未夷，庶政未□，万机事殷，动劳神虑，岂遑全遂圣旨，以从至情。臣等以为陛下宜割情以康时济俗，辄敕御府易服，内者改坐，太官复膳，诸所施行，皆如旧制。」（《晋书·礼志》中、《宋书·礼志》二、《通典》八十。文帝崩，国内行服三日，武帝亦遵汉魏之典，既葬除丧，然犹深衣素冠，降席彻膳。太宰司马孚等奏。）



◇　重奏

伏读圣诏，感以悲怀，辄思仲尼所以抑宰我之问，对思所以不能已已，甚深甚笃。然今者干戈未戢，武事未偃，万机至重，天下至众。陛下以万乘之尊，履布衣之礼，服粗席槁，水饮蔬食，殷忧内盈，毁悴外表。而躬勤万机，坐而待旦，降心接下，仄不遑食，所以劳力者如斯之甚。是以臣等悚息不宁，诚惧神气用损，以疚大事。辄敕有司，改坐复常，率由旧典。惟陛下察纳愚款，以慰皇太后之心。（《晋书·礼志》中、《宋书·礼志》二、《通典》八十，孚等重奏。）



◇　奏止诣陵（泰始二年八月）

太宰安平王孚、尚书令裴秀、尚书仆射武陔等奏：「陛下至孝蒸蒸，哀思罔极，衰麻虽除，哀毁蔬食，有损神和。今虽秋节，尚有馀暑，谒见山陵，悲感摧伤。群下窃用竦息，以为宜降抑圣情，以慰万国。」（《晋书·礼志》中、《宋书·礼志》二。）





◇　重奏

臣闻上古丧期无数，後世乃有年月之渐。汉文帝随时之义，制为短丧，传之於後。陛下以社稷宗庙之重，万方亿兆之故，既从权制，释除衰麻，群臣百姓吉服，今者谒陵，以叙哀慕，若加衰□，进退无当，不敢奉诏。（《晋书·礼志》中，秀等重奏。《宋书·礼志二》作「孚等重奏」。案：《晋志》全用《宋志》而改作秀者，岂此奏见秀集中耶？今仍从《宋志》。）





◇　又奏

臣闻圣人制作，必从时宜。故五帝殊乐，三王异礼，此古今所以不同，质文所以迭用也。陛下随时之宜，既降心克己，俯就权制，既除衰麻，而行心丧之礼，今复制服，义无所依。若君服而臣不服，亦未之敢安也。参议宜如前奏。（《晋书·礼志》中，秀等又奏。《宋书·礼志》二作「孚等又奏」。）



◇　皇后铭旌议（魏景初元年）

魏明悼后崩，议书铭旌，或欲去姓而书魏，或欲两书。孚以为：「经典正义，皆不应书。凡帝王皆因本国之名以为天下之号，而与往代相别耳，非为择美名以自光也。天称皇天，则帝称皇帝；地称后土，则后称皇后。此乃所以同天地之大号，流无二之尊名，不待称国号以自表。不俟称氏族以自彰，是以《春秋》隐公三年经曰『三月庚戌天王崩』，尊而称天，不曰周王者，所以殊乎列国之君也。『八月庚辰宋公和卒』，书国称名，所以异乎天王也。襄公十五年《经》曰「刘夏逆王后于齐」，不云逆周王后姜氏者，所以异乎列国之夫人也。至乎列国，则曰：『夫人姜氏至自齐』，又曰『纪伯姬卒」，书国称姓，所以异乎天王后也。由此考之，尊称皇帝，赫赫无二，何待於魏乎，尊称皇后，彰以谥号，何待於姓乎？议者欲书魏者，此以为天皇之尊，同於往古列国之君也。或欲书姓者，此以为天皇之后，同於往古之夫人也。乖经典之大义，异乎圣人之明制，非所以垂训将来，为万世不易之式者也。（《晋书·安平王孚传》）





◇　临终遗令（泰始八年）

有魏贞士河南温县司马孚，字叔达，不伊不周，不夷不惠，立身行道，终始若一。当以素棺单椁，敛以时服。（《晋书·安平王孚传》）



◎　下邳王晃

晃字子明，孚第五子，魏封武始亭侯，拜黄门侍郎，改封西安男，出为东莞太守。武帝受禅，封下邳王就国。後为长水校尉、南中郎将，拜尚书，迁右仆射，太康中出为镇东将军都督青徐诸军事。惠帝即位，徵拜车骑将军，加散骑常侍，领护军，守尚书令，代陇西王泰为司空，加侍中。元康六年薨，谥曰献王。



◇　奏废杨太后

皇太后与骏潜谋，欲危社稷，不可复奉承宗庙，配合先帝。宜贬尊号，废诣金墉城。（《晋书·武悼杨后传》）



◎　河间王□

□字文载，孚孙。初袭父瑰爵为太原王，咸宁三年改封河间王，元康初为北中郎将，监邺城，寻迁平西将军，镇关中。赵王伦诛，进侍中太尉，寻举兵讨齐王□，□败，复攻长沙王□，及□死，以为太宰大都督雍州牧。寻劫迁车驾，为东海王越等所败，逃入太白山。永嘉初徵为司徒，南阳王模遣将杀之。



◇　矫诏讨刘舆

得豫州刺史刘乔檄，称颍川太守刘舆迫胁骠骑将军□，距逆诏命，造构凶逆，擅劫郡县，合聚兵众，擅用苟□为兖州，断截王命。镇南大将军、荆州刺史刘弘，平南将军、彭城王绎等其各勒所统，径会许昌，与乔并力。今遣右将军张方为大都督，统精卒十万，建武将军吕朗、广武将军骞□、建威将军刁默为军前锋，共会许昌，除舆兄弟。（《晋书·惠帝纪》，永兴二年十月，诏云云。又见《刘舆传》，以为河间王□矫诏。）



◇　表废齐王□

王室多故，祸难罔已。大司马□虽唱义有兴复皇位之功，而定都邑，克宁社稷，实成都王之勋力也。而□不能固守臣节，实协异望。在许昌营有东西掖门，官置治书侍御史，长史、司马直立左右，如侍臣之仪。京城大清，篡逆诛夷，而率百万之众东来绕洛城。阻兵经年，不一朝觐，百官拜伏，晏然南面。坏乐官市署，用自增广。辄取武库秘杖，严列不解。故东莱王蕤知其逆节，表陈事状，而见诬陷，加罪黜徙。以树私党，僭立官属。幸妻嬖妾，名号比之中宫。沈湎酒色，不恤群黎。董艾放纵，无所畏忌，中丞按奏，而取退免。张伟忄□恫，拥停诏可；葛□小竖，维持国命。操弄王爵，货赂公行。群奸聚党，擅断杀生。密置腹心，实为货谋。斥罪忠良，伺窥神器。臣受重任，蕃卫方岳，见□所行，实怀激愤。即日翊军校尉李含乘驿密至，宣腾诏旨。臣伏读感切，五情若灼。《春秋》之义，君亲无将。□拥强兵，树置私党，权官要职，莫非腹心。虽复重责之诛，恐不义服。今辄勒兵，精卒十万，与州征并协忠义，共会洛阳。骠骑将军长沙王□，同奋忠诚，废□还第。有不顺命，军法从事。成都王颖明德茂亲，功高勋重，往岁去就，允合众望，宜为宰辅，代□阿衡之任。（《晋书·齐王□传》。翊军校尉李含奔於长安，诈云受密诏，使河间王□诛□，因导以利谋。□从之，上表云云。）



◎　竟陵王□

□字孔伟，孚孙。初封乐陵亭侯，参相国军事。武帝受禅，封东平王，入为散骑常侍尚书。惠帝时迁大鸿胪，加侍中。赵王伦篡位，以为卫将军、都督诸军事。伦诛坐免。齐王□辅政，举为平东将军、都督徐州军事，镇下邳。成都王颖辅政，进卫将军。迁车骑将军，怀帝即位，改封竟陵王，拜光禄大夫。洛阳陷，为乱兵所杀。



◇　上言王昌求为前母服

王昌父毖，本居长沙，有妻息，汉末使入中国，值吴叛，仕魏为黄门郎，与前妻息死生隔绝，更娶昌母。今江表一统，昌闻前母久丧，言疾求平议。（《晋书·礼志》中。太康元年，东平王□上言云云。案：「言疾」二字有脱误。《通典》八十九载此事云：後汉末，长沙人王毖上计至京师，值吴魏分隔，毖妻子在吴，身留中国，为魏黄门郎，更娶妻，生昌及式。毖卒後，昌为东平相，至晋太康元年。吴平时毖前妻已卒，昌闻丧求去官行服，东平王□上台评议。）





卷十五




◎　东海王

越字元超，宣帝弟魏鲁相东武城侯馗之孙。父高密王泰，初为陇西王，立为世子，拜骑都尉，迁散骑侍郎。惠帝初历左卫将军，加侍中，迁散骑常侍、辅国将军、尚书右仆射，领游击将军。复为侍中，加奉车都尉，封东海王。永康初为中书令，徙侍中，太安初迁司空，领中书监，加守尚书令。永兴初为大都督讨邺，以荡阴之败出奔下邳。惠帝西幸，以为太傅，不受。寻以司空领徐州都督，唱义奉迎大驾。光熙初以太傅录尚书事。永嘉初出镇许昌，寻领兖州牧，都督、兖、豫、司、冀、幽、并六州。移镇鄄城，进司徒。以御刘聪入保京城，寻出军东屯於项，加九锡，自领豫州牧。薨、谥曰孝献王。军没於贼，追贬为县王。

◇　敕世子毗

夫学之所益者浅，体之所安者深。闲习礼度，不如式瞻仪型；讽味遗言，不若亲承音旨。王参军人伦之表，汝其师之。（《世说·赏誉篇》。东海王镇许昌，以王安期为记室参军，雅相知重。敕世子毗云云，或曰：「王、赵、邓三参军，人伦之表，汝其师之。」谓安期、邓伯道、赵穆也。袁宏作《名士传》，直云王参军，或云赵家先犹有此本，又见《文选·齐竟陵王行状》注引《晋中兴书》。）



◇　与赵穆、王承、阮瞻、邓攸、谢鲲等书

礼：年八岁出就外傅，明始可以加师训之则。十年曰幼学，明可以渐先王之教也。然学之所受者浅，体之所安者深。是以闲习礼度，不如式瞻轨仪；讽味遗言，不如亲承辞旨。小儿毗，既无令淑之质，不闻道德之风，欲屈诸君，时以闲豫，周旋燕诲也。（《世说·赏誉篇》注引赵《吴郡行状》。又见《晋书·阮瞻传》。）



◇　承制起陈敏书

将军建谋富国，则有大漕之勋。及遭冰昌之乱，则首率义徒，以寡敌众。外无强兵之援，内无运筹之侣，只身挺立，雄略从横，擢奇谋於马首，奋灵计於临危，金声振於江外，精光赫於扬楚。攻坚陷险，三十馀战，师徒无亏，□敌自灭。五州复全，苞茅入贡，岂非将军之功力哉！

今羯贼屯结，游魂河济，鼠伏雉窜，藏匿陈留，始欲奸盗，终图不轨。将军孙吴之术既明，已试之功先著，孤与将军情分特隆，想割草土之哀，抑难居之思，舍□执戈，来恤国难。天子远巡，銮舆未反，引领东眷，有怀山陵。当凭将军戮力，王辂有旋。将军率将所领，承书风发，米布军资，惟将军所运。（《晋书·陈敏传》）





◇　与江统书

昔王子师作豫州，未下车辟荀慈明，下车辟孔文举，贵州人士有堪应此求者不？知君举高平郄道微为贤良，陈留阮宣子为直言，济北程弘叔为方正，皆於时选为允。（《御览》二百六十三引《江家传》。又《晋书·江统传》有前五句。）



◇　檄方镇兵讨石勒

皇纲失御，社稷多难。孤以弱才，备当大任。自顷胡寇内逼，偏裨失利，帝乡便为戎州，冠带奄成殊域，朝廷上下，以为忧惧，皆由诸侯蹉跎，遂及此难。投袂忘履，讨之已晚。人情奉本，莫不义奋。当须合会之众，以俟战守之备。宗庙主上，相赖匡救。檄至之日，便望风奋发，忠臣战士效诚之秋也。（《晋书·东海王越传》）



◎　范阳王□

□字武会，宣帝弟馗之孙，咸宁五年嗣父绥为范阳王，以宗室选拜散骑常侍，累迁尚书。惠帝时出为安南将军，都督豫州诸军事。持节镇许昌，进位征南将军。永兴初为都督、河北诸军事、骠骑将军、持节，领豫州刺史。王浚又表领冀州刺史。光熙元年，以迎大驾功拜司空，寻薨。（案：本传作「司徒」，《惠纪》作「司空」，当有一误。）



◇　上表言河间王□等宜委任如旧自愍怀被害，皇储不建，委重前相，辄失臣节。是以前年太宰与臣，永惟社稷之贰，不可久空，所以共启成都王颖，以为国副。受重之後，而弗克负荷。「小人勿用」，而以为腹心。骨肉宜敦，而猜佻荐至。险讠皮宜远，而谗说殄行。此皆臣等不聪不明，失所宗赖。遂令陛下谬於降授，虽戮臣等，不足以谢天下。今大驾还宫，文武空旷，制度荒破，靡有孑遗。臣等虽劣，足匡王室。而道路之言，谓张方与臣等不同。既惜所在兴异，又以太宰□德允元，著於具瞻，每当义节，辄为社稷宗盟之先。张方受其指教，为国效节。昔年之举，有死无贰。此即太宰之良将，陛下之忠臣。但以受性强毅，不达变通，遂守前志，已致纷纭。然退思惟，既是其不易之节，且虑事翻之後，为天下所罪，故不即西还耳。原其本事，实无深责。臣闻先代明主，未尝不全护功臣，令福流子孙。自中间以来，陛下功臣初无全者，非独人才皆劣，其於取祸，实由朝廷策之失宜，不相容恕。以一旦之咎，丧其积年之勋，既违《周礼》议功之典，且使天下之人莫敢复为陛下致节者。巨等此言，岂独为一张方，实为社稷远计，欲令功臣长守富贵。臣愚以为宜委太宰以关右之任，一方事重，及自州郡已下，选举授任，一皆仰成。若朝之大事，废兴损益，每辄畴谘。此则二伯述职，周召分陕之义，陛下复行於今时。遣方还郡，令群后申志，时定王室。所加方官，请悉如旧。此则忠臣义士有劝，功臣必全矣。司徒戎，异姓之贤；司空越，公族之望，并忠国爱主，小心翼翼，宜干机事，委以朝政。安北将军王浚佐命之胤，率身履道，忠亮清正，远近所推。如今日之大举，实有定社稷之勋，此是臣等所以叹息归高也。浚宜特崇重之，以副群望，遂抚幽朔，长为北藩。臣等竭力捍城，藩屏皇家，陛下垂拱，而四海自正。则四祖之业，必隆於今，日月之晖，昧而复曜。乞垂三思，察臣所言。又可以臣表西示太宰。（《晋书·范阳王□传》，与东平王□镇东将军周馥等上言。案：篇末云：「可以臣表西示太宰。」则此篇是表也。）





◇　又上表理成都王颖

成都王失道，为奸邪所误，论王之身，不宜深责。且先帝遗体，陛下群弟，自元康以来，罪戮相寻，实海内所为匈匈，而臣等所以痛心。今废成都，更封一邑，宜其必许。若废黜寻有祸害，既伤陛下矜慈之恩，又令远近恒谓公族无复骨肉之情，此实臣等内省悲惭，无颜於四海也。乞陛下察臣忠款。（《晋书·范阳王□传》）



◎　彭城王□

□安伟德，宣帝弟馗之玄孙。初为高密王据嗣，至彭城王雄坐奔苏峻伏诛，更入继本宗。拜国子祭酒，加散骑常侍，迁大宗正秘书监。以风疾更拜光禄大夫，领大宗师。疾甚解职，咸康八年薨。赠散骑常侍、金紫光禄大夫，有集二卷。



◇　上言宜敕作乐贤堂佛像颂

乐贤堂有先帝手画佛像，经历寇难，而此堂犹存，宜敕作颂。（《御览》六百五十七引《晋书》。帝下其议，以蔡谟言遂寝。又见《晋书·蔡谟传》。）



◎　谯王承

承字敬才，宣帝弟魏中郎进之孙，拜奉车都尉。奉朝请，稍迁广威将军安夷护军，镇安定。惠帝末拜游击将军，永嘉中避乱渡江。元帝镇扬州，以为军谘祭酒。愍帝徵为龙骧将军，不行。元帝为晋王承制，嗣父逊为谯王。太兴初拜屯骑校尉，加辅国将军，领左军将军，加散骑常待。寻出监湘州诸军事、南中郎将、湘州刺史，为王敦将魏□等所攻。城陷，荆州刺史王□承敦旨杀之。敦平，追赠车骑将军，谥曰闵。



◇　答安南将军甘卓书

季思足下：劳於王事。天纲暂圮，中原丘墟。四海义士，方谋克复，中兴江左，草创始尔，岂图恶逆萌自宠臣。吾以暗短，托宗皇属。仰豫密命，作镇南夏，亲奉中诏，成规在心。伯仁诸贤，扼腕歧路，至止尚浅，凡百茫然。豺狼易惊，遂肆丑毒，闻知骇踊，神气冲越。子来之义，人思自百，不命而至，众过数千．诚足以决一旦之机，摅山海之愤矣。然迫於仓卒，舟楫未备，魏□李恒，寻见围逼，是故事与意违，志力未展。猥辱来使，深同大趣；嘉谋英算，发自深衷。执读周复，欣无以量。足下若能卷甲电赴，犹或有济；若有孤疑，求我枯鱼之肆矣。兵闻拙速，未睹工迟。季思足下，勉之勉之！书不尽意，绝笔而已。（《晋书·谯王承传》）



◎　谯王无忌

无忌字公寿，承子，嗣封谯王。咸和中拜散骑侍郎，累迁屯骑校尉、中书、黄门侍郎，建元初迁散骑常侍，转御史中丞，出为辅国将军、长沙相。又领江夏相，寻转南郡、河东二郡太守，以从平蜀功进前将军。永和六年薨，赠卫将军，谥曰烈王。有集九卷。

◇　圆竹扇赋

止若垂棘曜匣，游若羲和朝征。静无为而虚寂，动感通而风生。（《书钞》一百三十四）



◇　京兆府君迁主议

诸儒谓太王王季迁主藏於文武之祧，如此，府君迁主宜在宣皇帝庙中。然今无寝室，宜变通而改筑，又殷袷太庙，征西东面。（《宋书·礼志三》）



◇　王允之表郡与祖名同乞改授议

春秋之义，不以家事辞王事，是上之行乎下也。夫君命之重，固不得崇其私，又国之典宪，亦无以祖名辞命之制也。（《通典》一百四。咸康八年，诏以王允之为卫将军会稽内史。允之表郡与祖会名同，乞改授。诏曰：「祖讳孰若君命之重邪，下八座详之。」给事黄门侍郎谯王无忌议以为。）



◎　谯王恬

恬字元愉，无忌子，嗣封谯王。拜散骑侍郎，累迁散骑常侍、黄门郎、御史中丞。简文即位，迁右卫将军，司雍秦梁四州大中正，拜尚书，转侍中，领右卫将军，补吴国内史，又领太子詹事。孝武时复为御史中丞，拜都督兖青冀幽并扬州之晋陵徐州之南北郡军事，领镇北将军、假节兖青二州刺史。太元十五年薨，赠车骑将军，谥曰敬王。



◇　丧遇闰议

夫闰非正数，故附前月为称。至於月也，岂得为一。臣请以宿度论之。闰所附月尽之夕，宁犹见乎？又闰之初，岂不始魄。以兹言之，可不为两月邪？无是月正数耳，非无此月也。若用闰详，则亏二十五月之大断，失周忌之正典。出於祥月，非卜远日之谓。二三无据，义实致疑，愚谓正周而除，於礼为允。（《通典》一百，御史中丞谯王恬议。）



◎　谯王尚之

尚之字伯道，恬子，为秘书郎，迁散骑侍郎，出为振威将军广陵相。寻嗣，封谯王，为骠骑谘议参军。以讨王恭功，拜建威将军、豫州剌史、假节，寻进号前将军，讨桓玄，兵溃被擒，斩於建康市。安帝反正，追赠卫将军，谥曰忠王。



◇　与张新安论孔释书

佛教以罪福因果，有若影响。圣言明审，令人寒心。然自上古帝皇，文武孔周，典谟训诰，靡不周备，未有述三世显叙报应者也。彼众圣皆穷理尽性，照晓物缘，何得忍视陷溺，莫肯援接，曾无一言，示其津迳。且钓而不纲，弋不射宿，博硕肥遁，上帝是享。以此观之，盖所难了。想二三子扬扌□而陈，使划然有证，祛其惑焉。（《弘明集》十二）



◎　司马休之

休之字季预，尚之弟，以讨王恭功拜龙骧将军襄城太守，镇历阳。为桓玄所败，奔於慕容超，闻义兵起南归。武陵王遵承制以为荆州刺史，镇江陵，复为桓振所败。徵拜後将军、会稽内史。卢循入寇，加督浙江东五郡军事，坐事免。及刘毅诛，复为都督荆雍梁陈宁益六州军事、平西将军、荆州刺史、假节，与雍州刺史鲁宗之谋讨刘裕，为裕所败，奔於姚兴。兴死，依姚泓。泓灭，将奔於魏，未至道死。



◇　上表谢罪

文思不能聿修，自诒罪戾，忧惧震惶，惋愧交集。臣御家无方，威训不振，致使子侄愆法，仰负圣朝，悚赧兼怀，胡颜自处。请解所任，归罪阙庭。（《晋书·司马休之传》。以兄子文思为乱，上疏。案：《宋书·武帝纪中》，休之上表自陈云：「裕远送文思，臣顺其此旨，表送章节。」则以此疏为表，今从之。）



◇　上表自陈

臣闻运不常一，治乱代有，阳九既谢，圯终则泰。昔篡臣肆逆，皇纲绝纽，卜世未改，鼎祚再隆。太尉臣裕威武明断，首建义旗，除荡元凶，皇居反正。布衣匹夫，匡复社稷，南剿卢循，北定广固，千载以来，功无与等。由是四海归美，朝野推崇。既位穷台牧，权倾人主，不能以道处功，恃宠骄溢。自以酬赏既极，便情在无上，刑戮逆滥，政用暴苛。问鼎之迹日彰，人臣之礼顿缺。陛下四时膳御，触事县空，宫省供奉，十不一在。皇后寝疾之际，汤药不周，手与家书，多所求告。皆是朝士共所闻见，莫不伤怀愤叹，口不敢言。前扬州刺史元显第五息法兴，桓玄之衅，逃远於外，王路既开，始得归本。太傅之胤，绝而复兴，凡在有怀，谁不感庆。裕吞噬之心，不避轻重，以法兴聪敏明慧，必为民望所归，芳兰既茂，内怀憎恶，乃妄扇异言，无罪即戮。大司马臣德文及王妃公主，情计切逼，并狼狈请命。逆肆祸毒，誓不矜许，冤酷之痛，感动行路。自以地卑位重，荷恩崇大，乃以庶孽与德文嫡婚，致兹非偶，实由威逼。故卫将军刘毅、右将军刘藩、前将军诸葛长民、尚书仆射谢混、南蛮校尉郗僧施，或盛勋德胤，令望在身，皆社稷辅弼，协赞所寄，无罪无辜，一旦夷灭。猜忍之性，终古所希。

臣自惟门户衰破，赖之获存，皇家所重，终古难匹。是以公私归冯，事尽祗顺。再授荆州，辄苦陈告，自以才弱位隆，不宜久荷分陕，屡求解任，必不见听。前经携侍老母，半家俱西，凡诸子侄，悉留京辇。臣兄子谯王文思，虽年少常人，粗免咎悔，性好交游，未知防远，群丑交构，为其风声。裕遂翦戮人士，远送文思。臣顺其此旨，表送章节，请废文思，改袭大宗，遣息文宝送女东归。自谓推诚奉顺，理不过此。岂意裕苞藏祸心，遂见讨伐，加恶文思，构生众衅。群小之言，远近□尊□沓，而臣纯愚，暗信必谓不然。寻臣府司马张茂度狼狈东归，南平太守檀范之复以此月三日委郡叛逆，寻有审问，东军已上。裕今此举，非有怨憎，正以臣王室之干，位居藩岳，时贤既尽，唯臣独存，规以翦灭，成其篡杀。镇北将军臣宗之、青州刺史臣敬宣，并是裕所深忌惮，欲以次除荡，然後倾移天日，於事可易。

今荆、雍义徒，不召而集，子来之众，其会如林，岂臣无德所能绥致。盖七庙之灵，理贯幽显。辄授文思振武将军、南郡太守，宗之子竟陵太守鲁轨进号辅国将军。臣今与宗之亲御大众，出据江津，案甲抗威，随宜应赴。今绛旗所指，唯裕兄弟父子而已。须克荡寇逆，寻绩驰闻。由臣轻弱，致裕凌横，上惭俯愧，无以厝颜。（《宋书·武帝纪》中。义熙十一年，收休之子文宝、兄子文祖，并於狱赐死，率众军西讨，休之上表自陈。）





卷十六




◎　司马彪

彪字绍统，宣帝从子高阳王睦之长子。魏时拜骑都尉，泰始中为秘书郎，转丞後拜散骑侍郎。惠帝末卒，有《续汉书》八十三卷，《九州春秋》十卷，《庄子注》二十一卷，《战略》（《隋志》作《兵记》。二十卷，集四卷。）



◇　驳祀六宗表

臣以为帝在于类，则□者非天；山川属望，则海岱非宗。宗犹包山，则望何秩焉？伏与歆逵失其义也。六合之间，非制典所及。六宗之数，非一位之名。阴阳之说，又非义也。并五纬以为一，分文昌以为二。箕毕既属於长，风师、雨师复特为位。玄之失也，安国案祭法为宗，而除其天地於上，遗其四方於下，取其中以为六宗。四时寒暑，日月众星，并水旱所宗者八，非但六也。《传》曰：「山川之神则水旱厉疫之灾於是乎□之。日月星辰之神，则雪霜风雨之不时於是乎□之。」又曰：龙见而雩，如此。□者，祀日月星辰山川之名；雩者，周人四月祭天求雨之称也。雪霜之灾，非夫□之所禳；雩祭之礼，非正月之所祈。周人之後说有虞之典，故於学者未尽喻也。且类於上帝，即礼天也；望於山川，□所及也。案《周礼》云：「昊天上帝，日月星辰，司中司命，风师雨师，社稷五祀五岳，山林川泽，四方百物。」又曰：「兆五帝於四郊，四类四望亦如之，无六宗之兆。」《祭法》云：「祭天，祭地，祭时，祭寒暑日月星，祭水旱，祭四方，及山林、川泽、丘陵，能出云为风雨，见怪物。」皆是。有天下者祭百神，非此族也，不在祀典，复无六宗之文，明六宗所□，即《祭法》之所及，《周礼》之所祀，即《虞书》之所宗，不宜特复立六宗之祀也。《春官》大宗伯之职，掌玉作六器，以礼天地四方。以苍璧礼天，以黄琮礼地，以青圭礼东方，以赤璋礼南方，以白琥礼西方，以玄、璜礼北方。天宗，日月星辰寒暑之属也；地宗，社稷五祀之属也；四方之宗者，四时五帝之属也。如此，则群臣咸秩而无废，百礼遍修而不渎，於理为通。（《续汉·祭祀志中》注。晋武帝初，司马绍统表驳之云云。案：《晋书·司马彪传》：泰始初，武帝亲祠南郊，彪上疏定议，在《郊祀志》。今《晋书》无《郊祀志》，惟《礼志》上载彪二语，盖本传所指，乃旧《晋书》也。）



◇　与山巨源书

根枝失据，托命此别，告求矜愍，许见赈恤。穷人易感，悲喜兼怀。承命之後，情过挟纩。（《御览》四百八十六）



◇　续汉书叙

「先王立史官以书时事，载善恶以为沮劝，撮教世之要也。是以《春秋》不修，则仲尼理之；《关雎》既乱，则师挚修之。前哲岂好烦哉，盖不得已故也。汉氏中兴，讫於建安，忠臣义士亦以昭著，而时无良史，记述烦杂，谯周虽已删除，然犹未尽，安顺以下，亡缺者多。」彪乃讨论众书，缀其所闻，起於世祖，终於孝献，编年二百，录世十二，通综上下，旁贯庶事，为纪、志、传凡八十篇，号曰《续汉书》。（《晋书·司马彪传》）



◇　续汉书光武纪论

昔羿浞篡夏数十年，少康生为仍牧正，能修德复夏，厥勋大矣。然尚有旅田及靡有鬲内外之助。至於光武，承王莽起自匹庶，一民尺土，靡有凭焉。发迹於昆阳，以数千屠百万，非胆智之主，孰能堪之。讨贼平乱，克复炎汉，号称中兴者，无以加之矣。中国既定，柔远以德。爱慎人命，下及徭役。武功既备，抗文德，修经术，勋绩宏矣。（《御览》九十）



◇　和帝纪论

孝和年十四，能折外戚骄横之权，即昭帝毙上官之类矣。朝政遂一，民安职业，勤恤本务，苑囿希幸，远夷稽服，四域开泰，郡国言符瑞八千馀品，咸惧虚妄，抑而不宣云尔。（《御览》九十一）



◎　新野王歆

歆字弘舒，扶风王骏子，太康中封新野县公。赵王伦篡位，以为南中郎将。寻从齐王□举义，以功进封新野郡王，迁使持节、都督荆州诸军事、镇南大将军、开府仪同三司，镇襄阳。太安元年，张昌反，遇害，追赠骠骑将军。谥曰庄王。

◇　上言张昌反状

妖贼张昌刘尼，妄称神圣，犬羊万计，绛头毛面，挑刀走戟，其锋不可当。请台敕诸军，三道救助。（《晋书·张昌传》）



◎　汝南王亮

亮字子翼，宣帝第四子。仕魏为散骑侍郎，封万岁亭侯，拜东中郎将，进封广阳乡侯，免。寻拜左将军，加散骑常侍，假节监豫州军事，五等建。改封祁阳伯，转镇西将军。武帝受禅，封扶风郡王，持节、都督关中雍凉诸军事，坐事贬为平西将军，免。寻拜抚军将军，延宁初进卫将军，加侍中。三年徙封汝南王，出为镇南大将军、都督豫州诸军事开府，寻徵为侍中、抚军大将军，领後军将军，迁太尉，录尚书事，领太子太傅。武帝寝疾，以为大司马、大都督、督豫州诸军事，出镇许昌。元康初徵为太宰，与太保卫□辅政。贾后矫诏，使楚王玮杀之。玮诛，追复爵位，谥曰文成王。



◇　日蚀上言

三司之任，天地人也。乾道不普，故水旱为灾；人伦失叙，故奸凶不禁。乃者荆州之城，妖□仍兴。任城国都水流变赤。近三朝之始，日有蚀之。孟阳节过，坚冰未消。臣等琐才，叨据高位，可谓小人而乘君子之器，宜就显戮，以答天意。谨免冠徒跣上所假章绶。（《北堂书钞》五十引《晋八王故事》。太康七年正旦日蚀，诏公卿大臣，各上封事，其咎安在，汝南王亮与司徒舒、司空□上言。诏使冠履勿复通表。）



◇　奏议刑法

夫礼以训世，而法以整俗，理化之本，事实由之。若断不断，常轻重随意，则王宪不一，人无所错矣。故观人设教，在上之举；守文直法，臣吏之节也。臣以去太康八年，随事异议。周悬象魏之书，汉咏画一之法，诚以法与时共，义不可二。今法素定，而法为议，则有所开长。以为宜如颂所启，为永久之制。（《晋书·刑法志》。刘颂为三公尚书，又上疏云云。诏下其事，太宰汝南王亮奏。）



◎　琅邪王亻由

□字子将，宣帝第五子，魏时封南安亭侯，进东武乡侯，五等建，封南皮伯。武帝受禅，封东莞郡王，出为镇东大将军、假节、徐州诸军事，改封琅邪王。平吴後，并督青州，加侍中，进大将军，薨，谥曰武王。

◇　表山简

从事中郎缺用第三品，中散大夫河内山简，清精履正，才识通济，品仪第三也。（《书钞》六十八引镇东大将军司马亻由表。）



◎　梁王彤

彤字子徽，宣帝第八子。魏时封平乐亭侯，五等建，改封开平子。武帝受禅，封梁王，除北中郎将，督邺城守事。太康中代孔洵监豫州军事，加平东将军，镇许昌。寻代不邳王晃监青徐州军事，进号安东将军。元康初转征西将军，代秦王东都督关中军事，领护西戎校尉，加侍中。进督梁州，徵为卫将军，录尚书事，行太子太保。复为征西大将军，代赵王伦都督凉雍诸军事。屯好峙，徵拜大将军、尚书令、领军将军，录尚书事。永康初进太宰，守尚书令。赵王伦篡位，以为阿衡。伦诛，复为太宰，领司徒，代高密王泰为宗师。薨，谥曰灵王。改谥曰孝王。

◇　理马敦疏

敦固守孤城，独当穷寇，以少御众，载离寒暑，临危奋节，保谷全城。而雍州从事，忌敦勋效，极推小疵，非所以褒奖元功。宜解敦禁劾，假授。（《文选》潘岳《马□督诔》。）



◎　赵王伦

伦字子彝，宜帝第九子。魏嘉平初封安乐亭侯，五等建，改封东安子，拜谏议大夫。武帝受禅，封琅邪郡王，行东中郎将、宣威将军，咸宁中改封赵王，迁平北将军，镇邺城，进安北将军。元康初迁征西将军，镇关中，徵拜车骑将军、太子太傅，领右军将军。永康初，自为使持节、大都督、中外诸军事相国加九锡，永宁元年，迁惠帝於金墉城，改元建始。篡位四月，齐王□等举义，迎帝反正，赐死。



◇　矫诏废贾后

中宫与贾谧等杀吾太子，今使车骑入废中宫。汝等皆当从命，赐爵关中侯。不从，诛三族。（《晋书·赵王伦传》。永康元年四矫诏敕三部司马。）



◇　迎惠帝复位诏

吾为孙秀等所误，以怒三王。今已诛秀，其迎太上复位，吾归老于农亩。（《晋书·赵王伦传》。王舆以营兵七百馀人屯云龙门，使伦为诏。）



◎　齐王攸

攸字大猷，小字桃符，文帝第二子。出嗣景帝後，以从征王氵□功封长乐亭侯。後袭景帝爵武阳侯，历散骑常侍、步兵校尉，五等建，改封安昌侯，迁卫将军。武帝受禅，封齐王，迁骠骑将军、开府仪同三司，转镇军大将军，加侍中，行太子少傅，咸宁二年代贾充为司空，太康三年迁大司马，都督青州诸军事。明年，遣就国，临行欧血死，谥曰献王。

◇　下齐国相令

忝受思礼，不称惟忧。至於官人叙才，皆朝廷之事，非国所宜裁也。其令自上请之。（《晋书·齐王攸传》。国相上长史缺，典书令请求差选。攸下令。）



◇　下教诸吏慎刑

夫先王驭世，明罚敕法，鞭扑作教，以正逋慢。且唐虞之朝，犹须督责。前欲撰次其事，使粗有常。惧烦简之宜，未审其要，故令刘、程二君详定。然思惟之，郑铸刑书，叔向不韪；范宣议制，仲尼讥之。令皆如旧，无所增损。其常节度所不及者，随事处决。诸吏各竭乃心，思同在公古人之节。如有所阙，以赖股肱匡救之规，庶以免负。（《晋书·齐王攸传》）



◇　藩王自选长史议

昔圣王封建万国，以亲诸侯，轨迹相承，莫之能改。诚以君不世居，则人心偷幸；人无常主，则风俗伪薄。是以先帝深览经远之统，思复先哲之轨，分土画疆，建爵五等，或以进德，或以酬功。伏惟陛下应期创业，树建亲戚，听使藩国自除长吏。而今草创，制度初立，虽庸蜀顺轨，吴犹未宾，宜俟清泰，乃议复古之制。（《晋书·文六王齐王攸传》。诏议藩王令自选国内长史，攸奏议，报不许。）



◇　王昌前母服议

礼记：「生不及祖父母、诸父昆弟，而父税丧，己则否，」诸儒皆以为父以他故子生异域，不及此亲存时归见之，父虽追服，子不从税，不责非时之恩也。但不相见，尚不服其先终，而况前母非亲所生，义不逾祖，莫往莫来，恩绝殊隔，而令追服，殆非称情立文之谓也。以为昌不宜追服。（《晋书·礼志》中。案：王昌事详前竟陵王□文。）



◇　节省议

臣闻先王之教，莫不先正其本。务农重本，国之大纲。当今方隅清穆，武夫释甲，广分休假，以就农业。然守相不能勤心恤公，以尽地利。昔汉宣叹曰：「与朕理天下者，惟良二千石乎！」勤加赏罚，黜陟幽明，於时翕然，用多名守。计今地有馀羡，而不农者众，加附业之人复有虚假，通天下谋之，则饥者必不少矣。今宜严敕州郡，检诸虚诈害农之事，督实南亩，上下同奉所务。则天下之谷可复古政，岂患於暂一水旱，便忧饥馁哉！考绩黜陟，毕使严明，畏威怀惠，莫不自厉。又都邑之内，游食滋多，巧伎末业，服饰奢丽，富人兼美，犹有魏之遗弊，染化日浅，靡财害谷，动复万计。宜申明旧法，必禁绝之。使去奢节俭，不奔农时，毕力稼穑，以实仓廪。则荣辱礼节，由之而生，兴化反本，於兹为盛。（《晋书·齐王攸传》。诏以比年饥馑，议所节省。攸奏，议云云。）



◇　与山涛书

太子中庶子，东宫显职，加侍接左右，诚宜得笃粹有行检之人。想悉尊意，必允众望也。（《艺文类聚》四十九、《御览》二百四十五）

洗马今之清选，前後选文书才义也。（《书钞》六十六）

武长嗣笃敏有器思，今东宫洗马缺。（同上）

太子舍人夏后湛，秉心居正，理识明徵，应可郎也。（《书钞》一百六十）

舍人，今之清选也。（《书钞》六十六）



◇　书

攸惶恐顿首顿首，望近未得谘承，以为委积。比已秋风，不审尊体何如，冀行得禀受，顿首顿首。（《淳化阁帖》三）





◇　太子箴

伊昔上皇，建国立君，仰观天文，俯察地理，创业恢道，以安人承祀，祚延统重，故援立太子。尊以弘道，固以贰己，储德既立，邦有所恃。夫亲仁者功成，迩佞者国倾，故保相之材，必择贤明。昔在周成，旦□作傅，外以明德自辅，内以亲亲立固，德以义济，亲则自然。嬴废公族，其崩如山；刘建子弟，汉祚永传。楚以无极作乱，宋以伊戾兴难。张禹佞给，卒危强汉。辅弼不忠，祸及乃躬；匪徒乃躬；乃丧乃邦。无曰父子不间，昔有江充；无曰至亲匪贰，或容潘崇。谀言乱真，谮润离亲，骊姬之谗，晋侯疑申。固亲以道，勿固以恩；修身以敬，勿托以尊。自损者有馀，自益者弥昏。庶事不可以不恤，大本不可以不敦。见亡戒危，睹安思存。冢子司义，敢告在阍。（《晋书·齐王攸传》。又《艺文类聚》四十八）



◎　齐王□

□字景治，攸子。太康四年袭封齐王，元康中拜散骑常侍，领左军将军、翊军校尉。永康初，转游击将军，出为平东将军，假节镇许昌。赵王伦篡位，首举义兵，与成都、河间、常山、新野四王迎惠帝反正，拜大司马，加九锡、辅政。长沙王□等发兵攻之，战败，斩於阊阖门外。永嘉中追谥曰武闵王。



◇　上表理淮南王允

故淮南王允忠孝笃诚，忧国忘身。讨乱奋发，几於克捷。遭天凶运，奄至陨殁。逆党遘恶，并害三子。冤魂酷毒，莫不悲酸。洎兴义兵，淮南国人自相率领，众过万人，人怀忄亢忾，愍国统灭绝，发言流涕。臣辄以息超继允後，以慰存亡。（《晋书·武十三王淮南王允传》）



◇　表立清河王覃为皇太子

东宫旷然，冢嗣莫继。天下大业，帝王神器，必建储副，以固洪基。今者後宫未有孕育，不可庶幸将来而虚天绪，非祖宗之遗志，社稷之长计也。礼，兄弟之子犹子。故汉成无嗣，继由定陶；孝和之绝，安以绍兴。此先王之令典，往代之成式也。清河王覃神姿岐嶷，慧智早成，康王正妃周氏所生，先帝众孙之中，於今为嫡。昔薄姬贤明，文则承位。覃外祖恢世载名德，覃宜奉宗庙之重，统无穷之祚，以宁四海□□之望。覃兄弟虽并出绍，可简令淑还以国胤，不替其嗣。辄谘大将军颖及群公卿士，咸同大愿。请具礼仪，择日迎拜。（《晋书·武十三王清河王遐传》）



◇　奏理张华、裴□、解系等

臣闻兴微继绝，圣主之高政；贬恶嘉善，《春秋》之美义。是以武王封比干之墓，表商容之闾，诚幽明之故有以相通也。孙秀逆乱，灭佐命之国，诛骨鲠之臣，以斫丧王室；肆其虐戾，功臣之後，多见泯灭。张华、裴□各以见惮取诛於时，解系、解结同以羔羊并被其害，欧阳建等无罪而死，百姓怜之。今陛下更日月之光照，布惟新之命，然此等诸族未蒙恩理。昔栾□隆在皂隶，而《春秋》传其违；幽王绝功臣之後，弃贤者子孙，而诗人以为刺。臣备忝在职，思愚诚。若合圣意，可令群官通议。（《晋书·张华传》。又见《解系传》。）



◇　奏劾王豹

臣忿奸凶肆逆，皇祚颠坠，与成都、长沙、新野共兴义兵，安复社稷，唯欲戮力皇家，与亲亲宗室腹心从事，此臣夙夜自誓，无负神明。而主簿王豹比有白事，敢造异端，谓臣忝备宰相，必遘危害，虑在一旦，不祥之声可□乔足而待，欲臣与成都分陕为伯，尽出藩王。上诬圣朝鉴御之威，下长妖惑，疑阻众心，□尊沓背憎，巧卖两端，讪上谤下，谗内间外，遘恶导奸，坐生猜嫌。昔孔丘匡鲁，乃诛少正；子产相郑，先戮邓析，诚以交乱名实，若赵高诡怪之类也。豹为臣不忠不顺不义，辄敕都街考竟，以明邪正。（《晋书·忠义王豹传》）



◇　答郑方

孤不能致五阙，若无子，则不闻其过矣。（《晋书·齐王□传》附）





卷十七




◎　西阳王□

□字延年，攸第三子。太康末封西阳县公，拜散骑常侍。元康初进爵为王，历步兵校尉、左军、骁骑将军，永康初进封郡王，永兴初拜侍中。坐长沙王□废为庶人，寻为抚军将军。永嘉初拜镇军将军，加散骑常侍，领後军将军，寻渡江。元帝承制，更拜抚军大将军开府。及即晋王位，进侍中太保。大兴初录尚书事，领大宗师。永昌初进太宰，後领太尉。咸和初免官，降为弋阳县王。苏峻矫诏复爵位，峻平赐死。



◇　上书

朱旗南指，自相夷戮。（《文选·丘迟与陈伯之书》注引虞预《晋书》。）



◇　议温矫不应辞职

太宰、西阳王□，司徒临颍公组，骠骑将军、即丘子导，侍中纪瞻，尚书周□，散骑常侍荀邃等议，以「昔伍员挟弓去楚，为吴行人以谋楚，诚志在报雠，不苟灭身也。温峤遭难，昔在河朔，日寻干戈，志刷雠恶，万里投身，归赴朝廷，将欲因时竭力，凭赖王威，以展其情，此乃矫之志也。无缘道路未通，师旅未进，而更中辞王事，留志家巷也。以为诚宜如明诏。（《晋书·礼志中》。案：《温峤传》有《三公八坐议》，与此意同，而文全异。今以彼篇入阙名类。）



◎　楚王玮

玮字彦度，武帝第五子。初封始平王，历屯骑校尉。太康末徙封楚王，出为平南将军、都督荆州诸军事，转镇南将军。惠帝即位，徵为卫将军，领北军中侯，加侍中，行太子少傅。为贾后所忌，使杀汝南王亮卫□，坐矫诏斩。永宁元年追赠骠骑将军，谥曰隐王。



◇　矫诏免太宰汝南王亮太保卫□

二公潜谋，欲危社稷，今免还第。官属以下，一无所问。若不奉诏，便军法从事。能率所领先出降者，封侯受赏。朕不食言。（《晋书·楚王玮传》）



◇　手令告诸军

天祸晋室，凶乱相仍。间者杨骏之难，实赖诸君克平祸乱。而二公潜图不轨，欲废陛下以绝武帝之祀。今辄奉诏，免二公官。吾今受诏都督中外诸军，诸在直卫者皆严加警备，其在外营，便相率领，径诣行府。助顺讨逆，天所福也。悬赏开封，以待忠效。皇天后土，实闻此言。（《晋书·楚王玮传》）



◇　出令斩汝南王亮

能斩亮者，赏布千匹。（《晋书·汝南王亮传》）



◎　长沙王□

□字士度，武帝第六子。案：《世说·言语篇》注引《八王故事》作：「第十七子」。太康十年封长沙王，拜员外散骑常侍。元康初，坐楚王玮罪贬为常山王。赵王伦篡位，以匡复功拜抚军大将军，领左军将军，迁骠骑将军开府，复封长沙王，拜大都督。东海王越废之，收送金墉城，寻为成都王颖所杀。谥曰厉王。



◇　被收时上表

陛下笃睦，委臣朝事。臣小心忠孝，神□所鉴。诸王承谬，率众见责，朝臣无正，各虑私困。收臣别省，送臣幽宫。臣不惜躯命，但念大晋衰微，枝党欲尽，陛下孤危。若臣死国宁，亦家之利。但恐快凶人之志，无益於陛下耳。（《晋书·长沙王□传》）



◇　致成都王颖书

先帝应乾抚运，统摄四海，勤身苦己，克成帝业，六合清泰，庆流子孙。孙秀作逆，反易天常，卿兴义众，还复帝位。齐王恃功，肆行非法，上无宰相之心，下无忠臣之行，遂其谗恶，离逖骨肉，主上怨伤，寻已荡除。吾之与卿，友于十人，同产皇室，受封外都，各不能阐敷王教，经济远略。今卿复与太尉共起大众，阻兵百万，重围宫城。群臣同忿，聊即命将，示宣国威，未拟摧殄。自投沟涧，荡平山谷，死者日万，酷痛无罪。岂国恩之不慈，则用刑之有常。卿所遣陆机不乐受卿节钺，将其所领，私通国家。想来逆者，当前行一尺，却行一丈。卿宜还镇，以宁四海，令宗族无羞，子孙之福也。如其不然，念骨肉分裂之痛，故复遣书。（《晋书·长沙王□传》）



◎　成都王颖

颖字章度，武帝第十六子。案：《世说·言语篇》注引《八王故事》作「字叔度」，世祖第十九子。太康末封成都王，後拜越骑校尉，加散骑常侍。为贾谧所忌，出为平北将军、镇邺，转镇北大将军。赵王伦篡位，以为征北大将军、开府仪同三司。寻举义兵，以匡复功进位大将军、都督中外诸军事，录尚书事，加太子太傅。及齐王□诛，悬执朝政，寻与河间王□举兵内逼拜丞相，又废太子，拜皇太弟。永兴初，败王师於荡阴，寻为河间王□所废，复拜镇军大将军、都督河北诸军事，范阳王□幽之，缢死。）



◇　复长沙王□书

文景受图，武王乘运，庶几尧舜，共康政道，恩隆洪业，本枝百世。岂期骨肉豫祸，后族专权，杨贾纵毒，齐赵内篡。幸以诛夷，而未静息。每忧王室，心悸肝烂。羊玄之、皇甫商等恃宠作祸，能不兴慨！於是征西羽檄，四海云应。本谓仁兄同其所怀，便当内擒商等，收级远送。如何迷惑，自为戎首！上矫君诏，上离爱弟，推移辇毂，妄动兵威，还任豺狼，弃戮亲善。行恶求福，如何自勉！前遣陆机董督节钺，虽黄桥之退，而温南收胜，一彼一此，未足增庆也。今武士百万，良将锐猛，要当与兄整顿海内。若能从太尉之命，斩商等首，投戈退让，自求多福，颖亦自归邺都，与兄同之。奉览来告，缅然慷慨。慎哉大兄，深思进退也！（《晋书·长沙王□传》）



◎　吴王晏

晏字平度，武帝子。太康十年封吴王，历射声校尉、後军将军。赵王伦贬为宾徒县王，徙封代王。伦诛，复本封，拜上军大将军、开府，加侍中，永嘉中为太尉大将军。洛阳陷，遇害。後二年，第三子邺即愍帝入承大统，追赠太保，谥曰孝王，一曰敬王。



◇　答郎中令陆云令五首

令：吾以顽弱，过蒙殊宠，夙夜祗惧。忝思先恩，承风诫以自错厉，得尔委曲，省以怃然。意既在俭约，又欲奉遵法宪，岂忘於心。国自宜有宅，城内求不可得。官徒右军来蹀覆此屋，恐或不可久。得侧近宫掖，故於国作宅，不作观望，使如凡家，法足止而已耳。平量画图，当往相示，动静以闻。（《陆云集》。国起西园第，表启宜遵节俭之制。王令。）

令：中间表作舍先画图，呈启间数，又五木林□□，无他镂饰，示无乃越法奢靡，古今无匹也。间外启作小楼，北望河东公主园宅，自不为观，故便听之耳。今行者叹息，致朝野之讥邪？省奏具意，敕毁之。（《陆云集》。西园第既成，有司启观，疏谏不可。王令。）

令：多丧故，乃初未与群官会同，比当请师友文学内外官属也。（《陆云集》。王即位，未见宾客，群臣又未讲，启宜飨宴通客，及引师友文学，观书问道。王令。）

令：多病疾难，以辞公事为自力。风疾连动，故未能用。小差当如所陈乞，每识忠至之诚，辄以存心。（同上）

令：多不快，不数朝觐，幸恩诏见恕耳。五日当入朝也。（《陆云集》。舆驾比出，启宜当入朝。王令。）



◎　废太子□

□字熙祖，惠帝长子。封广陵王，惠帝即位，立为皇太子。为贾后所忌，以元康九年废为庶人，幽於金墉城。明年，更幽於许昌，贾后矫诏杀之。越十日，贾后废死，策谥曰愍怀。



◇　遗王妃书

鄙虽顽愚，心念为善，欲尽忠孝之节，无有恶逆之心。虽非中宫所生，奉事有如亲母。自为太子以来，敕见禁检，不得见母。自宜城君亡，不见存恤，恒在空室中坐。去年十二月，道文疾病困笃，父子之情，实相怜愍。於时表国家乞加徽号，不见听许。疾病既笃，为之求请恩福，无有恶心。自道文病，中宫三遣左右来视，云：「天教呼汝。」到二十八日暮，有短函来，题言东宫发，疏云：「言天教欲见汝。」即便作表求入。二十九日早入见国家，须臾遣至中宫。中宫左右陈舞见语：「中宫旦来吐不快。」使住空屋中坐须臾中宫遣陈舞见语：「闻汝表陛下为道文乞王，不得王是成国耳。」中宫遥呼陈舞：「昨天教与太子酒枣。」便持三升酒、大盘枣来见与，使饮酒□敢枣尽。鄙素不饮酒，既便遣舞启说不堪三升之意。中宫遥呼曰：「汝常陛下前持酒可喜，何以不饮？天与汝酒，当使道文差也。」便答中宫：「陛下会同一日见赐，故不敢辞，通日不饮三升酒也。且实未食，恐不堪，又未见殿下，饮此或至颠倒。」陈备复传语曰：「不孝那！天与汝酒饮，不肯饮，中有恶物耶？」遂可饮二升，馀有一升，求持还东宫饮尽。逼迫不得已，更饮一升。饮已，体中荒迷，不复自觉。须臾有一小婢持封箱来，云：「诏使写此文书。」鄙便惊起，视之，有一白纸，一青纸。催促云：「陛下停待。」又小婢承福持笔砚墨黄纸来，使写。急疾不容复视，实不觉纸上语轻重。父母至亲，实不相疑，事理如此，实为见诬，想众人见明也。（《晋书·愍怀太子传》）



◎　武陵王遵

遵字茂远，元帝孙。太元六年嗣父□位为新宁王，十二年复封本国为武陵王，历散骑常侍、秘书监、太常中领军。桓玄用事，拜金紫光禄大夫。玄篡位，贬为彭泽侯。义兵起，总统万机，加侍中大将军、承制。安帝反正，拜太保。义熙四年薨！谥曰忠敬王。



◇　以司马休之为荆州刺史令

前龙骧将军休之，才干贞审，功业既成。历阳之战，事在机捷。及至势乖力屈，奉身出奔，犹鸠集义徒，崎岖险阻。既应亲贤之举，宜委分陕之重，可监荆益梁宁秦雍六州军事，领护南蛮校尉、荆州刺史、假节。（《晋书·宗室谯王传》）



◇　追赠会稽王道子为丞相、元显为太尉令

故太傅公阿衡二世，契阔皇家，亲贤之重，地无与二。骠骑大将军内总朝维，外宣威略，志荡世难，以宁国祚。天未静乱，祸酷备锺，悲动区宇，痛贯人鬼，感惟永往，心情崩陨。今皇祚反正，幽显式叙，宜崇明国体，以述旧典。便可追崇太傅为丞相，加殊礼，一依安平献王故事。追赠骠骑为太尉，加羽葆鼓吹。丞相坟茔翳然，飘薄非所，须南道清通，便奉迎神柩。太尉宜便迁改。可下太史详吉日，定宅兆。（《晋书·简文三王会稽王道子传》）



◇　以梁王珍之为通直散骑郎令

梁王珍之，理悟贞立，蒙险违难，抚义怀顺，载奔阙庭。值寿阳扰乱，在危克固，且可通直散骑郎。（《晋书·元四王梁王□逢传》）



◇　下毛璩令

益州刺史毛璩忠诚悫亮。自桓玄萌祸，常思蹑其後。今若平殄凶逆，肃清荆郢者，便当即授上流之任。（《晋书·毛宝传》）



◎　会稽王道子

道子字道子，简文帝第五子，与孝武同母，简文临崩，封为琅邪王，太元初拜散骑常侍、中军将军，进骠骑将军，领司徒。寻领徐州刺史、太子太傅。复领扬州刺史，封会稽王。安帝即位，进太傅扬州牧，解徐州，後复解扬州司徒。元兴元年为桓玄所害，玄败追赠丞相，谥曰文孝王。（《世说·言语篇》注作「孝文王」。）有集八卷。



◇　命谒陵

今虽权制释服，至於朔望诸节，自应展情陵所，以一周为断。（《宋书·礼志》二。孝武崩，骠骑将军司马道子命。）



◇　请徵戴逵疏

逵执操贞厉，含味独游。年在耆老，清风弥劭。东宫虚德，式延事外。宜加旌命，以参僚侍。逵既重幽居之操，必以难进为美。宜下所在，备礼发遣。（《晋书·隐逸·戴逵传》。太元二十年，皇太子始出东宫，太子太傅会稽王道子、少傅王雅、詹事王□上疏。）



◇　请崇正文李太妃名号启（太元十九年）

母以子贵，庆厚礼崇。伏惟皇太妃纯德光大，休□攸锺。启嘉祚於圣明，嗣徽音於上列。虽幽显同谋，而称谓未尽。非所以仰述圣心，允答天人。宜崇正名号，详案旧典。（《晋书·孝武文李太后传》）



◇　皇太子纳妃启（太元二十一年）

皇太子系体宸极，年德并茂，宜简国媛，缉宣内教。故中书令太常王献之，新安公主息女，六行聿修，四德允备，加之世载简正，庆深积善。佥曰：宜作配储宫，正位中馈。（《御览》一百四十九引《东宫旧事》）



◇　与王彪之书

东海王来月欲迎妃，而女身有大功服，此於常礼，当是有疑。但先拜时，大礼已交，且拜时本意，亦欲通如此之阂耳。不得同之初婚，固当在於可通。（《通典》五十九）



◇　答范尚书

既有所准，情理可通，故人主权而行之，自君作故，古之制也。古人墨□从事，岂情所安，逼於君命之所制，夺於人臣之所屈，乃至於斯。以今方之，事情轻重，岂得同日，而欲执违耶？又今自拜时，未为备礼，暂一致身交拜而已。即之於情，有何不可？且今王氏情事，与国家正同。王命既定，事在必行。（《通典》六十。王□息叔仁兄十月亡，至十二月，诏其子与琅邪王昏。拜时，叔仁以丧辞，范尚书与会稽王笺，为申其意。会稽王答。）



◇　与人书

异暑复何如，向见□云，卿小苦疟，不乃以为患。治之，不遣不悉。司马道子白。（《淳化阁帖》一）





卷十八




◎　何曾

曾字颖考，陈国阳夏人，魏太仆夔子。黄初初袭父爵成阳（一作「阳武」）。亭侯，为平原侯文学。明帝时，累迁散骑侍郎、汲郡典农中郎将、给事、黄门侍郎、散骑常侍。景初中出补河内太守。齐王即位，徵拜侍中，嘉平中为司隶校尉，迁尚书。高贵乡公时为镇北将军、都督河北诸军事。陈留王时迁征北将军，进封颍昌乡侯。咸熙初拜司徒，改封朗陵侯。武帝袭晋王位，以为晋丞相。及受禅，拜太尉、进爵为公，寻拜太保，领司徒，进太傅，又进太宰。咸宁四年卒，谥曰孝。太康末改谥曰元。



◇　上魏明帝疏请隐核郡守

臣闻为国者以清静为基，而百姓以良吏为本。今海内虚耗，事役众多，诚宜恤养黎元，悦以使人。郡守之权虽轻，犹专任千里，比之於古，则列国之君也。上当奉宣朝恩，以致惠和，下当轻利而除其害。得其人则可安，非其人则为患。故汉宣称曰：「百姓所以安其田里，而无叹息愁恨之心者，政平讼理也。与我共此者，其惟良二千石乎！」此诚可谓知政之本也。方今国家大举，新有发调，军师远征，上下劬劳。夫百姓可与乐成，难与虑始，愚惑之人，能厌目前之小勤，而忘为乱之大祸者，是以郡守益不可不得其人。才虽难备，犹宜粗有威恩，为百姓所信惮者。臣闻诸郡守，有年老或疾病，皆委政丞掾，不恤庶事。或体性疏怠，不以政理为意。在官积年，惠泽不加于人。然於考课之限，罪亦不至黜免。故得经延岁月，而无斥罢之期。臣愚以为可密诏主者，使隐核参访郡守，其有老病不隐亲人物，及宰牧少恩，好修人事烦挠百姓者，皆可徵还，为更选代。（《晋书·何曾传》）



◇　上魏明帝疏请选征辽东副将（景初二年正月）

臣闻先王制法，必於全慎。故建官受任，则置假副。（《晋书》作「则置副佐」。）陈师命将，则立监贰；宣命遣使，则设介副，临敌交刃，则参御右，盖以尽谋思之功，防安危之变也。是以在险当难，则权足相济；陨缺不豫，则才足相代，其为国防，至深至远。及至汉氏，亦循旧章，韩信伐赵，张耳为贰；马援讨越，刘隆副军。前世之迹，著在篇志。今懿奉辞诛罪，精甲锐锋，步骑数万，道路回阻，四千馀里。虽假天威，有征无战，寇或潜遁，消散（《晋书》作「消引」。）日月。命无常期，人非金石，远虑详备，诚宜在副。今北边诸将及懿所督，皆为僚属，名位不殊，素无定分，统御之尊卒有变急，不相镇摄。存不忘亡，圣达所戒。臣愚以为宜选大臣名将威重宿著者，盛其礼秩，遣诣懿军，进同谋略，退为副佐。虽有万一不虞之灾，军主有储，则无患矣。（《魏志·明帝纪》注引《魏名臣奏》。又《晋书·何曾传》。）



◇　议贬庾纯

凡断正臧否，宜先稽之礼、律。八十者，一子不从政；九十者，其家不从政。新令亦如之。案纯父年八十一，兄弟六人，三人在家，不废侍养。纯不求供养，其於礼、律未有违也。司空公以纯备位卿尹，望其有加於人。而纯荒醉，肆其忿怒。臣以为纯不远布孝至之行，而近习常人之失，应在讥贬。（《晋书·庾纯传》。贾充责纯以父老不归供养，太傅何曾、太尉荀□，骠骑将军齐王攸议。）



◎　何遵

遵字思祖，曾子。泰始中为给事、黄门郎、散骑常侍、侍中。咸宁中累迁大鸿胪，免。太康初起为魏郡太守，迁太仆卿。



◇　驳为旧君反服

礼云，违大夫之诸侯不反服，则之天子亦不反服矣。恂等已登天朝，反服旧主，与礼相违。（《通典》九十。泰始中，尚书令史恂等是故少府鲍融故吏，假诣丧所行服，散骑常侍何遵驳以为。）



◎　何劭

劭字敬祖，曾次子。晋国建，为太子中庶子。武帝即位，转散骑常侍，咸宁中迁侍中。惠帝初为太子太师，通省尚书事，後转特进，累迁尚书左仆射，永康初迁司徒。赵王伦篡位，以为太宰。永宁元年卒，赠司徒，谥曰康。有集二卷。

◇　作武帝遗诏

昔伊望作佐，勋垂不朽；周霍拜命，名冠往代。侍中、车骑将军、行太子太保、领前将军杨骏，经德履哲，鉴识明远，毗翼二宫，忠肃茂著，宜正位上台，拟迹阿衡。其以骏为太尉、太子太傅、假节、都督中外诸军事，侍中、录尚书、领前将军如故。置参军六人、步兵三千人、骑千人，移止前卫将军珧故府。若止宿殿中宜有翼卫，其差左右卫三部司马各二十人、殿中都尉司马十人给骏，令得持兵仗出入。（《晋书·杨骏传》）



◇　荀粲传

粲字倩奉。粲诸兄并以儒术论议，而粲独好言道，常以为子贡称夫子之言性与天道，不可得闻，然则六籍虽存，固圣人之糠秕。粲兄俣难曰：「《易》亦云圣人立象以尽意，系辞焉以尽言，则微言胡为不可得而闻见哉？」粲答曰：「盖理之微者，非物象之所举也。今称立象以尽意，此非通於意外者也，系辞焉以尽言，此非言乎系表者也；斯则象外之意，系表之言，固蕴而不出矣。」及当时能言者不能屈也。又论父□不如从兄攸。□立德高整，轨仪以训物，而攸不治外形，慎密自居而已。粲以此言善攸，诸兄怒而不能回也。太和初，到京邑与傅嘏谈。嘏善名理而粲尚玄远，宗致虽同，仓卒时或有格而不相得意。裴徽通彼我之怀，为二家骑驿，顷之，粲与嘏善。夏侯玄亦亲。常谓嘏、玄曰：「子等在世涂间，功名必胜我，但识劣我耳！」嘏难曰：「能胜功名者，识也。天下孰有本不足而末有馀者邪？」粲曰：「功名者，志局之所奖也。然则志局自一物耳，固非识之所独济也。我以能使子等为贵，然未必齐子等所为也。」粲常以妇人者，才智不足论，自宜以色为主。骠骑将军曹洪女有美色，粲於是娉焉，容服帷帐甚丽，专房欢宴。历年後，妇病亡，未殡，傅嘏往□彦粲；粲不哭而神伤。嘏问曰：「妇人才色并茂为难。子之娶也，遗才而好色，此自易遇。今何哀之甚？」粲曰：「佳人难再得！顾逝者不能有倾国之色，然未可谓之易遇。」痛悼不能已，岁馀亦亡，时年二十九。粲简贵，不能与常人交接，所交皆一时俊杰。至葬夕，赴者裁十馀人，皆同时知名士也，哭之，感动路人。（《魏志·荀□传》注）



◇　王弼传

弼幼而察慧，年十馀，好老氏，通辩能言。父业，为书郎。时裴徽为吏部郎，弼未弱冠，往造焉。徽一见而异之，问弼曰：「夫无者诚万物之所资也，然圣人莫肯致言，而老子申之无已者何？」弼曰：「圣人体无，无又不可以训，故不说也。老子是有者也，故恒言无所不足。」寻亦为傅嘏所知。於时何晏为吏部尚书，甚奇弼，叹之曰：「仲尼称後生可畏，若斯人者，可与言天人之际乎！」正始中，黄门侍郎累缺。晏既用贾充、裴秀、朱整，又议用弼。时丁谧与晏争衡，致高邑王黎於曹爽，爽用黎。於是以弼补台郎。初除，觐爽，请间，爽为屏左右，而弼与论道，移时无所他及，爽以此嗤之。时爽专朝政，党与共相进用，弼通亻隽不治名高。寻黎无几时病亡，爽用王沈代黎，弼遂不得在门下，晏为之叹恨。弼在台既浅，事功亦雅非所长，益不留意焉。淮南人刘陶善论纵横，为当进所推。每与弼语，常屈弼。弼天才卓出，当其所得，莫能夺也。性和理，（《艺文类聚》七十四作「性好□几理」。）乐游宴，解音律，善投壶。其论道傅会文辞，不如何晏，自然有所拔得，多晏也。颇以所长笑人，故时为士君子所疾。弼与锺会善，会论议以校练为家，然每服弼之高致。何晏以为圣人无喜怒哀乐，其论甚精，锺会等述之。弼与不同，以为圣人茂於人者神明也，同於人者五情也。神明茂故能体冲和以通无；五情同故不能无哀乐以应物，然则圣人之情，应物而无累於物者也。今以其无累，便谓不复应物，失之多矣。弼注《易》，颍川人荀融难弼《大衍义》。弼答其意，白书以戏之曰：「夫明足以寻极幽微，而不能去自然之性。颜子之量，孔父之所预在，然遇之不能无乐，丧之不能无哀。又常狭斯人，以为未能以情从理者也，而今乃知自然之不可革。足下之量，虽已定乎胸怀之内，然而隔逾旬朔，何其相思之多乎？故知尼父之於颜子，可以无大过矣。」弼注《老子》，为之指略，致有理统。注《道略论》、注《易》，往往有高丽言。太原王济好谈，病《老》《庄》，常云：「见弼《易》注，所悟者多。」然弼为人浅而不识物情，初与王黎、荀融善，黎夺其黄门郎，於是恨黎，与融亦不终。正始十年，曹爽废，以公事免。其秋遇疠疾亡，时年二十四，无子绝嗣。弼之卒也，晋景王闻之，嗟叹者累日，其为高识所惜如此。（《魏志·锺会传》注。案：《世说·文学篇》注引《弼别传》，其文小异。）



◎　郑冲

冲字文和，荥阳开封人。魏黄初中为太子文学，後迁尚书郎，出补陈留太守。曹爽引为大将军从事中郎，转散骑常侍、光禄勋。嘉平三年拜司空，高贵乡公时转司徒。陈留王即位，拜太保，位在三司上，封寿光侯。晋受禅，拜太傅，进爵为公。泰始十年卒，谥曰成。



◇　甲乙问议

甲失礼於家，二嫡并存，诚非人子所得正。则乙景之子，并当三年，礼宜从重。（《晋书·礼志中》）



◎　王祥

祥字休徵，琅邪临沂人，汉末避乱，隐居三十馀年。魏黄初中，徐州刺史吕虔檄为别驾，举秀才，除温令，累迁大司农。高贵乡公即位，封关内侯，拜光禄勋，转司隶校尉，迁太常，封万岁亭侯，为三老。陈留王即位，拜司空，转太尉，加侍中，封雎陵侯。晋受禅，拜太保，进爵为公。泰始五年卒，年八十五，谥曰元。



◇　训子孙遗令

夫生之有死，自然之理。吾年八十有五，启手何恨。不有遗言，使尔无述。吾生值季末，登庸历试，无毗佐之勋，没无以报。气绝但洗手足，不烦沐浴，勿缠尸，皆浣故衣，随时所服。所赐山玄玉佩、卫氏玉□、绶笥皆勿以敛。西芒上土自坚贞，勿用甓石，勿起坟垄。穿深二丈，椁取容棺。勿作前堂、布几筵、置书箱镜奁之具，棺前但可施床榻而已。□脯各一盘，玄酒一杯，为朝夕奠。家人大小不须送丧，大小祥乃设特牲。无违余命！高柴泣血三年，夫子谓之愚。闵子除丧出见，援琴切切而哀，仲尼谓之孝。故哭泣之哀，日月降杀，饮食之宜，自有制度。夫言行可覆，信之至也；推美引过，德之至也；扬名显亲，孝之至也；兄弟怡怡，宗族欣欣，悌之至也；临财莫过於让：此五者，立身之本。颜子所以为命，未之思也，夫何远之有！（《晋书·王祥传》）



◎　王衍

衍字夷甫，祥从孙。泰始中，尚书卢钦举为辽东太守，不就。後为太子舍人，迁尚书郎，除元城令，入为中庶子、黄门侍郎。惠帝时，历北军中候、中领军、尚书令，拜河南尹，转尚书，又为中书令。成都王颖以为中军师，累迁尚书仆射，领吏部，复为尚书令、司空、司徒，迁太尉。为石勒所杀。



◇　谢表

蒙赐臣单衣、紫绡、金革带，臣谨佩服，终矢勿谖。（《书钞》一百二十八）



◇　答山简书

山子以正字拔人，然未易可称。（□□□□□□□□）



◎　王敦

敦字处仲，祥弟览之孙，尚武帝女襄城公主，拜驸马都尉，除太子舍人。惠帝时，历给事黄门郎、散骑常侍、左卫将军、大鸿胪、侍中。出为广武将军、青州刺史。怀帝时徵为中书监，拜扬州刺史。元帝召为安东军谘祭酒，复拜扬州刺史，加广武将军，进左将军，又进镇东大将军、开府仪同三司、都督江扬荆湘交广六州诸军事、江州刺史，封汉安侯。建武初迁征南大将军，加荆州牧。永昌初，与刘隗不睦，举兵入石头，拜丞相江州牧，进爵武昌郡公，还屯武昌，自加督宁益二州。明帝时移镇姑孰，自为扬州牧。病卒，戮尸悬首南桁。有集十卷。（案：《祖纳传》，平北将军王敦辟为从事。《华阳国志》、《大同志》又有王敦，皆非处仲，盖同时同姓名有三。）





◇　表庾亮为中书监

中书令领军庾亮，清雅履正，可中书监，领军如故。（《御览》二百二十）



◇　表王舒

舒风概简正，允作雅人，自多於邃，最是臣少所知拔。中间夷甫澄见语，卿知处明、茂弘，茂弘已有令名。真副卿清论，处明亲疏无知之者。吾常以卿言为意，殊未有得，恐己悔之。臣慨然曰：君以此试。顷来始乃有称之者，言常人正自患知之使过，不知使负实。（□□□□）



◇　举贺循为贤良、杜夷为方正疏

臣闻有唐畴咨，元凯时登；汉武钦贤，俊彦响应，故能允协时雍，敷崇盛化。伏见太孙舍人会稽贺循、处士卢江杜夷履道弥高，清操绝俗，思学融通，才经王务。循宰二县，皆有名绩，备僚东宫，忠恪允著。夷清虚冲淡，与俗异轨，考盘空谷，肥遁匿迹。盖经国之良宝，聘命之所急。若得待诏公车，承对册问，必有忠谠良谟，弘益政道矣。（《晋书·杜夷传》）



◇　辞荆州牧疏

昔汉祖以神武革命，开建帝业，继以文帝之贤，纂承洪绪，清虚玄默，拟迹成康。贾谊叹息，以为天下倒悬，虽言有抑扬，不失事体。今圣朝肇建，渐振宏纲，往段匹□遣使求效忠节，尚未有劳，便以方州与之。今靳明等为国雪耻，欲除大逆，此之志望，皆欲附翼天飞。虽功大宜报，亦宜有以裁之，当杜渐防萌，慎之在始。中间不逞，互生事变，皆非忠义，率以一朝之荣。天下渐弊，实由於此。春秋之时，天子微弱，诸侯奢侈，晋文思崇周室，至有求隧之请，襄王让之以礼，闻义而服，自尔诸侯莫敢越度。臣谓前者贼寇未殄，苟以济事，朝廷诸所加授，颇多爵位兼重。今自臣以下，宜皆除之，且以塞群小矜功之望，夷狄无厌之求。若复迁延，顾望流俗，使奸狡生心，遂相怨谤，指摘朝廷，谗谀蜂起，臣有以知陛下无以正之。此安危之机，天下之望。

臣门户特受荣任，备兼权重，渥恩偏隆，宠过公族。行路厮贱犹谓不可，臣独何心可以安之。臣一宗误陛下，倾覆亦将寻至；虽复灰身剖心，陛下追悔将何所及！伏愿谅臣至款，及今际会，小解散之，并授贤隽，少慰有识，各得尽其所怀，则人思竞劝矣。州牧之号，所不敢当，辄送所假侍中貂蝉。又宜并官省职，以塞群小觊觎之望。（《晋书·王敦传》）



◇　上疏言王导

导昔蒙殊宠，委以事机，虚己求贤，竭诚奉国，遂藉恩私，居辅政之重。帝王体远，事义不同，虽皇极初建，道教方阐，惟新之美，犹有所阙。臣每慷慨於遐远，愧愤於门宗，是以前後表疏，何尝不寄言及此。陛下未能少垂顾眄，畅臣微怀，云导顷见疏外，所陈如昨，而其萌已著，其为咎责，岂惟导身而已。群从所蒙，并过才分。导诚不能自量，陛下亦爱忘其短。常人近情，恃恩昧进，独犯龙鳞，迷不自了。臣窃所自忧虑，未详所由，惶愧□□，情如灰土。天下事大，尽理实难，导虽凡近，未有秽浊之累；既往之勋，畴昔之顾，情好绸缪，足以厉薄俗，明君臣，合德义，同古贤。昔臣亲受嘉命，云：「吾与卿及茂弘当管鲍之交。」臣忝外任，渐冉十载，训诱之诲，日有所忘；至於斯命，铭之於心，窃犹眷眷，谓前恩不得一朝而尽。

伏惟陛下圣哲日新，广延俊□，临之以政，齐之以礼。顷者令导内综机密，出录尚书，杖节京都，并统六军，既为刺史，兼居重号，殊非人臣之体。流俗好评，必有讥谤，宜省录尚书、杖节及都督。且王佐之器，当得宏达远识、高正明断、道德优备者，以臣暗识，未见其才。然於见人，未逾於导；加辅翼积年，实尽心力。霸王之主，何尝不任贤使能，共相终始！管仲有三归反坫之讥，子犯有临河要君之责，萧何、周勃得罪囹圄，然终为良佐。以导之才，何能无失！当令任不过分，役其所长，以功补过，要之将来。导性慎密，尤能忍事，善於斟酌，有文章才义，动静顾问，起予圣怀，外无过宠，公私得所。今皇祚肇建，八表承风；圣恩不终，则遐迩失望。天下荒弊，人心易动物听一移，将致疑惑。臣非敢苟私亲亲，唯欲忠於社稷。（《晋书·王敦传》）



◇　上疏罪状刘隗

刘隗前在门下，邪佞谄媚，谮毁忠良，疑惑圣听，遂居（《魏书·晋司马睿传》作「遂秉」。）权宠，挠乱天机，威福自由，有识杜口。大起事役，劳扰士庶；外托举义，内自封植；奢僭过制，乃以黄散为参军，晋魏已来，未有此比。倾尽帑藏，以自资奉；赋役不均，百姓嗟怨；免良人奴，自为惠泽。自可使其大田以充仓廪，今便割配，皆充隗军。臣前求迎诸将妻息，圣恩听许，而隗绝之，使三军之士莫不怨愤。又徐州流人辛苦经载，家计始立，隗悉驱逼，以实己府。当陛下践阼之始，投刺王官，本以非常之庆使豫蒙荣分。而更充征役，复依旧名，普取出客，从来久远，经涉年载，或死亡灭绝，或自赎得免，或见放遣，或父兄时事身所不及，有所不得，辄罪本主，百姓哀愤，怨声盈路。身欲北渡，以远朝廷为名，而密知机要，潜行险慝，进人退士，高下任心，奸狡饕餮，未有隗比，虽无忌、宰□、弘恭、石显未足为喻。是以遐迩愤慨，群后失望。

臣备位宰辅，与国存亡，诚乏平勃济时之略，然自忘驽骀，志存社稷，岂忍坐视成败，以亏圣美。事不获已，今辄进军，同讨奸孽，（《魏书》作「今趣进军，指讨奸孽」。）愿陛下深垂省察，速斩隗首，以谢远近。（此句从魏书补。）则众望厌服，皇祚复隆。隗首朝悬，诸军夕退。昔太甲不能遵明汤典，颠覆厥度，幸纳伊尹之勋，殷道复昌。汉武雄略，亦惑江充谗佞邪说，至乃父子相屠，流血丹地，终能克悟，不失大纲。今日之事，有逾於此，贤智故有先失後得者矣。（此十字从《魏书》补）愿陛下深垂三思，谘询善道，则四海□安，社稷永固矣。

陛下昔镇扬州，虚心下士，优贤任能，宽以得众，故君子尽心，小人毕力。臣以暗蔽，豫奉徽猷，是以遐迩望风，有识自竭，王业遂隆，惟新克建，四海延颈，咸望太平。自从信隗已来，刑罚不中，街谈巷议，皆云如吴之将亡。闻之惶惑，精魂飞散，不觉胸臆摧破，泣血横流。陛下当全祖宗之业，存神器之重，察臣前後所启，奈何弃忽忠言，遂信奸佞，谁不痛心！愿出臣表，谘之朝臣，介石之几，不俟终日，令诸军早还，不至虚扰。（《晋书·王敦传》）



◇　上言父子生离服限（建武元年）

自顷中原丧乱，父子生乖。或丧灵客寄，奔迎阻隔，而皆制服，将向十载。终身行丧，非礼所许。称之者难，空绝婚娶。昔东关之役，事同今日。三年之後，不废婚宦。苟南北圮绝，非人力所及者，宜使三年丧毕，率由旧典也。（《通典》九十八）



◇　与刘隗书

顷承圣上顾眄足下，今大贼未灭，中原鼎沸，欲与足下周生之徒，戮力王室，共静海内。若其泰也，则帝祚於是乎隆；若其否也，则天下永无望矣。（《晋书·刘隗传》）



◇　与王导书後自手笔

太真别後几日，作如此事。（《晋书·温峤传》，又《魏书·晋司马绍传》作「别来」。）



◇　书

敦顿首顿首，蜡节忽过，岁暮感悼伤悲，意想自如常。比苦腰痛愦愦，得示知意及不以悉，王敦顿首顿首。（《淳化阁帖》二。）





卷十九




◎　王导

导字茂弘，敦从弟，袭祖览爵即丘子。元康末司空刘□引为东阁祭酒，寻参东海王越军事。元帝镇下邳，请为安东司马。永嘉末迁丹阳太守，加辅国将军，寻拜宁远将军。加振威将军、愍帝即位，徵为吏部郎，不就。晋国建，以为丞相军谘祭酒，拜右将军、扬州刺史，监江南诸军事，迁骠骑将军，加散骑常侍，领中书监，录尚书事。及称尊号，进骠骑大将军，仪同三司，封武冈侯，进侍中司空假节，领中书监，寻代贺循领太子太傅，加尚书令。明帝即位，迁司徒，封始兴郡公，进太保。成帝时进太傅拜丞相。咸和五年卒，年六十四，谥曰文献。有集十一卷。



◇　转陈耽谢鸾教

丹阳从事陈耽，器局弘正，可转主簿。吴兴从事谢鸾，才干正直，可转西曹。（《御览》二百六十五引《王丞相集》）





◇　祭卫□教

卫洗马明当改葬，此君风流名士，海内民望，可修三牲之祭，敦旧好。（《御览》五百五十五引《卫□别传》）



◇　求别驾教

顾和理识清敏，劭令端古，宜得其才，以为别驾。（《通典》三十二引《王丞相集》）





◇　表

臣乞得除中书监持节，专壹所司，竭诚保傅，惟力是视。（《御览》二百二十引《王导表》）



◇　上疏论谥法

臣闻大行受大名，小行受小名，则实称不诬而已。近代以来，惟爵得谥，武官牙门，有爵必谥，卿校常伯，无爵悉不赐谥，甚失制谥之本。今中兴肇建，勋德兼备，宜深体前训，使行以谥彰，岂可限以有爵？（《书钞》九十四：「王导上疏」。《艺文类聚》四十引《中兴书》作「王遵」《御览》五百六十二引《晋中兴书》作「王遵上疏」。案：「王导谥文献」，《御览》下条引《宋书》：「王俭卒，礼官欲依王遵谥为文献。」证知是「王导」之误，东晋初无王遵也。）



◇　上疏请自贬

徐龛叛戾，久稽天诛。臣创议征讨，调举羊鉴。鉴暗懦覆师，有司极法。圣恩思降天地之施，全其首领。然臣受重任，总录机衡，使三军挫衄，臣之责也。乞自贬黜，以穆朝伦。（《晋书·王导传》）



◇　请建立国史疏

夫帝王之迹，莫不必书，著为令典，垂之无穷。宣皇帝廓定四海，武皇帝受禅於魏，至德大勋，等踪上圣，而纪传不存於王府，德音未被乎管弦。陛下圣明，当中兴之盛，宜建立国史，撰集帝纪，上敷祖宗之烈，下纪佐命之勋，务以实录，为後代之准，厌率土之望，悦人神之心，斯诚雍熙之至美，王者之弘基也。宜备史官，敕佐著作郎干宝等渐就撰集。（《晋书·干宝传》）



◇　上疏请修学校

夫治化之本，在於正人伦。人伦之正，存乎设庠序。庠序设而五教明，则德化洽通，彝伦攸叙，有耻且格也。父子兄弟夫妇长幼之序顺，而君臣之义固矣。《易》所谓正家而天下定者也。故圣王蒙以养正，少而教之，使化沾肌骨，习以成性，有若自然，日迁善远罪，而不自知。行成德立，然後裁之以位，虽王之嫡子，犹与国子齿，使知道而後贵。其取才用士，咸先本之於学。故《周礼》，乡大夫「献贤能之书於王，王拜而受之。」所以尊道而贵士也。人知士之所贵，由乎道存。则退而修其身，修其身以及其家，正家以及於乡，学於乡以登於朝。反本复始，各求诸己，敦素之业著，浮伪之道息，教使然也。故以之事君则忠，用之莅下则仁，即孟轲所谓「未有仁而遗其亲，义而後其君者也」。

自顷皇纲失统，礼教陵替，颂声不兴，於今二纪，《传》曰：「三年不为礼，礼必坏，三年不为乐，乐必崩。」而况如此其久者乎？先进渐忘揖让之容，後生唯闻金革之响，干戈日寻，俎豆不设，先王之道弥远，华伪之风遂滋，非所以习民靖俗，端本抑末之谓也。殿下以命世之资，属当倾危之运，礼乐征伐，翼成中兴，将涤秽荡瑕，拨乱反正。诚宜经纶稽古，建明学校，阐扬六艺，以训後生，使文武之道，坠而复兴。方今《小雅》尽废，戎虏扇炽，节义陵迟，国耻未雪。忠臣义士，所以扼腕拊心，礼乐政刑，当并陈以俱济者也。苟礼义胶固，纯风载洽，则化之所陶者广，而德之所被者大，义之所属者深，而威之所震者远矣。由斯而进，则可朝服济河，使帝典阙而复补，王纲弛而更张，饕餮改情，兽心革面，揖让而蛮夷服，缓带而天下从，得乎其道者，岂难也哉。故有虞舞干戚而三苗化，鲁僖作泮宫而淮夷平，桓、文之霸，皆先教而後战。今若聿遵前典，兴复教道，使朝之子弟，并入於学，立德出身者咸习之而後通。德路开而伪涂塞，则其化不肃而成，不严而治矣。选明博修礼之士以为之师，隆教贵道，化成俗定，莫尚於斯也。（《宋书·礼志》一：建武初，骠骑将军王导上疏；又《晋书·王导传》作上书，有删节。）



◇　议复肉刑

肉刑之典，由来尚矣。肇自古先，以及三代，圣哲明王所未曾改也。岂是汉文常主所能易者乎！时萧、曹已没，绛灌之徒不能正其义。逮班固深论其事，以为外有轻刑之名，内实杀人。又死刑太重，生刑太轻，生刑纵於上，死刑怨於下，轻重失当，故刑政不中也。且原先王之造刑也，非以过怒也，非以残人也，所以救奸，所以当罪。今盗者窃人之财，淫者好人之色，亡者避叛之役，皆无杀害也。则加之以刑。刑之则止，而加之斩戮，戮过其罪，死不可生，纵虐於此，岁以巨计。此乃仁人君子所不忍闻，而况行之於政乎！若乃惑其名而不练其实，恶其生而趣其死，此畏水投舟，避坎蹈井，愚夫之不若，何取於政哉！今大晋中兴，遵复古典，率由旧章，起千载之滞义，拯百残之遗黎，使皇典废而复存，黔首死而更生，至义畅於三代之际，遗风播乎百世之後，生肉枯骨，惠侔造化，岂不休哉！惑者乃曰：死犹不可惩，而况於刑？然人者冥也，其至愚矣，虽加斩戮，忽为灰土，死事日往，生欲日存，未以为改。若刑诸市朝，朝夕鉴戒，刑者咏为恶之永痛，恶者睹残刖之长废，故足惧也。然後知先王之轻刑以御物，显诫以惩愚，其理远矣。（《晋书·刑法志》，又见《群书治要》二十九引《晋书》，又《通典》一百六十八。）





◇　议追赠周札

札在石头，忠存社稷，义在亡身。至於往年之事，自臣等有识以上，与札情岂有异！此言实贯於圣鉴。论者见奸逆既彰，便欲徵往年已有不臣之渐。即复使尔，要当时众所未悟。既悟其奸萌，札与臣等便以身许国，死而後已，札亦寻取枭夷。朝廷檄命既下，大事既定，便正以为逆党。邪正失所，进退无据，诚国体所宜深惜。臣谓宜与周□、戴若思等同例。（《晋书·周札传》）



◇　重议周札赠谥

省令君议，必札之开门与谯王、周、戴异。今札开门，直出风言，竟实事邪？使以风言定褒贬，意莫若原情考徵也。论者谓札知隗、协乱政，信敦匡救，苟匡救信，奸佞除，即所谓流四凶族以隆人主巍巍之功耳，如此，札所以忠於社稷也。後敦悖谬出所不图，札亦阖门不同，以此灭族，是其死於为义也。夫信敦当时之匡救，不图将来之大逆，恶隗、协之乱政，不失为臣之贞节者，於时朝士岂惟周札邪！若尽谓不忠，惧有诬乎谯王、周、戴。各以死卫国，斯亦人臣之节也。但所见有同异，然期之於必忠，故宜申明耳。即如令君议，宋华、齐高其在隗、协矣。昔子纠之难，召忽死之，管仲不死。若以死为贤，则管仲当贬；若以不死为贤，则召忽死为失。先典何以两通之？明为忠之情同也。死虽是忠之一目，亦不必为忠皆当死也。汉祖遗约，非刘氏不王，非功臣不侯，违命天下共诛之。後吕后王诸吕，周勃从之，王陵廷争，可不谓忠乎？周勃诛吕尊文，安汉社稷，忠莫尚焉，则王陵又何足言，而前史两为美谈。固知死与不死，争与不争，苟原情尽意，不可定於一概也。且札阖棺定谥，违逆党顺，受戮凶邪，不负忠义明矣。（《晋书·周札传》）





◇　请原羊聃启

聃罪不容恕，宜极重法。山太妃忧戚成疾，陛下罔极之恩，宜蒙生存之宥。（《晋书·羊曼传》）



◇　迁丹阳太守上笺

昔魏武，达政之主也；荀文若，功臣之最也，封不过亭侯。仓舒，爱子之宠，赠不过别部司马。以此格万物，得不局迹乎！今者临郡，不问贤愚豪贱，皆加重号，辄有鼓盖，动见相准。时有不得者，或为耻辱。天官混杂，朝望□毁。导忝荷重任，不能崇浚山海，而开导乱源，饕窃名位，取紊彝典，谨送鼓盖加崇之物，请从导始。庶令雅俗区别，群望无惑。（《晋书·王导传》，《通典》三十三。）



◇　与贺循书论虞庙

王所崇惜者，体也。未敢当正位入庙及毁废之所，不知便可得尔不？（《通典》四十七。）

戴若思欲於七庙立后别室。（同上）



◇　又与贺循书问即位告庙

或谓宜祭坛拜受天命者，或谓直当称亿兆群臣告四祖之庙而行者，若尔当立行庙，主今固辞尊号，俯顺群情，还依魏晋故事，然魏晋皆禀命而行，不知今进玺当云何？（《通典》五十五）

得刁仆射书曰：如此，京兆是宣帝祖，章郡是父也。至惠帝为七庙，至怀帝京兆府君应落，想足下亦是识刁侯，不欲告惠、怀二帝，不知於礼云何？（《通典》五十五）



◇　答荀松书

意谓君位永固，无复暂还子位之理。惠帝至先帝虽四君，今亦不以一君为一代，何嫌二代之中重四君邪？今庙尚居上，祀何得居下？若暂下，则逆祀也。（《通典》四十八）



◇　答陶侃书

默居上流之势，如有松舰成资，故包含隐忍，使其有地，一月潜严，足下军到，是以得风发相赴，岂非遵养时晦以定大事者邪？（《晋书·陶侃传》）



◇　遗王含书

近承大将军困笃绵绵，或云已有不讳，悲怛之情，不能自胜。寻知钱凤大严，欲肆奸逆，朝士忿愤，莫不扼腕。去月二十三日，得征北告，刘遐、陶瞻、苏峻等深怀忧虑，不谋同辞。都邑大小及二宫宿卫咸惧有往年之掠，不复保其妻孥，是以圣主发赫斯之命，具如檄旨。近有嘉诏，崇兄八命，望兄奖群贤忠义之心，抑奸细不逞之计，当还武昌，尽力藩任。卒奉来告，乃承与犬羊俱下，虽当逼迫，犹以罔然。兄立身率素，见信明於门宗，年逾耳顺，位极人臣，仲玉、安期亦不足作佳少年，本来门户，良可惜也！

兄之此举，谓可得如大将军昔年之事乎？昔年佞臣乱朝，人怀不宁，如导之徒，心思外济。今则不然。大将军来屯于湖，渐失人心，君子危怖，百姓劳弊。将终之日，委重安期。安期断乳未几日，又乏时望，便可袭宰相之迹邪？自开辟以来，颇有宰相孺子者不？诸有耳者皆是将禅代意，非人臣之事也。先帝中兴，遗爱在人。圣主聪明，德洽朝野，思与贤哲弘济艰难。不北面而执臣节，乃私相树建，肆行威福，凡在人臣，谁不愤叹！此直钱凤不良之心闻於远近，自知无地，遂唱奸逆。至如邓伯山、周道和恒有好情，往来人士咸皆明之，方欲委任，与共戮力，非徒无虑而已也！

导门户小大受国厚恩，兄弟显宠，可谓隆矣。导虽不武，情在宁国。今日之事，明目张胆为六军之首，宁忠臣而死，不无赖而生矣。但恨大将军桓文之勋不遂，而兄一旦为逆节之臣，负先人平素之志，既没之日，何颜见诸父於黄泉，谒先帝於地下邪？执省来告，为兄羞之，旦悲且惭。愿速建大计，惟取钱凤一人，使天下获安，家国有福，故是竹素之事，非惟免祸而已。

夫福如反手，用之即是。导所统六军，石头万五千人，宫内後苑二万人，护军屯金城六千人，刘遐已至，征北昨已济江万五千人。以天子之威，文武毕力，岂可当乎！事犹可追，兄早思之。大兵一奋，导以为灼□旦也。（《晋书·王敦传》）



◇　与从子允之书

太保安丰侯以孝闻天下，不得辞司隶，和长舆海内名士，不免作中书令。吾群从死亡略尽，子弟零落，遇汝如亲，如其不尔，吾复何言？（《晋书·王允之传》：时允之以父忧去职，既葬，除义兴太守，不拜，导与书。）



◇　书

省示。具卿辛酸之至，吾甚忧劳。卿此事亦不暂忘，然书足下所欲致，身处尚在彀中，王制正自欲不得许，卿当如何？导亦天明往。（《淳化阁帖》二）

导白：改朔情增伤感，湿蒸事何如？颇小觉损不？帖有应足下，悬耿，连哀劳，满闷不具。王导。（同上）





◇　麈尾铭

道无常贵，所适惟理。谁（《艺文类聚》作「勿」。）谓质卑？御于君子。拂秽清暑，虚心以俟。（《北堂书钞》一百三十四，《艺文类聚》六十九，《御览》七百三。）



◎　王恬

恬字敬豫，导次子，袭爵即丘子。除中书郎，迁後将军、魏郡太守，加给事中，领兵镇石头，父忧去官；起为後将军，复镇石头，转吴国会稽内史，加散骑常侍。卒赠中军将军，谥曰宪。



◇　书

得示。知足下问，吾故不差，殊劣劣，力不具。王恬白。（《淳化阁帖》三）



◎　王诞

诞字茂世，恬孙，袭父混爵雉乡侯。历秘书郎、琅邪王文学中军功曹，又补元显後军府功曹，除尚书吏部郎，仍为後军长史，领庐江太守，加镇蛮护军，转龙骧将军琅邪内史，随府转骠骑长史。桓玄辅政，徙广州，为庐循平南府长史，还除员外散骑常侍，未拜。太尉刘裕请为谘议参军，转长史，从征南燕，领齐郡太守，迁吴国内史，母忧去职。义熙九年卒，追赠作唐县侯。（案：《宋书·傅亮传》：高祖文笔，北征广固，悉委长史王诞。又案：王诞《宋书》有传，《艺文类聚》亦以为宋人，今以卒年为断编入晋文。）



◇　伐广固祭牙文

敬建崇牙，显兹威灵。使鸣金辍衅，无战有宁。皇风幽被，凯旆归旌。（《艺文类聚》六十，《御览》三百三十九。）



◎　王洽

洽字敬和，导第三子。康帝时为散骑中书郎。穆帝时为中军长史、司徒左长史、建武将军、吴郡内史，徵拜领军，寻加中书令，固让不拜。有集五卷。



◇　临吴郡上表

前民辞求相鬻卖，一则救命，二则供官。方今之要，当课功受业，又虫鼠为害，瓜麦荡尽，编户僵死，葬埋无主，阖门饿馁，烟火不举。（《北堂书钞》一百五十六，又《御览》三十五引《王洽集》。）



◇　辞中书令表

窃以中书职掌机管，有由来矣。汉武之世，始建此职，历代时宜，置废遂重，武帝朝荀勖张华，并为其任。中兴以来，宰相居也。（《北堂书钞》五十七引《王洽集》）



◇　书

洽白：辱告承问，洽故尔劣劣，冀以复叙还日（一作「白」。）不具，王洽再拜。

洽顿首言：不孝祸深，备纷婴荼毒，荫恃亡兄仁爱之训，冀终百年，永有凭奉。何图慈兄，一旦背弃。悲号哀摧，肝心如抽，痛毒烦冤，不自堪忍，酷当柰何！痛当奈何！重告恻至，感增断绝，执笔哽涕，不知所言，洽顿首言。（《淳化阁帖》二）

洽顿首言，兄子号毁，不可忍视，抚之摧心，发言哽恸，当复柰何柰何，洽顿首言。（《淳化阁帖》二）

洽白：向感塞不成叙，得告承问，殊乏劣，白不具，王洽再拜。（《淳化阁帖》二）





◇　与林法师书

洽稽首和南：夫教之所由，必畅物之所未悟；物之所以通，亦得之於师资。虽元宗冲缅，妙旨幽深，然所以会之者，固亦简而易矣。是以致虽远，必假近言以明之；理虽昧，必借朗喻以徵之。故夫殆坠之旨，略可得之於千载；将绝之趣，可悟之於一朝。今本无之谈旨，略例坦然，每经明之，可谓众矣。然造精之言，诚难为允，理诣其极，通之未易；岂可以通之不易，因广同异之说，遂令空有之谈，纷然大殊？後学迟疑，莫知所拟。今道行指归，通叙色空，甚有清致，然未详经文为有明旨邪？或得之於象外，触类而长之乎？今众经甚多，或取譬不远，岂无一言，昭然易喻？古人有云：圣人之言可能，使人信之不可能。是以徵之於文，未知所释，今故谘其数事，思闻嘉诲，以启其疑。洽顿首和南。（《广宏明集》三十五）



◎　王劭

劭字敬伦，导第五子。历东阳太守、史吏郎、司徒左长史，丹杨尹，迁吏部尚书、尚书仆射，领中领军，出为建威将军、吴国内史。卒赠车骑将军，谥曰简。

◇　书

劭白：明便夏节，哀慕崩摧，肝心抽绝，烦冤弥深，不自忍任，痛当柰何！当复柰何？得告为慰，肿转差，劳悴勿勿，力及不次。王劭再拜。（《淳化阁帖》三）





卷二十




◎　王□

□字元琳，小字法护，洽子。弱冠为桓温掾，转主簿，以从讨袁真功封交趾望海县东亭侯，转大司马参军、琅邪王友中军长史、给事黄门侍郎。後忤谢安，出为豫章太守，不之官，除散骑常侍，不拜；迁秘书监。安卒，迁侍中，转辅国将军、吴国内史，徵为尚书右仆射，领吏部，转左仆射，加征虏将军，复领太子詹事。安帝即位，迁尚书令。王恭举兵，拜卫将军都督琅邪水陆军事。事平，加散骑常侍。隆安四年以疾解职，岁馀卒，追赠车骑将军开府，谥曰献穆。桓玄辅政，改赠司徒。有集十一卷。



◇　奏追崇郑太后

按太常臣胤等议，以春秋之义，母以子贵，故仲子、成风，咸称夫人。《经》云「考仲子之宫，明不配食也」。且汉文诏，二太后并系子号。宜远准春秋考宫之义，近摹二汉不配之典，尊号既正，宜改筑新庙。显崇尊称，则罔极之情申；别建寝庙，则严祢之道著；系子为称，兼明贵之所繇。一举而三义以允，固哲王之高致；可如胤等议，追尊会稽太妃为简皇太后也。（□□□□□□□□）



◇　书

三月四日□顿首：末冬众感，得七月书，知问，郎何如。服弊忧之，劣不具。王□顿首白。（《淳化阁帖》二）



◇　与范甯书论释慧持

远公、持公孰愈？（《高僧传》）



◇　重与范甯书

但令如兄，诚未易有，况弟复贤邪！（《高僧传》）



◇　林法师墓下诗序

余以宁康二年命驾之剡石城山，即法师之丘也。高坟郁为荒楚，丘陇化为宿莽，遗迹未灭，而其人已远。感想平昔，触物凄怀。（《世说》）



◇　琴赞

穆穆和琴，至至□□，如彼清风，泠焉经林。（《艺文类聚》四十四，《初学记》十。）



◇　虎丘山铭

虎丘山，先名海涌山。（《艺文类聚》八）



◇　孝武帝哀策文

同轨毕至，百司胥亚，法物夕陈，□□京夙驾，亲执馈奠，长号永夜，惧鼓刻之遄尽，哀良辰之莫借，悲宫宇之寥垃痛圣仪之幽化。夫至德无名，固理绝称谓，然视史陈辞，亦臣子所贵。寄穷情于翰墨，庶遗尘之仿佛，其辞曰：

惟皇作极，五德迭胤，康实复夏，武亦隆晋。□□太宗，希夷其韵，镜之者玄，抚之者顺。於穆皇考，嗣徽绝轨，前圣後哲，契合一揆。心去其伐，行遗其美，废华任诚，舍筌存旨。惟深通志，群方咸秩；惟几成务，能事斯毕。未若我皇，至则不疾，恢恢天网，疏而莫失。居有以虚，宰多以少；简则可从，易则不扰。信及豚鱼，泽被亿兆；湛然司契，坐一八表。园陵既卫，威灵赫赫；子来既构，寝庙奕奕。武曰止戈，戎不极役；文教聿修，有耻且格。迹有远迩，感无高深。道之所被，改色革音。皓兽驯苑，素羽栖林；殊柯通理，异蒂同根。方融玄液，陶铸斯民。《云韶》侯奏，比屋思淳。积□莫应，天罚奄臻。太山□沟，洪渎竭津。何殃之甚！何酷之殷！自罹□凶，二气（《宋书》、《南史·王诞传》作「秋冬」。）代变霜繁广除，风回高殿。（此二语王诞所益，见《宋书》、《南史·王诞传》。）帷幕空张，肴俎虚荐，极听无闻，详视罔见。人神道殊，吉凶有礼，龟筮参谋，埏隧告启。史臣考吉，警者在陛，攀援忪忪，惟兄及弟。龙舆肃以引迈，前□鹿纷以抗旒；城阙俨以整列，驰道互以通修；感乎昔之所幸，岂斯路之复由？□免哀唱以翼衡，驷悲鸣而顾□。违华宇之晰晰，即永夜之悠悠。奉灵榇而长决，缅终天而莫收。诉穹苍以叫踊，洞五内其若抽。傥性命之可赎，甘人百於山丘！茫茫大运，靡始不终。哲王遗世，贵在道融。昭哉我皇，万代流风！良史式述，德音永隆。（《艺文类聚》十三）





◇　祭徐聘士文

豫章徐先生，陶精太和，诞膺一德，藏器高栖，确尔特立，贞一足以制群动，纯本足以息浮末。宣尼有言：「不事王侯，高尚其事。」若先生者，抑亦当之矣。限兹遐路，无由造敬。系伫灵宇，乃情依依。故贡薄祀，昭述宿心。神而有灵，傥垂尚飨。（《艺文类聚》三十八）



◎　王珉

珉字季琰，小字僧弥，洽次子。历著作散骑郎、国子博士、黄门侍郎、侍中，代王献之为中书令。卒赠太常卿，有集十卷。



◇　告庙议

中朝大事，告天地，先郊後庙。（《通典》五十五）



◇　答徐邈书

詹事弹肃一宫，如尚书令中丞矣。（《艺文类聚》四十九，《御览》二百四十五。）

见傅咸弹孙詹事，或云是宫，或云坊，或云寺。此东宫中别有坊；又中庶子称坊，詹事称寺；寺同於九卿耳，坊是通名，如天朝之称台省也。（《艺文类聚》六十二）



◇　杂帖

珉顿首顿首；此年垂竟，悲怀兼割，不自胜，柰何柰何！寒切，体中比何似，甚耿耿！仆疾遂不差，眠食少，忧深，遣书不次。王珉顿首顿首。（《淳化阁帖》二）

十八日珉白：比二书暂至，未更近问，悬情不适，以可不？吾羸疾，故尔忧深，力书不具。王珉敬问。（《淳化阁帖》二）

何如？仆故顿弊，力书不次。王珉顿首顿首。上下何如？仆上下大都蒙恩，得书至之。吾云今欲出耳。吾此月急遣。廿四是王济祖日，欲必赴。卿可克过，明吾当下解相待，冫食出亦遣报，既至王家毕，卿可豫檄光公，令作一顿美食，可投其饭也。王珉相报。（《淳化阁帖》一）





◇　论序高座师帛尸梨蜜多罗

春秋吴楚称子，传者以为先中国後四夷，岂不以三代之胤，行乎殊俗之礼，以戎狄贪婪无仁让之性乎？然而卓世之秀，时生於彼逸群之才，或侔乎兹，故知天授英伟，岂俟於华戎？自此已来，唯汉世有金日□。然日□之贤，尽於仁孝忠诚，德信纯至，非为明达足论；高座心造峰极，交俊以神，风领朗越，过之远矣。（《高僧传》一）



◎　王琨

琨，导孙，袭导爵始兴郡公，长平末为仪曹郎，後为丹杨尹，卒赠太常。



◇　并琅邪王丕议（升平五年）

今立之於大行皇帝属则兄弟，凡奠祭之文，皆称哀嗣，斯盖所以仰参昭穆、自同继统在兹一人，不以私害义，专以所後为正。今皇太后德训弘著，率母仪於内；主上既纂业承统，亦何得不述遵於礼？（《通典》八十）



◎　王谧

谧字稚远，导孙。袭父协爵武冈侯，拜秘书郎，转丞，历中军长史、黄门郎、侍中。桓玄辅政，以为建威将军、吴国内史，进中书令、领军将军、吏部尚书，迁中书监，加散骑常侍，领司徒兼太保。玄篡位，封武昌县开国公。玄败，以本官加侍中，领扬州刺史，录尚书事。义熙三年卒，追赠待中司徒，谥曰文恭。有集十卷。



◇　疏

夷庚未入，乘舆旋馆。（《文选·辨亡论》注引臧荣绪《晋书》）



◇　殷祭议

有非常之庆，必有非常之礼，殷祭旧准不差，盖施於经常尔。至於义熙之庆，经古莫二，虽曰反正，理同受命。愚谓履运惟新，於是乎始，宜用四月。（《宋书·礼志》三；《通典》四百十九，元兴三年，领司徒王谧、丹杨尹孟昶议。）





◇　与释慧远书

年始四十七，而衰同耳顺。（《释藏·辇》九，又百五。）



◇　答桓玄书明沙门不应致敬王者

领军将军、吏部尚书、中书令武冈男王谧惶恐死罪：奉诲及道人抗礼至尊，并见与八座书，具承高旨，容音之唱，辞理兼至，近者亦粗闻公道，未获究尽；寻何庾二旨，亦恨不悉。以为二论漏於偏见，无晓然厌心处，真如雅诲。

夫佛法之兴，出自天竺，宗本幽遐，难以言辨，既涉乎教，故可略而言耳。意以为殊方异俗，虽所安每乖，至於君御之理，莫不必同。今沙门虽意深於敬，不以形屈为礼，迹充率土，而趣超方内者矣。是以外国之君，莫不降礼，良以道在则贵，不以人为轻重也。寻大法宣流，为日谅久，年逾四百，历代有三，虽风移政易，而弘之不异，岂不以独绝之化有用於陶渐，清约之风无害於隆平者乎？故王者拱己，不忄良忄良於缺户；沙门保真，不自疑於诞世者也。承以通生理物，存乎王者，考诸理归，实如嘉论，三复德音，不能已已。虽欲奉酬，言将无寄。犹以为功高者不赏，惠深者忘谢，虽复一拜一起，亦岂足答济通之德哉！公眷眄末遗，猥见逮问，辄率陈愚管，不致嫌於所奉耳。愿不以人废言。临白反侧，谧惶恐死罪。（《沙门不拜俗事》一。）



◇　答桓玄难

难曰：「沙门之敬，岂皆略形存心，忏悔礼拜，亦笃於事？」答曰：「夫沙门之道，自以敬为主，但津途既殊，义无降屈，故虽天属之重，形礼都尽也。沙门所以推宗师长，自相崇敬者，良以宗致即同，则长幼成序；资通有系，则事与心应。原佛法虽旷，而不遗小善，一介之功，执亦应之，积毫成山，义斯著矣。」

难曰：「君道通生，则理应在本；在三之义，岂非情理之极哉？」答曰：「夫君道通生，则理同造化。夫陶铸敷气，功则弘矣；而未有谢惠於所禀，措感於理本者何？良以冥本幽绝，非物像之所举，运通理妙，岂鹿迹之能酬？是以夫子云『可使由之，不可使知之』，此之谓也。」

难曰：「外国之君，非所应喻，佛教之兴，亦其旨可知。岂不以六夷骄强，非常教所化？故大设灵奇，使其畏服。」答曰：「夫神道设教，诚难以言辩，意以为大设灵奇，示以报应，此最影响之实理。佛教之根要，今若谓三世为虚诞，罪福为畏惧，则释迦之所明，殆将无寄矣。常以为周孔之化，救其甚弊，故言迹尽乎一生，而不开万劫之途，然远探其言，亦往往可寻：孝悌仁义明不谋而自同，四时之生杀，则矜慈之心见；又屡仰仲由之问，亦似有深旨。但教体既殊，故此处常昧耳。静而求之，殆将然乎？」

难曰：「君臣之敬，逾敦於礼。如此，则沙门不敬，岂得以道在为贵哉？」答曰：「重寻高论，以为君道运通，理同三大，是以前条已粗言：意以为君人之道，窃同高旨；至於君臣之敬，则理尽名教。今沙门既不臣王侯，故径与之废耳。」

难曰：「历代不革，非所以为证也。曩者晋人略无奉佛，沙门徒众，皆是诸胡，且王者与之不接，故可任其方俗，不为之检耳。」答曰：「前所以云历有年代者，正以客养之道，要当有以故耳。非谓已然之事无可改之理也。此盖言势之所至，非忄画然所据也。故人不接王者，又如高唱；前代之不论，或在於此也。」难曰：「此盖是佛法之功，非沙门傲诞之所益。今笃以祗敬，将无弥浓其助哉？」答曰：「敬寻来论，是不诬佛理也。但傲诞之迹，有亏大化，诚如来诲！诚如来诲！意谓沙门之道，可得称异而非傲诞。今若以千载之末，淳风转薄，横服之徒，多非其人者，敢不怀愧！今但谓自理而默，差可遗人而言道耳。前答云不以人为轻重，微意在此矣。」

难曰：「若以功深惠重，必略其谢，则释迦之德，为是深邪？为是浅邪？若浅邪，不宜以小道而乱大伦，若深邪，岂得彼肃其恭，而此驰其敬哉？」答曰：「以为释迦之道，深则深矣。而瞻仰之徒，弥笃其敬者，此盖造道之伦，必资行功；行功之美，莫尚於此。如斯乃积行之所因，来世之关键也。且致敬师长，功犹难抑，况拟心宗极，而可替其礼哉？故虽俯仰累劫，而非谢惠之谓也。（《沙门不拜俗事》一。）



◇　重答桓玄难

奉告，并垂重难、具承高旨。此理微细，至难措言；又一代大事，应时详尽。下官才非拔幽，特之研析，具妙难精诣，益增茫惑。但高音既臻，不敢默已，辄复率其短见，妄酬来诲，无以启发容致，祗用反侧，愿复询诸道人通才，蠲其不逮。

公云宗致，为是何耶？若以学业为宗致者，则学之所学，故是发其自然之性耳。苟自然有在，所由而禀，则自然之本，居可知矣。今以为宗致者，是所趣之至道，学业者，日用之筌蹄。今将欲趣彼至极，不得不假筌蹄以自运耳，故知所假之功，未是其绝处也。夫积学以之极者，必阶粗以及妙，鱼获而筌废，理斯见矣。公以为神奇之化易，仁义之功难，圣人何缘舍所易之实道而为难行之末事哉，其不然也亦以明矣。意以为佛之为教，与内圣永殊，既云其殊，理则无并。今论佛理，故当依其宗而立言也。然後通塞之涂，可得而详矣。

前答所以云仁善之行，不杀之旨，其若似可同者，故引以就此耳。至於发言抗论，津径所归，固难得而一矣。然愚意所见，乃更以佛教为难也。何以言之？今内圣所明，以为出其言善，应若影响，如其不善，千里违之。如此，则美恶应於俄顷，祸福交於目前；且为仁由已，弘之则是，而犹有弃正而即邪，背道而从欲者矣。况佛教喻一生於弹指，期要终於永劫，语灵异之无位，设报应於未兆，取之能信，不亦难乎？是以化暨中国，悟之者鲜，故《本起经》云：「正言似反。」此之谓也。

公云行功者当计其为功之劳，何得直以珍仰释迦，而云莫尚於此邪？请试言曰：以为佛道弘旷，事数弥繁，可以练神成道，非唯一事也。至於存心无倦，於事能劳，珍仰宗极，便是行功之一耳。前答所以云莫尚於此者，自谓拟心宗辙，其理难尚，非谓礼拜之事，便为无取也。但既在未尽之域，不得不有心於希通，虽一介之轻微，必终斯之所须也。公云君臣之敬，皆是自然之所生，理笃於情本，岂是名教之事邪？敬揖高论，不容间然，是以前答云君人之道窃同高旨者，意在此也。至於君臣之敬，事尽揖拜，故以此为名教耳，非谓相与之际，尽於创迹也。请复重申，以尽微意。夫太上之世，君臣已位，自然情爱，则义著化本。於斯时也，则形敬蔑闻。君道虚运，故相忘之理泰，臣道冥陶，故事尽於知足，因此而推形敬，不与心为影响，殆将明矣。及亲誉既生，兹礼乃兴，岂非後圣之制作，事与时应者乎？此理虚邈，良难为辩，如其未允，请俟高亮。（《沙门不拜俗事》一）



◇　三答桓玄难

重亏嘉诲，云佛之为教，以神为贵，神之明暗，各有本分；师之为理，在於发悟。至於君道，则可以申遂此生，通其为道者也。而为师无骇通之美，君有兼师之德，弘崇王之大礼，析在三之深浅，实如高论！实如高论！下官近所以脱言鄙见，至於往反者，缘顾问既华，不容有隐，乃更成别辩一理，非但习常之惑也。既重研妙旨，理实恢邈，旷若发蒙，於是乎在。承已令庾桓施行其事，至敬时定，公私幸甚！下官瞻仰所悟，义在击节，至於濠上之诲，不敢当命也。（《沙门不拜俗事》一）



◎　王□

□，镇军将军荟之子，导之孙。历太子中庶子、司徒左长史。隆安初王恭举兵，假建武将军、吴国内史，寻背恭，为刘牢之所败，亡走不知所在。



◇　与静媛等疏

告诱静媛、静仪、静□非：此晦便当假葬，永痛抽剥，心情分割，不自胜。念汝等追痛摧恸，缠绵断绝，何可堪任，痛当柰何！当复柰何！遣涕不次，□疏。（《淳化阁帖》三）



◎　王□

□字世将，导从弟。惠帝时辟太傅掾，转参军，从迎大驾，封武陵县侯，拜尚书郎，出为濮阳太守。元帝镇江东，以为司马，历庐江鄱阳二郡太守，除冠军将军，镇石头，领丞相军谘祭酒，出为宁远将军，荆州刺史。及即位，徵为辅国将军，加散骑常侍，寻拜征虏将军。进左卫将军，王敦以为平南将军，领护南蛮校尉、荆州剌史。卒赠侍中骠骑将军，谥曰康。有集三十四卷。



◇　洛都赋

其河东盐池，玉洁水鲜；不劳煮沃，成之自然。（《书钞》一百四十六引王《冀洛都赋》，乃王□之误。）

溪头温水，鲁阳神泉，不衅自沸。热若焦然，烂毛□龠卵，煮绢濯鲜；痿瘵痱疴，浸之则痊。功迈药石，勋著不言。（《初学记》七引两条）

玉井球栏，嶷若积霜。正殿双翼，是曰雨堂。（《初学记》七）

肇建三市，廛开疆理；列肆云曼，修层高峙。（《初学记》二十四）

挈壶司刻，漏樽泻流，仙吏秉尺，随水沈浮。（《御览》二）

若乃暮春嘉禊，三巳之辰，贵贱同游，方骥齐轮；丽服靓妆，祓乎洛滨；流芳塞路，炫日映云。（《北堂书钞》一百五十五，《御览》二十。）

若乃黄甘荔支，殊□远珍。虽非土方之所产，重九译而来臻。（《御览》九百六十六）

铜马朱樱，房陵缃李。（《御览》九百六十八）

豹祠赤杏，胡并丹柿，甘液滋脆，不经牙齿。（《御览》九百六十八，九百七十一。）

瓜则桂枝栝楼，绿《瓜襄》青肌，消暑荡秽，解渴疗饥。（《御览》九百七十八）



◇　思逸民赋

左披文以遘话，讲六艺之宏敷。（《文选·褚渊碑文》注）



◇　笙赋

其制器也，则取不周之竹，曾城之匏；生悬崖之绝岭，邈崛□卒以崇高，延修颈以亢首，厌瑶口之陆离，舞灵蛟之素鳞，衔明珠於带垂。弱舌纸薄，钅公锤内藏；合松□葛以密际，糅彤丹以发光。（《艺文类聚》四十四，《初学记》十六。）

金清而玉振。（《初学记》十六）

亲昵远游。登山送离，发千里之长思，咏别鹤於路岐。（同上）

直而不倨，曲而不挑；疏音简节，乐不乃妙。足可以易俗移风，兴洽至教，弘义著於典谟兮，历万代而弥劭。（同上）



◇　白兔赋（并序）

丞相琅邪王始受旄节，作镇北方，仁风所被，回面革心。昔周旦翼成，越裳重译而献白雉，著在前典，历代以为美谈。今在我王，匡济皇维，而有白兔之应，可谓重规累矩，不忝先圣也。（《艺文类聚》九十五）

曰皇大晋，祖宗重光。固坤厚以为基兮，廓乾维以为纲；方将朝服济江，传檄旧国；反梓宫於旧茔兮，奉圣帝乎洛阳；建中兴之遐祚兮，与二仪乎比长。於是古之有德，则纳瑞而求安，无德则不胜而为灾。赤乌降於周文兮，尚称曰休哉；桑谷生於殷庭兮，中宗克已以成仁；□雉登夫鼎耳兮，武丁责躬而教纯。（《初学记》二十九）



◇　春可乐

春可乐兮乐孟月之初阳：冰泮涣以微流，土冒橛而解刚，野喧卉以挥缘，山葱茜以发苍。（《艺文类聚》三，《御览》二十。）

吉辰兮上戊，明灵兮唯社，百室兮必集，祈祭兮树下。濯茆兮菹韭，啮蒜兮擗□□缥醪兮浮蚁，交觞兮并坐。气和兮体适，心怡兮志可。（《御览》五百三十二）



◇　弱簟平端。（《御览》七百八）

若乃良辰三祖，祈始吉元，华坛峻□，羽盖幢幡。（《书钞》一百五十五）



◇　奏中兴赋上疏

臣托备肺腑，幼蒙洪润，爰自龆龀，至於弱冠，陛下之所抚育，恩侔於兄弟，义同於交友，思欲攀龙鳞附凤翼者，有年矣。是以昔忝濮阳，弃官远迹，扶持老母，携将细弱，越长江归陛下者，诚以道之所存，愿托馀荫故也。天诱其愿，遇陛下中兴。当大明之盛，而守局遐外，不得奉瞻大礼，闻问之日，悲喜交集。昔司马相如不得睹封禅之事，慷慨发愤，况臣情则骨肉，服膺圣化哉！

又臣昔尝侍坐於先后，说陛下诞育之日，光明映室，白毫生於额之左，相者谓当王有四海。又臣以壬申岁见用为鄱阳内史，七月，四星聚於牵牛。又臣郡有枯樟更生。及臣後还京都，陛下见臣白兔，命臣作赋。时琅邪郡又献甘露，陛下命臣尝之。又骠骑将军导向臣说晋陵有金铎之瑞，郭璞云必致中兴。璞之爻筮，虽京房、管辂不过也。明天之历数在陛下矣。

臣少好文学，志在史籍，而飘放遐外，尝与桀寇为对。臣犬马之年四十三矣，未能上报天施，而愆负屡彰。恐先朝露，填沟壑，令微情不得上达，谨竭其顽，献《中兴赋》一篇。虽未足以宣扬盛美，亦是诗人嗟叹咏歌之义也。（《晋书·王□传》。）





◇　书

廿四日□白：唯久白想适妙来行，未面迟想。得七月十三日告，藉之等近日遣王秋书，不言。月行复半，念汝独思，不可堪居，柰何柰何！雨凉，不差。（《淳化阁帖》一）

嫂何如？汝所患遂差未？悬心不可言。阿母蒙恩，上下悉佳，宜可行。疟如复断要取，未断愁人，宜复具日发，与别惘惘不可言。今遣使未北反，书不足白，复会日消息，□疏。（《淳化阁帖》二）





◇　宰我赞

翩翩宰我，首名言语；志表义章，英辞风举。（《初学记》十七）



◇　保傅箴

保傅之贤，明宗国用。宁辅弼之不忠，祸及于躬。无曰父子无间，昔有潘崇；无曰至亲无二，或容江充。（《御览》二百六）



◇　妇德箴

团团明月，魄满则缺，亭亭阳晖，曜过则逝。天地犹有盈亏，况华艳之浮孽？是以淑女鉴之，战战乾乾。相彼七出，顺此话言。惧兹屋漏，畏斯新垣。在昧无愧，幽不改虔。（《艺文类聚》四十）



◎　王胡之

胡之字修龄，□第二子。历吴兴太守、侍中、丹杨尹，迁西中郎将，平北将军、司州刺史，未行而卒。有集十卷。



◇　释奠表

伏承仰遵古典，以今月吉日，释奠先圣。率土臣民，顺风载悦。臣宿婴重患，不获陪列。豫睹肃肃穆穆之容，仰望云汉，伏枕欣慨。（《初学记》十四）



◇　上疏荐沈劲

臣当藩卫山陵，式遏戎狄，虽义督群心，人思自百，然方翦荆棘，奉宣国恩，艰难急病，非才不济。吴兴男子沈劲，清操著於乡邦，贞固足以干事。且臣今西，文武义故，吴兴人最多，若令劲参臣府事者，见人既悦，义附亦众。劲父充昔虽得罪先朝，然其门户累蒙旷荡，不审可得特垂然，许臣所上否？（《晋书·忠义沈劲传》：王胡之迁平北将军司州刺史镇洛阳，上疏。）



◇　与庾安西笺

此间万顷江湖，挠之不浊，澄之不清，而百姓投一纶下一筌者，皆夺其鱼器，不轮十疋，则不得放。不知漆园吏何得持竿不顾，渔父鼓□而歌沧浪也。（《御览》八百三十四）



◇　遗从弟洽书

弟今二十九，便居清显要任，敢不敬以先旨，为弟启义让之路焉？若吾年至四五十之间，虽复朝廷超登公辅，亦非吾所豫，况降此以还者邪？（《御览》二百二十引《晋阳秋》）





卷二十一




◎　王彪之

彪之字叔虎，（见《淳化阁帖》七，《晋书》作「叔武」，唐人避讳改耳。）□弟彬之次子，为著作佐郎东海王文学。武陵王□以为镇军司马，累迁尚书左丞、司徒左长史、御史中丞、侍中、廷尉，转吏部尚书，又转领军将军，迁尚书仆射，不拜；徙太常，领崇德卫尉，复转尚书仆射，出为镇军将军、会稽内史，加散骑常侍。以忤桓温，槛车收下吏。会赦免，左迁尚书，寻复为仆射，迁尚书令，转护军将军。太元二年卒，年七十三，赠光禄大夫仪同三司，谥曰简，有集二十卷。

◇　庐山赋（序）

庐山，彭泽之山也。虽非五岳之数，穹隆嵯峨，实峻极之名山也。（《水经·庐江水》注。）



◇　水赋

寂闲居以远咏，托上善以寄言，诚有无而大观，鉴希微於清泉。泉清恬以夷淡，体居有而用玄。浑无心以动寂，不凝滞于方圆。湛幽邃以纳污，泯虚柔以胜贤。或氵宏浪於无外，或纤入於无间。故能委轮而作四海，决导而流百川；承液而生云雨，涌凝而为甘泉。（《初学记》六）



◇　井赋

考五材之物化，寂冥感而资静，水带地而壤润，月流天而宵炯。燧钻木而发火，益穿坤而构井，摹玄羲之灵爻，仰东宿之飞景，步土脉，测水泉，方栏结，辘轳悬。悬沈瓶而玄汲，飞纤绠而幽牵。於是沓黄垆之邃，鲜润下之洁。澄澜恬以清泠，氵亭泓朗以寥戾；协大阴以化液，体上善以流惠。（《初学记》七）

三伏焦暑，亢阳重授，轻飙不弱，纤云不覆。（《初学记》四）





◇　闽中赋

林绣白鹇。（《御览》九百二十四）

木则藤虹笼采於峻丛，流星丽光於高林。（《御览》九百五十三）

果则□□卑朱柿，扶馀枇杷。（《御览》九百七十一）

王坛侯栗。（《御览》九百六十四，又九百七十四。）

竹则苞甜赤箬，缥箭班弓。度世推节，征合实中。□□函人，桃枝育虫。缃箬素笋，彤竿绿筒。攒冈坻之苯□，漫原泽之蓊蒙。（《齐民要术》十，《初学记》二十八。）

药草则青珠黄连，奉柏决明。苁蓉鹿茸，漏芦松荣，痊疴则年永，练质则翰生。（《御览》九百八十四。）





◇　赋

於是乎统体而咏之。（《文选》任□《王文宪集序》注引王彪之赋。）





◇　正纳皇后礼（升平元年）

王者之於四海，无不臣妾，虽复父兄之亲，师友之贤，皆纯臣也。夫崇三纲之始，以定乾坤之仪，安有天父之尊，而称臣下之命以纳伉俪？安有臣下之卑，而称天父之名以行大礼？远寻古礼，无王者此制；近求史籍，无王者此比。於情不安，於义不通。案咸宁二年，纳悼皇后时，弘训太后母临天下，而无命戚属之臣为武皇父兄主婚之文。又考大晋已行之事，咸宁故事不称父兄师友，则咸康、华恒所上礼合於旧。臣愚谓今纳后仪制，宜一依咸康故事。（《晋书·礼志》下，《宋书·礼志》一，《通典》五十八。）



◇　纳采版文玺书

皇帝咨前太尉参军何琦。混元资始，肇经人伦，爰及夫妇以奉天地宗庙社稷。谋於公卿，咸以宜率由旧典。今使使持节太常彪之、宗正综以礼纳采。（《晋书·穆章何后传》，又《礼志》下，《通典》五十八。）





◇　问名版文

皇帝曰：「咨某官某姓。两仪配合，承天统物，正位乎内，必俟令族，重申旧典。今使使持节太常某、宗正某以礼问名」。（《晋书·礼志》下，《通典》五十八。）



◇　纳吉版文

皇帝曰：「咨某官某姓。人谋龟从，佥曰贞吉，敬从典礼。今使使持节、太常某、宗正某以礼纳吉」。（《晋书·礼志》下，《通典》五十八。）



◇　纳徵版文

皇帝曰：「咨某官某姓之女，有母仪之德，窈窕之姿，如山如河，宜奉宗庙，永奉天祚。以玄□皮帛，马羊钱璧，以章典礼。今使使持节、司徒某、太常某以礼纳徵」。（《晋书·礼志》下，《通典》五十八。）





◇　请期版文

皇帝曰：「咨前某官某姓。谋於公卿，泰筮元龟，罔有不臧，率遵典礼。今使使持节、太常某、宗正某以礼请期。（《晋书·礼志》下，《通典》五十八。）



◇　迎后版文

皇帝曰：「咨前某官某姓，岁吉月令，吉日惟某，率礼以迎。今使使持节、太保某、太尉某以礼迎」。（《晋书·礼志》下，《通典》五十八。）



◇　册立皇后何氏文

维升平元年八月，皇帝使使持节、兼太保、侍中、太宰、武陵王□册命故散骑侍郎女何氏为皇后。咨尔：「《易》本《乾》《坤》，《诗》首《关雎》，王化之本，实由内辅。是故皇英嫔虞，帝道以光；任姒母周，胤嗣克崇。皇后其祗勖厥德，以肃承宗庙，虔恭中馈，尽敬妇道，帅导六宫，作执仪於四海。皇天无亲，惟德是依，可不慎欤！」（《通典》五十八）





◇　整市教

古人同市朝者，岂不以众之所归，宜必去行物，近检校山阴市，多不如法：或店肆错乱，或商估没漏，假冒豪强之名，拥护贸易之利，凌践平弱之人，专固要害之处；属城承宽，亦皆如之。（《初学记》二十四）



◇　上书论皇太子纳妃用玉璧虎皮

或者虎取威猛，有斑彩蔚，玉象德而有温润，圭璋亦玉之美者，豹皮彩蔚，以譬君子。王肃纳徵辞云：「玄□束帛，俪皮雁羊。」前汉亦无用羊之礼。郑氏《婚物赞》曰：「羊者祥也。」婚之有羊，自汉末始。（《通典》五十八。案：郑众卒於建初八年，而云汉末，盖误涉康成耳。）



◇　上书论皇后拜讫上礼

上礼唯酒犊而已：犊十头，酒十二斛，王公已下，名在三节，祥瑞自简，庆贺录者悉贺。《左传》曰：「会吴於缯，吴徵百牢。」子服景伯曰：「周制上物，不过十二，天之大数也。」太学博士虽不在贺，而常小会者同，悉应上礼。（《通典》五十九；升平元年，台符问皇后拜讫：「何官应上礼，上礼悉何用？」太常王彪之上书。）



◇　上言开陵皇太后服（永和十二年）

二学博士荀讷、曹耽等议如右：「臣虽与之同议，议各有辞。太后临朝称制，体同皇极，则亦宜服缌，议有二君之嫌。」（《通典》一百二）





◇　奏议陈留王废疾求立後（升平元年）

臣按讷、耽二议，为许其所陈也。各无明文。臣以为经史所记，未有南面称孤，而以病疾退为庶人者也。励纂封先代，近四十年，位在朝宾，今以疾退，既废之後，若同庶人，则名贱而役厮；处以朝官，则职替而班下；以旧礼则制重而无位。量兹三义，莫知其礼。宗庙享祭，礼有假摄。古今依礼行之，有由来矣。（《通典》七十四）



◇　奔丧议

昔太宁之难，奔赴无过三年之限。恭皇后不宜逾先制，礼为君之母妻，居处饮食□尔，君已除丧，而後闻丧，不税；而责其奔。此臣所疑也。且宜一依□所上。（《通典》八十）



◇　婚礼不贺议

按婚礼不贺不乐。《传》称「子罕如晋贺夫人，既无明文」；又《传》不云「礼也」。礼，娶妇之家，三日不举乐，至於不贺，无三日之断。（《通典》五十九：「永和三年纳后，议贺不。」王彪之议。）



◇　婚不举乐议

婚礼不乐。鼓吹亦乐之总名。仪注所以无者，依婚礼也。臣伏重详。《礼》云：「婚礼不用乐，幽阴之义也，乐，阳气也」。又云：「娶妇之家，三日不举乐，思嗣亲也。」自王者下达。迎大驾卤簿及至尊升太极，并阙此条，当是依三日不举乐之礼。愚谓殿庭及大驾卤簿鼓吹，并可备仪而已。（《通典》五十九：「升平元年八月，符问迎皇后大驾，应作乐不。」太常王彪之议。）

魏晋旧制：昼夜漏既尽，门鸣鼓鸣钟，吉凶鼓钟常用，非乐也。旧仪，皇后乘舆列阊阖掖门，鸣钟鼓，所以声告内外耳。今自应施钟。若他事会，黄门侍郎举麾，旧应作宫悬金石之乐，鸣钟鼓；中朝无宫悬，设轩悬。中兴以来无此乐，故唯作鼓吹鸣钟，以拟宫悬金石耳。婚礼三日不作乐，经典明文。愚谓宜如旧仪，至尊升殿，举麾作乐；迎皇后大驾，不应鼓吹。（《通典》同上：「兰台太常主者按」云云，彪之又议。）



◇　日食废朝会议

永和中殷浩辅政，又欲从刘邵议不却会。王彪之议曰：《礼》云：「诸侯旅见天子，不得终礼而废者四，自谓卒暴有之，非谓先存其事，而侥幸史官推术错谬，故不先废朝礼。」（《通典》七十八）



◇　太后为亲属举哀议

若至尊自应举哀外族於朝堂，是也。自若不举哀，唯应从太后远出朝堂。未喻其礼，谓从举哀之礼。自中朝迄於中兴，朝廷已粗有常仪。至尊为内族於东堂举哀，则三省从临；为外族及大臣於朝堂举哀，则八座丞郎从临。至尊之奉太后，即率朝臣之仪，又尽家人之礼。二三情敬，实兼参臣子。今不应自举哀者，谓应从太后临於式乾殿，太后位西面东向，至尊位北面南向。（《通典》八十一：「褚太后为从弟举哀。」尚书王彪之议。）



◇　驳彭城国李太妃谥议

由於妇人无爵，既从夫爵，则己无实爵，以从为称也。以从为称，则无谥可知。《春秋》妇人有谥者，周末礼坏耳。故服虔注声子之谥「非礼也」。杜氏注惠公仲子，亦云「非礼，妇人无谥。」泰始以来，藩国王妃，无有谥者。中兴，敬后登祚乃追谥耳。琅邪武王诸葛妃、恭王夏侯妃，元帝犹抑蒸蒸之至，不追谥，今彭城太妃不应谥。（《通典》一百四）



◇　省官并职议

为政之道，以得贤为急，非谓雍容廊庙，标的而已，固将莅任赞时，职思其忧也。得贤之道，在於莅任；莅任之道，在於能久；久於其道，天下化成。是以三载考绩，三考黜陟，不收一切之功，不采速成之誉。故勋格辰极，道融四海，风流遐邈，声冠百代。凡庸之族众，贤能之才寡。才寡於世而官多於朝，焉得不贤鄙共贯，清浊同官！官众则阙多，阙多则迁速，前後去来，更相代补，非为故然，理固然耳。所以职事未修，朝风未澄者也。职事之修，在於省官；朝风之澄，在於并职。官省则选清而得久，职并则吏简而俗静；选清则胜人久於其事，事久则中才犹足有成。

今内外百官，较而计之，固应有并省者矣。六卿之任，太常望雅而职重，然其所司，义高务约，宗正所统盖鲜，可以并太常。宿卫之重，二卫任之，其次骁骑、左军各有所领，无兵军校皆应罢废。四军皆罢，则左军之名不宜独立，宜改游击以对骁骑。内官自侍中以下，旧员皆四，中兴之初，二人而已。二人对直，或有不周，愚谓三人，於事则无阙也。凡馀诸官，无综事实者，可令大官随才位所帖而领之。若未能顿废，自可因缺而省之。委之以职分，责之以有成，能否因考绩而著，清浊随黜陟而彰。虽缉熙之隆、康哉之歌未（「下有阙脱」。）可，使庶官之选差清，莅职之日差久，无奉禄之虚费，简吏寺之烦役矣。（《晋书·王彪之传》；案：此因桓温陈便宜七事，因上议云云，以《御览》二百三及《桓温传》互证自明。）



◇　帝加元服议

礼虽有丧冠，当是应冠之年，服制未终，若须服终，便失应冠之年故也。礼所以冠无定时月，春夏不可，便用秋冬。若今岁内修复未毕，入新年，卜仲春之日，加元服，不失年，不失礼。今便准丧冠，阙飨乐而行事，诚有倚傍。然加衮冕，火龙焕然，以准丧仪；情有不体。若别有事，必速加元服，权诸轻重，不须修复毕者，便当准丧冠耳。《通典》五十六「孝武将冠」太常王彪之议。

新年至尊当加元服。今若依成帝故事用三元日者，冠有金石之乐，恐修山陵未必，於乐便阙。礼，冠自卜日。又云「夏葛履，冬皮履」，明无定时，不必三元也。按晋故事及两汉，皆非三元，当任时事之宜耳。（《通典》五十六）

近访得成皇帝加元服仪注，阙无拜庙事。按礼，冠皆於庙。《仪礼》云：「既毕，宾出，主人送於庙门」。明必在庙。近代以来，不复在庙。成皇帝既加元服，拜太庙以告成，盖亦犹拟在庙之仪。今既加元服，亦应拜庙。（《通典》五十六）



◇　优遇陈留王议

禅让之始王，与继嗣之末孙，降杀殊矣。是以《春秋》之会，杞不异列，宋不殊位。今陈留王朝会，自任其来，则无绳墨之准。既以来朝，则应有常次，至於大会升殿，虽在上位，然无殊别之座，名同朝录，将事有例，且朝录盖是纪官名之简。（《通典》七十四）





◇　优赙陈留王议

山阳公薨故事，给绢二百匹，山阳於今稍远，今可特给绢布二百匹，钱三十万，宜小优於山阳也。（《通典》七十四）



◇　讳议

凡训体宪章经典无文者，则当准已行之旧令。议者所从，是右丞议也。按右丞议云「门县改名，既颁天下，则朝臣不得不讳。」意以为门县名以犯先帝所生之讳，故先帝时改之，与明穆皇后临朝除光禄勋字义体同尔，并皆颁下者，令知官名之改，非颁下令人皆讳之也。谓上书奏事诣先帝令上书为讳耳，太后及朝臣并应讳之义。今者奏事诣太后，何讳之有，而乃称太后制书远推之乎！议又喻以父之所讳。窃以父子天性，君臣异族，君之所讳，何必尽同？元、明、哀三帝之朝，无以所生之讳颁于天下，令人皆同讳，则臣不同子之一隅也。明臣之所讳君之母妻讳者，讳小君之讳耳。且四海之人，皆小君之臣妾，非所生之臣妾也。以小君之讳列於讳榜，故天下同讳；所生之讳不列讳榜，故天下不同讳。於时主相贤明，朝多隽彦，今所应准，而议云「非今所议」，窃所未达。又云「母以子贵」。三帝之母，不以子贵邪！议又云，章皇太妃之喻，殆非今嫌。」既不解哀帝所生，何以独非今嫌？又今上即位，所生李淑妃讳，何以不颁下天下，与简文皇帝顺皇后讳率土同讳之乎？中兴有八帝，迄今上五帝有所生，岂可四帝所生普天下不讳，而简文帝所生独率土同讳乎？谓王尚书、傅郎议为允。（《通典》一百四）



◇　太后父丧废乐议

今若钟悬鼓吹皆可以作者，其馀羽毛丝竹，奚为废之？窃所未喻。元皇后秋崩，武帝咸宁元年飨万国，设乐；恭皇后夏崩，成帝咸康八年飨万国，不尽彻乐。未详二帝故事，孰得孰失？且恭皇后崩，垂向周月，朝行权制，六宫焕然，故以即吉经时，虽尊於万国，然於帝为卑，不尽彻乐之诏，或指在於斯也。纵令咸康末不尽彻乐以为合礼，亦非所以证今明喻也。《礼》云：「母有丧声闻焉，则不举乐。」夫人之事亲尊，自王者达於庶人，不以贵贱异礼也。皇太后始居致哀，□服在躬，号哭无时，鼓钟歌箫之音，实闻於内殿，非《礼》所谓「不举乐」之说。今所欲存者轻，所为废者重，略轻崇重，附礼合情，敦於体训，於是乎在。意如前议，谓应设鼓悬钟而不作。（《通典》一百四十七）



◇　丧不数闰启

或以闰附七月，宜用闰月除者。或以闰名虽附七月，而实以三旬别为一月，故应以七月除者，臣等与中军将军冲参详，一代大礼，宜准经典。三年之丧，十三月而练，二十五月而毕，《礼》之明文也。《阳秋》之义，闰在年内，则略而不数，明闰在年外，则不应取之以越期忌之重，礼制祥除必正期月故也。（《晋书·礼志中》。宁康二年七月，简文帝崩，再周而遇闰，王彪之启。）



◇　答台符问小功服成婚

二王出後二国，礼为人後，降本亲一等。又云为姑姊妹适人者小功，二王应制小功之服。礼，小功绝哭，可以娶妻；下殇之小功则不可。先儒之说，本齐衰之亲，故除丧而後可婚。今二王虽以出後降服，本亦齐衰之亲，情例如礼，不应成婚。（《通典》六十。东晋台符庐陵公主薨，琅邪东海二王於礼为应得婚与否，太常王彪之云云。）



◇　答抚军访郊祀有赦

中兴以来，郊祀往往有赦，愚意尝谓非宜。何者？黎庶不达其意，将谓郊祀必赦，至此时，凶愚之辈复生心於侥幸矣。（《晋书·王彪之传》。时当南郊，简文帝为抚军执政，访彪之应有赦不，答云云，从之。）



◇　上笺陈雷弱儿事

弱儿等容有诈伪，浩未应轻进。（《晋书·王彪之传》）



◇　与会稽王笺

王□女有同生之哀□计其日月，尚未绝哭，岂可成婚？凡在君子，犹爱人以礼，况崇化之主邪？以此为圣人故事，宁可执训，当令宣流後裔。忝备礼官，情有不安，谨具白所怀。（《通典》六十。）

王者君临万国，以礼义声教也。今若皇子独违规矩，恐遐迩之谈，不必许也。且自元康以来，朝臣之家犯礼婚者，不见重责。故尚书仆射裴□，当代名士，於时以兄弟子丧末，为息拜时，其息服除也。议者谓父子并应贬责。兄弟子下流之丧，不同於姑。古者诸侯绝周，而卿大夫之丧，在殡犹不举乐，不以本周丧未葬行嘉礼也。况庐陵长公主，於礼不应绝服，丧今未葬乎！（《通典》六十）





◇　答会稽王书

女有大功服，若初婚者，礼例无许；既已拜时，犹复不同。昔中朝许侍中等曾议此事，以为拜时不应以丧为疑，倚傍经礼，甚有理据，谈者多谓是。殿下可视而量之。（《通典》五十九。「会稽王道子与王彪之书，彪之答云云。）



◇　与扬州刺史殷浩书

太史上元日合朔，谈者或有疑，应却会与不？昔建元元年，亦元日合朔，庾车骑写刘孔才所论以示八座。於时朝议有谓孔才所论为不得礼议，荀令从之，是胜人之一失也。何者？《礼》云：「诸侯旅见天子，入门不得终礼而废者四：太庙火，日蚀，后之丧，雨沾服失容。」寻此四事之指，自谓诸侯虽已入门而卒暴有之，则不得终礼。非为先存其事，而徼幸史官推术错谬，故不豫废朝礼也。夫三辰有灾，莫大日蚀，史官告谴，而无惧容，不修豫防之礼，而废消救之术，方大飨华夷，君臣相庆，岂是将处天灾罪己之谓？且检之事实，合朔之仪，至尊静躬殿堂，不听政事，冕服御坐门闼之制，与元会礼异。自不得兼行，则当权其事宜。合朔之礼，不轻於元会。元会有可却之隼，合朔无可废之义。谓应依建元故事，却元会。（《魏志·刘劭传》注，又《御览》二十九引《晋起居注》。）



◇　答孔严论蔡谟谥书

按谥法布德执义曰穆，谓此名目殊为不轻。泰始初张皇后、大宁庾太后，并谥曰穆，魏司空陈泰、王昶、贺循，皆名士也，并谥曰穆。此与蔡公名体相应。中朝复谥亦不胜单，安平献王孚、齐献王攸并单谥。自顷复谥者，非大晋旧典必重复谥也，盖是近来儒官相承近意耳。皆顾命重勋，或居分陕，或处阿衡。蔡公存谦素之怀，不当此任，於今咏之。所以不复谥，欲令异於数公，所以标冲虚述德美也。又中朝及中兴曾居师傅及录台事者，亦皆不复谥，山、李二司徒、吾族父安丰侯，近贺司空、荀太尉觊、周光禄□，或曾师傅，或曾总录，并不复谥。吾谓此谥弘美，不应翻改。按谥法条有限，而应谥者无限，亦何得令名德必皆齐同。远准周之文武，则後代不应复得通用此名；近校晋朝旧比，山涛、荀□、周□谥康，羊□、荀勖同谥成，此例甚众，不可悉载。近朱伯高谥简，时尚书符却已不应与和、峤同谥。蔡为太常，据上论可同，理甚有义，遂便施行。蔡家固当有此故事。准例如此，复无所为疑。（《通典》一百四）



◇　二疏画诗序

余自求致仕□政事，累诏不听，因扇上有画二疏事，作诗一首，以述其美。（《书钞》一百三十四，《御览》七百五十。）



◇　伏牺赞

悠悠皇牺，体寂神澄，无为而化，世道之凝。下知有之，冥感自兴。因应之迹，画象结绳。（《初学记》九）



◎　王纳之

纳之，彪之孙。元兴中尚书左丞，复为御史中丞。



◇　议郊祀不得三公行事

既殡郊祀，自是天子当阳有君存焉，禀命而行，何所辨也！齐之兴否，岂如今日之比乎？议者又云「今宜郊」，故是承制所得命三公行事。又郊天极尊，唯一而已，故非天子不祀也。庶人以上，莫不蒸尝，嫡子居外，庶子执事，礼文炳然，未有不亲受命而可祭天者。又武皇受禅，用二月郊；元帝中兴，以三月郊。今郊时未过，日望舆驾，无为欲速而无据，使皇舆旋返，更不得亲奉。（《宋书·礼志》三：安帝元兴三年，宋高祖讨桓玄走之，已卯，告议功於南郊，是年帝蒙尘江陵未返，其明年应郊，朝议以为依周礼，宗伯摄职，三公行事，尚书左丞王纳之独云云。又见《通典》四十三。）



◎　王旷

旷，□弟。惠帝时侍中，出为丹杨太守，永嘉中为淮南内史。有集五卷。



◇　与东海王越书

裴□在此，虽不治事，然识量弘淹，此下人士，大敬拊之。（《魏志·裴潜传》注）



◇　与扬州论讨陈敏计

贼今下屯固横江。（《御览》三百三十七）

复据乌江，皆堑垒彭排鹿角，步安严峻，以袭历阳诸军。（《御览》三百三十七）



◎　王邃

邃，旷弟。（阁帖题云「海陵恭侯」，当考。）



◇　书

寒，佳不？张丞婚事云何，是良对，足下可时合，知女决也。王邃白。（《淳化阁帖》三）





卷二十二




◎　王羲之（一）

羲之字逸少，旷子。初为秘书郎，庾亮请为征西参军，累迁长史，拜宁远将军、江州刺史，徵为侍中吏部尚书，不就；授护国将军，迁右军将军会稽内史。复与扬州刺史王述不协，称病去。卒赠金紫光禄大夫。有集十卷。



◇　用笔赋

秦、汉、魏至今，隶书其惟锺繇，草有黄绮、张芝。至於用笔神妙，不可得而详悉也。夫赋以布诸怀抱，拟形於翰墨也。辞曰：

何异人之挺发？精博善而含章。驰凤门而兽据，浮碧水而龙骧。滴秋露而垂玉，摇春条而不长。飘飘远逝，浴天池而颉颃。翱翔弄翮，凌轻霄而接行。详其真体正作，高强劲实。方员穷金石之丽，纤粗尽凝脂之密。藏骨抱筋，含文包质。没没汩汩，若□汜之落银钩；耀耀□□，状扶桑之挂朝日。或有飘遥骋巧，其若自然。包罗羽客，总括神仙。李氏韬光，类隐龙而怡情；王乔脱屣，□飞凫而上征。或改变驻笔，破真成草，养德俨如，威而不猛；游丝断而还续，龙鸾群而不诤，发指冠而皆裂，据纯钩而耿耿。忽瓜割兮互裂，复交结而成族。若长天之阵云，如倒松之卧谷。时滔滔而东注，乍纽山兮暂塞。射雀目以施巧，拔长蛇兮尽力。草草眇眇，或连或绝；如花乱飞，遥空舞雪。时行时止，或卧或蹶。透嵩华兮不高，逾悬壑兮非越。信能经天纬地，毗助王猷；耽之玩之，功积山丘。吁嗟秀逸，万代嘉休。显允哲人，於今鲜俦。共六合而俱永，与两曜而同流。郁高峰兮偃盖，如万岁兮千秋！（《墨池编》）



◇　临护军教

今所在要在於公役均平，其羌太史忠谨在公者，覆行诸营，家至人苦，畅吾乃心。其有老落笃癃，不堪从役，或有饥寒之色，不能自存者，区分处别，自当参详其宜。（《御览》二百四十）



◇　与会稽王笺

古人耻其君不为尧舜，北面之道，岂不愿尊其所事，比隆往代，况遇千载一时之运？顾智力屈於当年，何得不权轻重而处之也。今虽有可欣之会，内求诸己，而所忧乃重於所欣。《传》云：「自非圣人，外宁必有内忧。」今外不宁，内已以深。古之弘大业者，或不谋於众，倾国以济一时功者，亦往往而有之。诚独运之明足以迈众，暂劳之弊终获永逸者可也。求之於今，可得拟议乎！

夫庙算决胜，必宜审量彼我，万全而後动。功就之日，便当因其众而即其实。今功未可期，而遗黎歼尽，万不馀一。旦千里馈粮，自古为难，况今转运供继，西输许洛，北入黄河。虽秦政之弊，未至於此，而十室之忧，便以交至。今运无还期，徵求日重，以区区吴越经纬天下十分之九，不亡何待！而不度德量力，不弊不已，此封内所痛心叹悼，而莫敢吐诚。

往者不可谏，来者犹可追。愿殿下更垂三思，解而更张，令殷浩、荀羡还据合肥、广陵，许昌、谯郡、梁、彭城诸军皆还保淮，为不可胜之基，须根立势举，谋之未晚，此实当今策之上者。若不得此，社稷之忧可计日而待。安危之机，易於反掌，考之虚实，著於目前，愿运独断之明，定之於一朝也。

地浅而言深，岂不知其未易。然古人处闾阎行阵之间，尚或干时谋国，评裁者不以为讥，况厕大臣末行，岂可默而不言哉！存亡所系，决在行之，不可复持疑後机，不定之於此，後欲悔之，亦无及也。

殿下德冠宇内，以公室辅朝，最可直道行之，致隆当年，而未允物望，受殊遇者所以寤寐长叹，实为殿下惜之。国家之虑深矣，深恐伍员之忧不独在昔，麋鹿之游将不止林薮而已。愿殿下暂废虚远之怀，以救倒悬之急，可谓以亡为存，转祸为福，则宗庙之庆，四海有赖矣。（《晋书·王羲之传》）



◇　与桓温笺

谢万才流经通，使之处廊庙，参讽议，故是後来之秀。而今屈其迈往之气，以之俯顺荒馀，近是违才易务矣。（《晋书·谢万传》，《通鉴》一百。）



◇　报殷浩书

吾素自无廊庙，直王丞相时果欲内吾，誓不许之，手迹犹存，由来尚矣，不於足下参政而方进退。自儿娶女嫁，便怀尚子平之志，数与亲知言之，非一日也。若蒙驱使，关陇、巴蜀皆所不辞。吾虽无专对之能，直谨守时命，宣国家威德，故当不同於凡使，必令远近咸知朝廷留心於无外，此所益殊不同居护军也。汉末使太傅马日□慰抚关东，若不以吾轻微，无所为疑，宜及初冬以行，吾惟恭以待命。（《晋书·王羲之传》）



◇　又遗殷浩书

知安西败丧，公私惋怛，不能须臾去怀。以区区江左，所营综如此，天下寒心，固以久矣，而加之败丧，此可熟念。往事岂复可追，愿思弘将来，令天下寄命有所，自隆中兴之业。政以道胜宽和为本，力争武功，作非所当，因循所长，以固大业，想识其由来也。

自寇乱以来，处内外之任者，未有深谋远虑，括囊至计，而疲竭根本，各从所志，竟无一功可论，一事可记，忠言嘉谋弃而莫用，遂令天下将有土崩之势，何能不痛心悲慨也。任其事者，岂得辞四海之责！追咎往事，亦何所复及，宜更虚己求贤，当与有识共之，不可复令忠允之言常屈於当权。今军破於外，资竭於内，保淮之志非复所及，莫过还保长江，都督将各复旧镇，自长江以外，羁縻而已。任国钧者，引咎责躬，深自贬降以谢百姓，更与朝贤思布平政，除其烦苛，省其赋役，与百姓更始，庶可以允塞群望，求倒悬之急。

使君起於布衣，任天下之重，尚德之举，未能事事允称，当董统之任而丧败至此，恐阖朝群贤未有与人分其谤者。今亟修德补阙，广延群贤，与之分任，尚未知获济所期。若犹以前事为未工，故复求之於分外，宇宙虽广，自容何所！知言不必用，或取怨执政，然当情慨所在，正自不能不尽怀极言。若必亲征，未达此旨，果行者，愚智所不解也。愿复与众共之。

复被州符，增运千石，徵役兼至，皆以军期，对之丧气，罔知所厝。自顷年割剥遗黎，刑徒竟路，殆同秦政，惟未加参夷之刑耳，恐胜广之忧，无复日矣。（《晋书·王羲之传》）



◇　与殷浩书

下官乃劝令画廉蔺於屏风。（《北堂书钞》一百三十二，《御览》七百一。）



◇　遗谢安书

顷所陈论，每蒙允纳，所以令下小得苏息，各安其业。若不耳，此一郡久以蹈东海矣。

今事之大者未布，漕运是也。吾意望朝廷可申下定期，委之所司，勿复催下，但当岁终考其殿最。长吏尤殿，命槛车送诣天台。三县不举，二千石必免，或可左降，令在疆塞极难之地。

又自吾到此，从事常有四五，兼以台司及都水御史行台文符如雨，倒错违背，不复可知，吾又瞑目循常推前，取重者及纲纪，轻者在五曹。主者莅事，未尝得十日，吏民趋走，功费万计。卿方任其重，可徐寻所言。江左平日，扬州一良刺史便足统之，况以群才而更不理，正由为法不一，牵制者众，思简而易从，便足以保守成业。

仓督监耗盗官米，动以万计，吾谓诛翦一人，其後便断，而时意不同。近检校诸县，无不皆尔。馀姚近十万斛，重敛以资奸吏，令国用空乏，良可叹也。

自军兴以来，征役及充运死亡叛散不反者众，虚耗至此，而补代循常，所在凋困，莫知所出。上命所差，上道多叛，则吏及叛者席卷同去。又有常制，辄令其家及同伍课捕。课捕不擒，家及同伍寻复亡叛。百姓流亡，户口日减，其源在此。又有百工医寺，死亡绝没，家户空尽，差代无所，上命不绝，事起或十年、十五年，弹举获罪无懈息，而无益实事，何以堪之！谓自今诸死罪原轻者及五岁刑，可以充此，其减死者，可长充兵役，五岁者，可充杂工医寺，皆令移其家以实都邑。都邑既实，是政之本，又可绝其亡叛。不移其家，逃亡之患复如初耳。今除罪而充杂役，尽移其家，小人愚迷，或以为重於杀戮，可以绝奸。刑名虽轻，惩肃实重，岂非适时之宜邪。（《晋书·王羲之传》）



◇　与谢安书

复与君：斯真草所得，极为不少，而笔至恶，殊不称意。（旧写本《书钞》一百四）

知君尝得小笙。笙是名器，往闻者若令诸君闻之，乃当可不言。而云见今笙者皆不以为佳，恐是不能好也。（旧写本《书钞》一百十引王兴之与谢安书云云，张溥编入《羲之集》，或溥所见《书钞》，兴安作羲也。姑从之。）

蜀中山水，如峨眉山，夏含霜雹，碑板之所闻，昆仑之伯仲也。（此见张溥本，未知所出，溥引「杨云云」，疑是杨升庵依托也。溥又引《舆地志·山水》作「山川」，「峨眉山」作「岷山」。今检章宗源所辑《顾野王志》无此条，疑亦杨依托。姑录之，俟考。）



◇　与谢万书

古之辞世者或被发阳狂，或污身秽迹，可谓艰矣。今仆坐而获逸，遂其宿心，其为庆幸，岂非天赐！违天不祥。

顷东游还，修植桑果，今盛敷荣，率诸子，抱弱孙，游观其间，有一味之甘，割而分之，以娱目前。虽植德无殊邈，犹欲教养子孙以敦厚退让。或以轻薄，庶令举策数马，仿佛万石之风。君谓此何如？

比遇重熙，去当与安石东游山海，并行田视地利，颐养闲暇。衣食之馀，欲与亲知时共欢宴，虽不能兴言高咏，衔杯引满，语田里所行，故以为抚掌之资，其为得意，可胜言耶！常依陆贾、班嗣、杨王孙之处世，甚欲希风数子，老夫志愿尽於此也。（《晋书·王羲之传》，张彦远《法书要录》十。）





◇　又遗谢万书

以君迈往不屑之韵，而俯同群辟，诚难为意也。然所谓通识，正自当随事行藏，乃为远耳。愿君每与士之下者同，则尽善矣。食不二味，居不重席，此复何有，而古人以为美谈。济否所由，实在积小以致高大，君其存之。（《晋书·王羲之传》，《通鉴》一百。）



◇　与人书

张芝临池学书，池水尽黑。使人耽之若是，未必後之也。（《晋书·王羲之传》，《艺文类聚》九。）

吾书比之锺、张当抗行，或谓过之。张草犹当雁行。张精熟过人，临池学书，池水尽墨，若吾耽之若此，未必谢之。後达解者，知其评之不虚。吾尽心精作亦久，寻诸旧书，惟锺张故为绝伦，其馀为是小佳，不足在意。去此二贤，仆书次之，须得书意转深，点画之间，皆有意，自有言所不尽。得其妙者，事事皆然，平南李式论君不谢。（唐张彦远《法书要录》一，其题作《自论书》，语意与前篇不同，故两列之。）



◇　与所知书

子敬飞白大有直。（《图书会粹》。案：张溥本作「有意」。）



◇　杂帖

十七日先书，郗司马未去。即日得足下书，为慰。先书以具，示复数字。（《法书要录》十，下皆同。）

吾前东，粗足作佳观。吾为逸民之怀久矣，足下何以方复及此，似梦中语耶？无缘言面为叹，书何能悉！

瞻近无缘，省告，但有悲叹，足下小大悉平安也。云卿当来居此，喜迟不可言，想必果，言告有期耳。亦度卿当不居京。此既僻，又节气佳，是以欣卿来也。此信旨还，具示问。

龙保等平安也。谢之。甚迟见卿舅，可早至，为简隔也。

知足下行至吴，念违离不可居，叔当西耶？迟知问。

计与足下别，廿六年於今，虽时书问，不解阔怀。省足下先後二书，但增叹慨。顷积雪凝寒，五十年中所无，想顷如常，冀来夏秋间，或复得足下问耳。比者悠悠，如何可言！吾服食久，犹为劣劣，大都比之年时，为复可耳。足下保爱为上，临书但有惆怅。

省足下别疏，具彼土山川诸奇，扬雄《蜀都》，左太冲《三都》，殊为不备，悉彼故为多奇，益令其游目意足也，可得果。当告卿求迎，少人足耳。至时示意，迟此期，真以日为岁。想足下镇彼土，未有动理耳。要欲及卿在彼，登汶岭、峨眉而旋，实不朽之盛事。但言此，心以驰於彼矣。诸从并数有问，粗平安，唯修载在远，音问不数，悬情，司州疾笃不果西，公私可恨，足下所云，皆尽事势，吾无间然。诸问，想足下别具，不复一一。

得足下旃□胡桃药二种，知足下至，戎盐乃要也。是服食所须。知足下谓须服食，方回近之，未许吾此志。知我者希，此有成言无缘见卿，以当一笑。

云谯周有孙，高尚不出。今为所在其人有以副此志不，令人依依，足下具示，严君平、司马相如、扬子云皆有後否？天鼠膏治耳袭聋，有验否？有验者乃是要药。朱处仁今何在，往得其书信，遂不取答，今因足下答其书，可令必达。

省别具，足下小大问，为慰，多分张。念足下悬情武昌，诸子亦多远宦足下兼怀，并数问不，老妇顷疾笃，救命恒忧虑，馀粗平安，知足下情至。

旦夕都邑动静清和，想足下使还一一时州将桓公告慰，情企足下数使命也。谢无奕外任，数书问无他，仁祖日往，言寻悲酸，如何可言！

知有汉时讲堂在，是汉和帝时立此，知画三皇五帝以来备有，书又精妙，甚可观也。彼有能画者不？欲摹取，当可得不？须具告。

往在都见诸葛《禺百》，曾具问蜀中事，云成都城池门屋楼观，皆是秦时司马错所修，令人远想慨然。为尔不信，一一示，为欲广异闻。

青李、来禽、樱桃日给藤子，皆囊盛为佳，函封多不生，足下所疏云此果佳，可为致子，当种之，此种彼胡桃皆生也。吾笃喜种果，今在田里，惟以此为事，故远及足下，致此子者大惠也。彼所须此药草，可示当致。虞安吉者，昔与共事，当念之，今为殿中将军前过，云与足下中表，不以年老，甚欲与足下为下寮，意其资可得小郡；足下可思致之邪？所念，故远及。

吾有七儿一女，皆同生，婚娶以毕，惟一小者尚未婚耳，过此一婚，便得至彼。今内、外孙有十六人，足慰目前。足下情致委曲故具示，玄度先乃可耳，尝谓有理因祠祀绝多感，其夜便至此致之生而速之，每寻痛惋不能已已！省君书增酸，恐大分自不可移，时至不可以智力救如此。

先生适书，亦小小不能佳，大都可耳。此书因谢常侍信还，令知问，可令谢长史且消息。

数亲问叔穆嘉宾，并有问为慰。

知道长不孤，得散力疾重，而迩进退，甚令人忧念，迟信还知问。

妇安和，妇故羸疾，忧之焦心，馀亦诸患。

君昨示，欲见穆生叙赞，今欲默语兴废之格，粗当书尔不？玄度好佳，君谓何似？

从事经过崔、阮诸人，昨旦与书疾，故示毒愁，当增其疾。吾如今尚劣劣，又晚热未有定，发日有定，示足下兴耳。近书或欲留，吾甚欲与俱，而吾疾患迟速无常，其竟云何？足下今知问。

适太常、司州、领军诸人廿五六书皆佳，司州以为平复，此庆之可言；馀亲亲皆佳，大奴以还吴也冀或见之。

司州供给寥落，去无期也。不果者，公私之望，无理或复是福，得大等书慰心，今因书也。野数言疏平安定太宰中郎。

适州将十五日告，徐一痈方尺许口四寸，云数如来小如差，然疾源如此，忧怛尚深，故遣信治徐舍人书以示徐，还示足下也。不堪缧疑，事列上台。周青州视事今以当至下耶？甚是事宜，无方身也。而任事者疾患如此，使人短气。

六月十九日羲之白：使还，得八日书，知不佳，何尔耿耿！仆日弊而得此热，忽忽解日尔，力遣不具。王羲之白。（案：此帖《法书要录》後又重出。）

一见尚书书，一二日遣信以具，必宜有行者，情事恐不可委行使耶？迟还具问，亦以与尚书谘怀，今复遣谘吴兴也。（案，此帖《法书要录》後又重出。又案：张溥本割恐不以上为尚书贴而多二语，云「足下尚为远虑，不可计目前」，乃别一帖误入此也。「可委行」以下张溥本谓之《送袍帖》，其题与帖亦不合。）

远近清和，士人平安荀侯定住下邳，复遣军下城此间民事，愚智长叹，乃亦无所隐。如之何？又须求雨，以复为灾，卿彼何似？江生佳，须大活，以始见之与人上萧索，可叹。

汝宜速下，不可稽留，计日迟望。今日亦语刘长史令速。

近困得里人书，想至知故面肿，今差不？吾比日食意如差，而□中故不差，以此为至患，至不可劳力数字令弟知闻耳。□市适复二告安和，郗故病笃无复他治，为消息耳，忧之深，今移至田舍，就道家也。事毕当吾遣信，视淑还，母子平安为慰。至恨不得暂见，故未得下船。道夷书云「已得一宅」，想今安稳耳，不政解此移趋，知部儿不快，何所在？今已佳也。耿耿信白。

与殷侯彼此格卿取。

卒喜慰气满，无他治，啖数合米，来三日。

知足下哀感不佳，耿耿。吾下势、腹痛小差，须用女蒌丸，得应甚速也。

在我而已，诚无所多。云与谢豫州共入河，不乃烦剧。得安万送书，云「六日可至」。诸贤云朝廷失之，转觉阙然，与卿书同。不有君子，其能国乎？此言深也。但云卿当入，何以如梦？恐卿表将复经年，想仁祖差时还内，镇慰人情耳，皆在卿怀耳。

产妇儿，万留之，月尽遣，甚慰心。

得袁、二谢书，具为慰，袁生暂至都，已还未？此生至到之怀，吾所尽也。弟预须遇之，大事得其书无已已。二谢云秋末必来，计日迟望；万羸，不知必俱不？知弟往别，停几日？决其共为乐也。寻分旦与江姚女和别，殊当不可言也。

知庾丹阳差数深深，致心致心。

得孔彭祖十七日具问为慰。云襄经还蠡，是反善之诚也。於殷必得速还，无复道路之忧；比者尚悬悒，得其去月书，省之悲慨也。

上流近问不竟，何日即路，知谢定出？居内所弘，故重是不情，废情存大。明或就卿围棋邑散，今雨寒，未可以治谢。

江表付还。得书，知足下问，吾《骨亢》髂（上下党反，下口亚反，腰骨。）拘痛，俯仰欲不得，此何理耶？愿辄与相见，无尽治，宜足下得益，使之不疑也。但月又未，阴沈沈恐不可针，不知何以教，目前甚忧《卒页》。王羲之。

比信寻知足下有书可道，知足下未能得果，望近为然。知得家问贤子动疾，念甚忧虑，悬得後问不？分张何可久！幼小故疾患无赖，野大皆当以至，不得还问，悬心，大得善悉也。野当不能遏，卿并转茂清谈。

足下小大佳也。诸疾苦忧劳非一，如何？复得都下近问不？吾得敬和廿三日书，无他；重熙住定为善。（案：《淳化阁帖》连下「谢二侯」为一帖，与《法书要录》不同，张溥本此帖失载。）





◇　谢二侯

山下多日，不得复意问；一昨晚还，未得遣书。得告，知中冷不解。更壮湿，甚耿耿！服何药耶？仆此日差胜，寻知问。王羲之顿首。

羲之顿首：向又惨惨自举哀，乏气勿勿，知便当西，且不相知来。想熊能更言问，力遣不次，王羲之顿首。七日告期，痛念玄度，未能（阙）汝。汝临哭悲恸何可言？言及惋塞，夜（阙）市器俱不合用，令摧之也。吾平平，但昨来念玄度，体中便不堪之，耶告。

汝当须过，殡还，恒有悲恻。王延期省。

妹转佳，庆不及啼不？忆念奴，殊不可言，凉当迎之。

昨即得丹阳水上书，与足下书同，故不送，昨诸书付还。

去冬遣使，想久至。乖离忽四年，言之叹慨，岂言所喻？悠悠数十，卒当何期？汝等将慎为上，知复何云。

念足下穷思兼至，不可居处，雨气无已，卿复何似？耿耿善将息，吾故劣，力知问。王羲之。



◇　吾何当还

汝尚小，愁思兼至，不可居处；多疾，足下前许岁未，今暂还，想必可尔，故复白。十一月十三日告期等，得所高馀姚并吴兴二十八日二疏，知并平安，慰。吾平平，比服寒食酒，如似为佳，力因王会稽，不一一，阿耶告知。

想大小皆佳，丹阳顷极佳也。云自有书，不附此信耳，大小问多患，悬心；想二奴母子佳，迟卿问也。吾去日尽，欲留女过吾，去自当送之，想可垂许；一出未知还期，是以白意。夫人涉道康和，足下小大皆佳。度十五日必济江，故二日知问，须信还知，定当近道迎足下也。可令时还，迟面以日为岁。

去冬临临安，事近便欲决去，而何候不许。事闻，以有小寇，今未便得果，然故有移南意，尚未可仓卒复信，更具信汝也。

六日，昨书信未得去，时寻复逼，或谓不可以不恭命，遂不获巳。处世之道尽矣，何所复言！

丹阳旦送，吾体气极佳，其在卿故处，增思咏。

若可得耳，要当须吾自南，但增感塞。

十四日，诸问如昨，云西有伐蜀意，复是大事，速送袍来。

遂当发诏催吾，帝王之命，是何等事，而辱在草泽，忧叹之怀，当复何言？见足下一一。

昨送诸书，令示卿，想见之。恐殷侯必行，义望虽宜尔。然今此集，信为未易，卿若便西者，良不可言。

安复後问不？想必停君诸舍，疾苦差也。便疾绵笃，了不欲食，转侧须人，忧怀深；小妹亦故进退不孤，得散力，烦不得眠，食至少，疾患经月，兼ㄡ劳不可言。迎集中表，亲疏略尽，实望投老得尽田里骨肉之欢，此一条不谢二疏，而人理难知此，不知小却得遂本心不？交衰朽羸劣，所忧营如此，君视是颐养之功，当有何理？今都绝思此事也。冀疾患差，末秋初冬，必思与诸君一佳集，遣无益，快共为乐，欲省（一作「欲以少日」。）补顷者之惨蹙也。追寻前者意事，岂可复得？且当卒目前，及当此急要，愿诸君各保爱，以俟此期。未近见君，有诸结，力聊以当面。

各闲意必欲省安西，如今意无前却也，想君必俱。贼势可之者，必进许洛，无可不果。相遇於一世，岂可度之寻常？以此至终，故当极尽志气之所托也。君此意弘足，然决在必行。（旧连属上帖，今离为二。）

未复知闻晴快，卿转胜，向平复也。犹耿耿。想上下无恙，力知问不具，王羲之敬问。

日月如驰，一□更弃背再周。去月穆松大祥，奉瞻廓然，永惟悲摧，情如切割，汝亦增慕，省疏酸感。

延期官奴小女，病疾不救，痛愍贯心。吾以西夕，情愿所锺，唯在此等。岂图十日之中，二孙夭命，惋伤之甚，未能喻心，可复如何！

敬亲今在剡，其後复亡，甚不可言。

穰铁不知已得。

行近遣书，想即至此。雨，汝佳不？得悬心。吾乏劣，力数字。七月十三日告，鄱阳兄弟大降，制终去悔，悼甚永绝，悲伤痛怀，切割心情也。

诸葛□□者，君识之不？才干好佳，往为钱塘著绩，又入仆府，有以尽悉宰民之至也。甚欲自托於明德，云临安春当阙尔者君能请不？仆必欲言得佳长史，亦当是君所须，既得里人，共事异常故乃尔，须还告之。

人理不可得都绝，每至属致，使人多叹。十五日羲之报，近甚仓卒，得十三日音，知卿佳，慰之。力及阳主，书不一一，羲之报。

会稽亦复与选论卿否？吾诚敕敕於论事，然於弟尚不惜小宜。谓选官前意已佳，可不复烦重。卿更思，必谓宜，论者必有违矣。

上下安也。和绪过，见之欣然；敬豫乃成委顿，令人深忧，江生亦连病，今已差。（已上并《法书要录》）





卷二十三




◎　王羲之（二）



◇　杂帖（一）

知阮生转佳，甚慰甚慰！会稽近患下，始差。诸谢粗安。（《法书要录》十，下同。）

足下差否？甚耿耿。喉中不复燥耳，故知问。具示，王羲之白。

冷过，足下夜得眠不？祗差也，复何治？甚耿耿。长史复何似？故问具示，王羲之白。

遂无两候，使人叹；得诸孙书，高田皆欲了。

得书，知足下患疖，念卿无赖，思见足下，冀脱果，力不一一。王羲之白。

此贤怀所礼也。面一一。

五月十四日羲之近反至也。得七日书，知足下故尔，耿耿，善将息。吾肿得此霖雨转剧，忧深，力不一一。羲之。

适万石去月五日书为慰，寻得彭祖送万九日露版，再破贼，有所获。想足摧寇越逸之势，宜适许司农书为慰，无人未能得重，故向馀杭间。

因缘示致问，非书能悉，想君行有旨信。

伯熊上下安和为慰，可令知问。叔夷子前恨不见，可令熊知消息。羊参军还朝，论长见敦恕，其为庆慰，无物以喻。今又告诚先灵，以文示足下，感怀恸心。又以表书示卿，政当亦不？

痛念玄度，立如志而更速祸，可惋可痛者！省君书，亦增酸。服食故不可，乃将冷药，仆即复是中之者。肠胃中一冷，不可。如何？是以要春秋辄大起多，腹中不调适，君宜深以为意。省君书，亦比得之物养之妙，岂复容言？直无其人耳。许君见验，何烦多云矣。

袁彭祖何日过江？想安稳耳。失此诸贤，至不可言。足下分离，如何可言？

此段不见足下，乃甚久。迟面，明行集，冀得见卿。得申近不？问。



◇　谢侯

四月五日羲之报：建安灵柩至，慈阴幽绝，垂卅年。永惟崩慕，痛彻五内；永酷奈何？无由言告。临纸摧哽，羲之报。

十一月十八日羲之顿首顿首：从弟子夭没，孙女不育，哀痛兼伤，不自胜，奈何奈何！王羲之顿首。

二蔡过葬来居此，亲亲集事，而君复出为因耳。

九月十八日羲之顿首：茂善晚生儿，不育，痛之恻心，奈何奈何！转寒，足下可不可不？不得问多日，悬情，吾故劣，力不具，王羲之顿首。

十月十一日羲之敬问，得旦书，知佳，为慰。吾为转差，力不一一，羲之敬问。

二十七日告姜，汝母子佳不？力不一一，耶告。（案：此帖《法书要录》后又重出。）

羲之顿首：二孙女夭殇，悼痛切心！岂意一旬之中，二孙至此！伤惋之甚，不能已已，可复如何？羲之顿首。

廿八日羲之白：得昨告，承饮动悬情，想小尔耳。还旨不具，王羲之再拜。庾新妇入门未几，岂图奄至此祸？情愿不遂，缅然永绝，痛之深至，情不能已！况汝岂可胜任？奈何奈何！无由叙哀，悲酸。

君服前贤弟逝没，一旦奄至，痛当奈何！当复奈何！临纸咽塞。王羲之顿首顿首。雪候既不已，寒甚盛，冬平可苦患，足下亦当不堪之，转复知问。王羲之。书未云得诸，为慰。知汝姨欲西，情事难处。然今时诸不易得，东安书甚不欲令汝姨出，恳至，想自思之。上下可耳，产行往当迎庆，思之不可言。



◇　今付吴兴酢二器

一日不暂展，至恨叱而不已，便怀不果东至，可恨思叙想间暇必顾也。

适都使还，诸书具一一，须面具怀。得征西近书，委悉为慰；不得安西许有问，不知何久？长风书平安，今知殷候不久留之，甚善甚善。舍内佳不？中书何似？家中疾笃，恒救旦夕，比知觉有省书，想至。

义兴何似？悬情。慕容遂来据邺，可深忧。官复遣军，可以示义兴中书。

昨得殷候答书，今写示君，承无怒意，既而意谓速思顺从，或有怨理，大小宜盘桓，或至嫌也。想复深思。



◇　复征许也

八月二十四日之顿首：（阙）竟增哀感，奈何奈何，两足下可耳，不得问，（阙）日悬心。吾故劣劣。王羲之顿首。

此雨足何耳？故当收佳。云彼甚快大事。吴义兴吴（阙）是荡然可叹，知诸患，耿耿，今差也。华母子佳。

时行皆遍，事轻耳，彼云何？

道祖异下，乃危笃，忧怛忧怛。

贼势可见，此云方轨万万如志，但守之尚足令智者劳心，此回书恒怀汤火，处世不易，岂惟公道？

诸人十二日书云，慕容乃抄梁下，得数（阙）目下疾疫非常，乃以至京，极有伤，此忧之下者，想君勤勤之。复委笃，恐无兴理，诸人书亦云尔也。忧之怛怛，得停，乃公私大计也。（案：此帖张溥本失载。）

君顷以何永日？忆去冬，不可得知，如何如何！

桓公以江州还台选，每事胜也。不可当在谁耳。

源书以发，吾欲路次见之，亦不欲停甚。

官舍佳也。得诸舍问不？不知遮何日西，言及辛酸，卿不可怀期等，故勿忧，勿忧深。

近书及至也。瞻望不远，而未期暂面，如之何？迟得问也。



◇　谢侯数不在叹

前知足下欲居此，常喜，迟知定不果，怅恨！未知见卿期，当数音问也。

得都近问，清和为慰，云刘生近欲举君为山阴，以中当为最君期於未获供养处，相为慨然，仕宦殆是想也。君学书有意，今相与草书一卷。

小大佳不？可得司马问，悬情。适安以中军出镇，有避贤意，乃云行得言面，不知公私此理卒当之耶？甚忧。真本无集之者，想今与君书一一。

见此当何言？但恐今妇必门首有出，复有将来之弊耳，此愿尽珍御理。

想彼人士平安，二郄（阙）数也。敬豫诸人近来停数日悉佳，安石已南迁，其诸兄弟此改殊命萧索，闻君以复入相府，何时当应命？未得坐处，亦当愁罔，思得为邻，岂常情？恐君方处务，此命难期，如之何？不一一，小佳，复意问也。

源遂差不？云尚未恭命终之何？闻真长知吴兴，想必如意。南道差不。

君大小佳不，松庐善斫也。仆信还秦州，将去月十二日告，甚慰，如曹失护语此君甚康壮，常是肥渴耳，实寻还，迟之不可言。二妹差佳，慰问心期，中冷，顷时行，可畏愁人。

不得司马近问，悬情，近所送书，即至也。君信明早令得，後得鄙书未至，即想东不久耳。此鄙问无恙，诸从皆佳，比诸数耳。知刘阮数（阙）。

温公在此，前东北面还此复初（阙）散为慰，便乞良不可言，卿得知之，复共一快乐。



◇　武妹小大佳也

知郡荒，吾前东，周旋五千里，所在皆尔，可叹。江东自有大顿势，不知何方以救其弊？民事自欲叹，复为意卿示聊及。（阙一字。）

数得桓公问，疾转佳也。每悬胡，云征事末有日佳也。以逼势，不知卒云何尔！

君大小佳不？至此乃知熙，往觉少不得同，万恨万恨！云出便当西，念远别，何可言！迟见玄度，今或以在道。（案：此帖《法书要录》後又重出。）

宾如人往不堪致，心忆之，不忘怀之。

妹不快，忧劳，馀平安。（案：此帖《法书要录》後又重出。）

未得安西问，玄度忽肿，至可忧虑。得其昨书，云小差，然疾候自恐难耶！与安石俱佳，还七日，增想投命。积日不复知问，弟佳宁善，然复忧之不去怀。吾遂沈滞兼下，如近数日，分无复理，昨来增服陟厘丸，得下不知遂断不？了无所□敢，而药得停，不知当复见弟理不？独下便长叹，苏息更知问。二奴庶诸人何以谢之？

想清和士人皆佳，彭祖诸人得足下慰旦夕也。此诸贤平安，每面粗有叹慨，追恨近日，不得本善，散无已已，度足下还期不久耳，此者数令知问。

怀足下可谓礼之（阙）今以志心寄卿，想必至，到论之，救命不暇，此事於今为奢远耳，要是事其本心。



◇　所欲论事今付

今与冯公论何产，足下可思助明清谈，至是举今又语真道，今宣旨矣。

臣羲之言：寒严，不审圣体御膳何如，谨付承动静，臣羲之言。（案：此帖张溥本失载。）

臣羲之言：伏惟陛下天纵圣哲，德齐二仪。（案：此帖张溥本失载。）

应期承运，践登大祚，普天率土，莫不同庆。臣抱疾遐外，不获随例瞻望宸极，屏营一隅，臣羲之言。（案：此帖张溥本失载。）

刘氏平安也。梅妹可得；袁妹腰痛，冀当小尔耳。汝母故若以不安食，疾久忧愦，当思平理也。神意不同前者也。

今付北方脯二夹，吴兴□二器，蒜条四千二百。

司马虽笃疾久，顷转平除，无他感动，奄忽长逝，痛毒之甚，惊惋摧恸，痛切五内，当奈何奈何！省书感哽。

雨寒，卿各佳不，诸患无赖，力书不一一。羲之问。

想官舍无恙，吾必果二十日後乃往，迟喜散恙，比尔自相闻也。

九月三日羲之报：敬伦遮诸人去晦祥礻覃，情以酸割，念卿伤切诸人，岂可堪处？奈何奈何！及书不既，羲之批。九月二十五日羲之顿首：便陟冬日，时速感叹，兼哀伤切，不能自胜，奈何！得七月末时书为慰，始欲寒，足下常疾，此何似？每耿耿。吾故不平，复忧悴，力困不一一。王羲之顿首。（案：此帖张溥本失载。）

旦极寒，得示。承夫人复小咳，不善得眠助反侧，想小尔，复进何药？

念足下犹悚息，卿可否，吾昨暮复大吐，小□敢物便尔，旦来可耳，知足下念。王羲之顿首。

延期官奴小女，并得暴疾，遂至不救，愍痛心，奈何！吾以西夕，至情所寄，唯在此等，以禁慰馀年，何意旬日之中，二孙夭命？日夕左右，事在心目，痛之缠心，无复一至於此，可复如何！临纸咽塞。六月二十七日羲之报：周嫂弃背，再周忌日，大服终此晦，感摧伤悼，兼情切剧，不能自胜，奈何奈何！穆松垂祥除，不可居处。言曰酸切，及领军信书不次。羲之报。顿首顿首：亡嫂居长，情所锺奉，始获奉集，冀遂至诚，展其情愿，何图至此！未盈数旬，奄见背弃，情至乖丧，莫此之甚！追寻酷恨，悲惋深至，痛切心肝，当奈何奈何！兄子荼毒备婴，不可忍见，发言痛心，奈何奈何！王羲之顿首顿首。

君顷复以何散怀，铁云秋当解褐，行复分张，想君比尔快为乐。彦仁书云，仁祖家欲至芜湖，单弱伶俜何所成？君书得载停郡迎丧，甚事宜，但异域之乖素已不可言，何时可得发？

六日告姜：复内始晴，快情，汝母子平安。

二十七日告姜：汝母子侍不？力不一一，耶告。（案：前已有，此帖重出。）

前使还，有书，哀猥不能叙怀，情痛兼哀若割，当奈何奈何！省弟累纸，哀毒之极，但报书难为心怀，况卿处之，何可具忍？有始有卒，自古而然，虽当时不能无情痛，理有大断，岂可以之致弊，何由写心！绝笔猥咽，不知何言也！十二月六日羲之报：一昨因暨主簿不悉，昨得去月十五日、二十三日二书，为慰。两书夜无解，夜来复雪，弟各可也。此日中冷，患之始小佳，力及不一一。羲之报。

羲之死罪：前得云子诸人书，并毁顿胡之，惟分推难为心，当有分西者否，羲之死罪。

七月五日羲之顿首：昨便断草，葬送期近，痛伤情深，奈何奈何！得去月二十八日告，具问慰怀，力还不次。王羲之顿首。（案：此帖张溥本失载。）

七月十六日羲之报：凶祸累仍，周嫂弃背，大贤不救，哀痛兼伤，切割心情，奈何奈何！遣书感塞，羲之报。

二十三日发至长安，云渭南患无他，然云符健众尚七万，苟及最近，虽众由匹夫耳。即今克此一段，不知岁终云何守之？想胜才、弘之，自当有方耳。隔以久，诸怀既不可言，且今多惨戚，迟君果前，暂得一散怀。知以多疾不果，乃当秋事，省告，同此叹恨，如何可言？葬事不可仓卒，当在九月初。过此故欲一与吴兴集，冀无不克耳。然事来万端，不知如人意不？非书能悉，君数告，以尉之耳。

六月十六日羲之顿首：秋节垂至，痛悼伤恻，兼情切割，奈何奈何！此雨过，得十日告，知君如常，吴兴转胜，甚慰。想得此凉日佳，患散乃委顿，耿耿，且以佳兴消息。仆故是常耳，劣劣解日，力不次。王羲之顿首。

歌章辄付卿，或有写书人者，可写一道与吾也。

羲之死罪：去冬在东质阝，因还使白笺，伏想至，自顷公私无信便，故不复承动静，至於咏德之深，无日有隧，省告，可谓眷顾之至，寻玩三四，但有悲慨。民年以西夕，而衰疾日甚，自恐无暂展语平生理也，以此忘情。将无其人，何以复言？惟愿珍重，为国为家。时垂告慰，绝笔情塞，羲之死罪。（案：此帖张溥本失载。）

六月十一日羲之报：道护不救疾，恻怛伤怀，念弟闻问，悲伤不可胜，奈何奈何！曹妹累丧儿女，不可为心，如何？得二十三日书为慰，及还不次。王羲之报。

追寻伤悼，但有痛心，当奈何奈何！得吾慰之。吾昨频哀感，便欲不自胜，举旦复服散行之益，顿乏推理，皆如足下所诲，然吾老矣，馀愿未尽，唯在子辈耳，一旦哭之，垂尽之年，转无复理，此当何益？冀小却渐消散耳。省卿书，但有酸塞。足下念故言散，所豁多也。王羲之顿首。

向遣书，想夜至。得书，知足下问，当远行，诸怀何可言！一十必早发，想足下知向期也。阮侯止於界上耳，向书已具，不复一一。王羲之白。

宿息，想足下安书，吾犹不胜能佳。一十早往迟。王羲之顿首。（案：此帖张溥本失载。）

二十九日羲之报：月终哀摧伤切，奈何奈何！得昨示，知弟下不断，昨紫石散未佳，卿先羸甚，羸甚好消息。吾比日极不快，不得眠食，殊顿，勿令合阳，冀当佳，力不一一。王羲之报。

九月二十八日羲之顿首顿首：昨者书想至，参军近有慰阮光禄信在耳，许中郎家欲因书比去报，知庾君遂不救疾，摧切心情，不得自甚，痛当奈何！深当宽勉，以不忘先心。临纸但有酸，王羲之顿首。

羲之白，不复面，有劳；得示，足下佳，为慰。吾却遽，又睡甚勿勿，力不具。王羲之白。

十一月五日羲之报：适为不吾悉不适，弟各佳不？吾至勿勿，力数（阙。）羲之报。

兄弟上下远至，此慰不可言。嫂不和，忧怀深，期等殊勿勿，ㄡ心。

桓公不得叙情，不可居处。云子诸人何似？耿耿。能数省否？

彦仁数问也。修载暂来，忻慰。

六月十九日羲之白：使还，得八日书，知不佳；尔何（案：前帖作何尔。）耿耿。仆日弊而得此热，勿勿解白耳，力遣不具。王羲之白。（案：前已有，此帖重出。）

十二月一日羲之白：昨得还书，知极，不加疾，人甚忧，耿耿。消息比佳耳。吾至乏劣，为尔日日，力不一一。羲之报。

◇　想明日可谢诸子

十四日羲之白：近反不悉（阙）两足下佳不？不得近问；问无殊不佳。顿劣困不一一。羲之白。

羲之顿首：何贶？知意至，诸君皆困乏，常想无之。何缘作此烦损？今付还。王羲之。长高当暂还耶？范公书如此，今示君，须庾见，故当劝果之告旨语君，迟而不可言。

一日多恨，知足下散动，耿耿护护，吾至不往，劣劣不一一。王羲之顿首。

司马疾笃不果西，忧之深，公私无所成。

知比得丹阳书，甚慰，乖离之叹，当复可言！寻答其书，足下反事复行，便为索然，良不可言，此亦分耳。迟面一一。

比日寻省卿文集，虽不能悉，周遍寻玩，以为佳者，名固不虚。序述高士所传，小有异同，见卿一一问。应止杨王孙，前以共及，意同，可诚述叙之耶？暇日无为，想不忘之。

初月一日羲之白：忽然改年。新故之际，致叹至深，君亦同怀。近过得告，故云腹痛，悬情灾雨，比复何似？气力能胜不？仆为耳。力不一一。王羲之。

旦书至也。得示为慰。云小大多患，念劳心，迟见足下，未果为结。力不一一。王羲之白。三日先疏未得去，得四日疏为慰，兄书已具，不复一一。

镇军昨至，尚未见也。寻见之，悲欣不可言。

上下近问慰驰情，不知何似？绝不得松问。汝得旨问，驰白，宜豫知分春事也。吾日东，可语期，令知消息。

复数橘子，即云乃好可□敢；久得新栗，此院冬桃不能得多送。触事何当不存？往恒语然独折。

知书有去县奔去，诚意义官至也。有礼制，恐不必果耶？且君在彼县，常以为得，宜思之耶？意至故示。

兄子发尚未有定日，当送至澜，远乖，不可复言。

适欲遗书，会得足下示。

十九日羲之报，近书反至也。得八日书，知吴故羸，敬伦动气发，耿耿。想得冷，此为佳也。敬文佳，不一一。羲之报。

省足下前后书，未尝不忧。欲与事地相与有深情者，何能不恨？然古人云「行其道，忘其为身」，真卿今日之谓，政自当豁其胸怀，然得公平正直耳。未能忘己，便自不得行。然此皆在足下怀。愿卿为复广求於众，所悟故多。山之高，言次何能不？

十一月七日羲之报：近因子卿书，想行至，霜寒，弟可不？顷日了不得食，至为虚劣，力及数字。羲之报。

二十三日羲之报：一日得书，皆在计书所不得有，反转热，卿各佳不，定何可得来？迟面不一一。羲之报。知须果，裁便可遣取，视君势陈欲，欲无出理。近书至也。得十八日书，为慰。雨蒸比各可不？参军转差也。悬耿。吾胛痛剧，炙不得力，至患之，不得书，自力数字。（案，此帖《法书要录》後又重出。）

尊夫人向来复何如？为何所患？甚悬情。念卿累息具至。羲之敬问。想诸舍人小大皆佳，弟摧之可为心，且得集目下，此慰多矣。□市累告安和，梅妹大都可行，袁妹极得石散力，然故不善佳，疾久尚忧之。想野久恙，至善，分张诸怀可云「不知其期，何时可果。」永嘉竞逐者有力，恐难冀得。大柿，当种之。

笃不喜见客，笃不堪烦事，此自死不可化，而人理所重如此。都郡江东所聚，自非复弱干所堪，足下未知之耳。给领与卿同，殊为过差。交人士因开门以勉待之，无所复言。君远在此，乃受恩来，今留之，明晚共亲亲集，想君未便至馀姚尔。

云殷生得快罔大事，数谢生书，但有药耳。云彦仁或宣城，甚佳，情事实宜。今有云想深复征许也。

寂不得都问。知卿云曰问故，未知西审问，使人忧耿，得问，示。

信使甚数，而无还者，似书疏不可得；得问，宜示告之，知长翔田舍。比卿还，当知何候？须得音副民望，甚善。羲之白，雾气，足下各何如？长素转佳，甚耿耿。

冀行面，遣知问，王羲之白。

昨道诸书，今示卿相见之，恐殷侯必行，义望虽宜尔，然今此集，信为未易，卿者便西者，良不可言也。睛快，足下各佳不？长素转佳也。甚耿耿，故知问具示。王羲之白。（案：此帖首三十八字张溥本失载。）

足下晚可耳，至劣劣，力不一一。王羲之白。（案，此帖张溥本失载。）

十二月二十四日羲之报：岁尽感叹，得十二日书，为慰；大寒，比可不？吾故羸乏，力不一一。王羲之报。

药汤诸人佳也。今知问，朱博士何当还？君可致意，令速还，想无稽留。

吾至今，目欲不复见字。

见君小大佳不？过此乃知熙佳，觉少不得同，万恨万恨！云出便当西，念远别，何可云？迟见玄度，今或以在道。（案：前已有，此帖重出。）



◇　宾诸人佳不？皆致心，忆之不忘怀

妹不怏，忧劳，馀平安。（案，前已有，此帖重出。）

初月十二日，羲之累书，至得去月二十六日书，为慰。比可不？仆下连连不断，无所一欲，□敢辄不化消，诸弊甚，不知何以救之，罔极然及不一一。羲之白。

昨近有书至，此故不多也。迟书不悉耳。

知尚书中郎差为慰，不得吴兴问，悬心；数吴中闻耳。小奴在此忽患疟，比数发，今日最为大；都轻疟耳，尚小停，今在吾厩中。念犹悬心，小患耳，无所垂心，须佳乃去。此言不可乏，得知足下问，吾忽忽力数字。

直遣军使者，可各差十五人耶？合三十人，足周事，足下知。足下知消息，今故遣问，使至具示之，力书不一一。王羲之白。（已上并《法书要录》）





卷二十四




◎　王羲之（三）



◇　杂帖（三）

方回遂举为侍中，都下书云「殷生议论，殊异处忧之道」。故思同岁寒，尽封此书还。（《法书要录》十，下皆同。）

论亦不能佳，体怀省无所乏，然卿供给人士，及使役吏人，论者亦谓大任，意在世中，政自不得不小俯仰同异，卿复为意。卿此怀亦当玄同，不能勉人耳。

见尚书一日遣信以具，必宜有行者，情事恐不可委行使耶？迟还具问，亦以与尚书谘怀，今复遣谘吴兴也。（案：前已有，此帖重出。）

官舍佳也。节气不适可忧，彼云何？昨得羲书比佳，甚慰甚慰，得官奴、晋宁书，宾平安，念悬心，此粗佳，一日书此一一。

民以顷情事，不可不勤思自补，节勤以食□敢为意，乃胜前者，而气力所堪不如，自丧初不哭，不能不有时恻怆，然便非所堪。哀事损人故最深，益知不可不豁之。

知足下数祖伯诸人问助慰，绝不得兄子问，悬念可言。此於南北旨使无理，比欲叹久也。亦同失人，并欲勿勿。群从书皆佳，道冲书平安，汝当改葬，不可云劳。冲遇此事，或复连留。（案：张溥本无「旨使至勿勿」十七字，以「群从」以下别为一帖。）

省告一一，足下此举，由来吾所具。卿所云皆是情言，然权事虑之重，则当废情以从宜，非书所悉，见卿一一。吾涉冬节，便觉风动，日日增甚，至去月十日，便至委笃，事事如去春，但为轻微耳。寻得小差，固尔不能转胜。沈滞进退，体气肌肉便大损，忧怀甚深。今尚得坐起，神意为复可耳。直疾不除，昼夜无复聊赖，不知当得暂有间，还得（阙）其写不？如今忽忽日前耳。手亦恶欲，不得书示，令足下知问。七月十五日羲之白：秋日感怀深，得五日告，甚慰，晚热盛，君比可不？迟复後问，仆平平，力及不一一。王羲之白。

知君患隐，何以及尔？是为疲之极也。一知此事，恐不可以不绝骨肉之爱，无论人事也，乃甚忧。君若自量过叹患不以轻心者，一事不尔，当何理？

鄙故勿勿。饮日三斗，小行四升，至可忧虑。如桓公书旨阙其不去，恐不能平。此信过不得熙书，想其书一一也。小大佳不？宾转胜，皆谢之，贤妹大都胜前，至不欲食，笃羸，悔令人忧，馀粗佳。（案，此帖张溥本失载。）

阿刁近来到，卞上下皆佳，姜夫数白。

得书，知足下且欲顾，何以不进耶？向与谢生书，说欲往，知登停山。停山非所辩，故可共集谢生处，登山可他日耶？王羲之白。不得君家书，疏多往来皆平安耳。今年此夏节气至恶，当令人危。幼小疾苦，故尔忧劳不可言。

七月二十一日羲之白：昨十七日告，为慰，极有秋气，君比可耳。力及不一一。王羲之顿首。近复因还信，书至也。（案：此帖张溥本失载。）

得九日问，亦云鄙平平，想得凉转胜，以疾乃服，法必解此意。

来月必欲就到家，而得其问，云尚多溪毒，当复小却耳。仆故有至临州意，尚未定，自更有；果南行者，还乃得至寿春耳。

得都九日问，无他。得豫章书，为慰，想以具问。昨得都十七日书，贼径还蠡台，不攻谯，是其反善之诚也。想殷生得过此者，犹令人忧，期诸处分犹未定，羊参军旦夕至也，迟一一。殷废责事便行也。令人叹怅无已。

安石定目绝，令人怅然。一尔，恐未卒有散理，期诸处分犹未定，忧悬益深，念君驰情。又遣从事发遣，君无复坐理，交疾患，何以堪此！何以堪此！恐属无所复厝怀，即乖大小不可言，且忧君以疾，他曳不易。

得司州书转佳，此庆慰可言。云与君数数或采药山崖，可愿乐遥想而已。云必欲克馀杭之迟期，此不可言，要须君旨问。仆事中久，宜暂东复，令白便行，还便行。当至剡槌上，二十日後还以示，政当与君前期会耳。迟此情兼二三。

昨暮得无奕、阿万此月二日书，甚近清和耳。羌贼故在许下，自当了也。桓公未有行日，阿万定吴兴兴。

未复弘道近书，见与弘远书。恐卿不得久坐，何如休？稚玄佳不？想数得足下旨，令知问。□蒙风胶今年似晚，来年其主不起首者，想或可得借乎！

得反，不获示，知足下发动胁肿，卿此疾苦甚，似期一一想消，一当转佳，为何治也。吾为亦劣，大都复是平平，隔耳许日，前後有其效，何喻？冀凉日晚散耳，寻复知问。王羲之。

羲之顿首：贤女殡敛永毕，情以伤惋，不能已已！兄足下愍悴深至，何可为心？奈何奈何！不能无时之痛，忧卿便深，今何如？患深达既往，吾志勿勿，力知问。临书恻恻，王羲之顿首。

贤室何如？何可为心？唯绝难於人理耳。诸患犹尔，忧劳深似（阙）江侯（阙到行底。）足下遗临忄□次冷取书。

得谢范六日书，为慰。桓公威勋，当求之古，令人叹息；比当集姚襄也。

断酒事终不见许，然守之尚坚，弟亦当思同此怀。此郡断酒一年，所省百馀万斛米，乃过於租，此救民命，当可胜言？近复重论，相赏有理，卿可复论。知数致苦言於相，时弊亦何可不耳？颇得应对不？吾书未被答，得桓护军书云「口米增运，皆当停」，为善。

问董祥，吾亦问之，冀必来，兵时得之甚佳。顷日愦愦，不暇复此。省示及，乃复忆之耳。

周公东征，四国是遑，诚心款著，谓之累积。频频书想至，阴寒想自胜常，皇矣汉祖纂尧。（案：张溥本节取「书想」至「胜常」九字，馀皆删。）

羲之死罪：荀、葛各一国佐命宗臣，观其辙迹，实奇士也。然荀获讥於忧卒，意长恨恨，谓其弘济之心，宜被大道；诸葛经国达治无间然，处事而无玷累，获全名於数代。至於建鼎足之势，未能忘已，所谓命世大才，以天下为心者，容得尔乎？前试论意，久欲呈，多疾愦愦，遂忘致，今送，愿因暇日，可垂试省，大期贤达兴废之道，不审谓粗得阡陌不？信所怀愿告，其中并尔，郎子意同异复云何？邈然无谘叙之期。每赐翰墨，使如暂展，羲之死罪。

足下行穰久，人还竟应怏不？大都当任，县量宜其令，因便。因便任耳，立俟。王羲之白。

足下各可不？都五日书今送，谢即至，想源得免豺狼耳。王羲之。

羲之死罪：近因周参笔白牒，伏想必达，此春以过，时速与深，兼哀伤摧，切割心情，奈何奈何！须臾寒食节，不审尊体何如？不承问以□经月，驰企，民疾恨治滞，了无差候，转久忧深。叔（阙）遣信，自力粗白，不宣备。羲之死罪。坟墓在临川，行欲改就吴中，终是所归。中军往以还田一顷乌泽，田二顷吴兴，想弟可还以与吾，故示。想弟居意，故如往言，忠终高也。是以思同之。

此三顷田，乐吾旧耳。云卿军府甚多田也。宜须一用心吏，可差次忠良。

十九日羲之顿首：明二旬，增感切，奈何奈何！得十二日书，知佳为慰。仆左边大剧，且食少，至虚乏，力不一一。王羲之顿首。

十二日告李氏甥，得六日书，为吾劣劣，力不一一。羲之白。

羲之死罪：复蒙殊遇，求之本心，公私愧叹，无言以喻。去月十一日发都，违远朝廷，亲旧乖离，情悬兼至，良不可言。且转远非徒无谘觐之由，音问转复难通，情慨深矣。故旨遣承问，还愿具告，羲之死罪。群从雕落将尽，馀年几何？而祸为至此！举目摧丧，不能自喻，且和方左右时务，公私所赖，一旦长逝，相为痛惜！岂惟骨肉之情？言及摧惋，永往奈何！袁妹委笃，示致问，荒愦不得此热，不能不取给。腹中便复恶，无赖，羲之死罪。累白想至，雨快，想比安和，迟复承问，下官劣劣，日前可，力白不具。王羲之死罪。

皆以具示复自耳，羊参军寻至，具一一。子期诸人何似？耿耿。心制行终，不可居处。（此帖首七字未八字张溥本皆无。）

馀皆平安也。（案，此帖张溥本无。）

及以令弟食後来，想必如期果之，小晚恐不展也。故复旨示，羲之报。

增运白米，来者云必行，此无所复云，吾於时地甚疏卑，致言诚不易，然太老子以在大臣之末，要为居时任，岂可坐视危难？今便极言於相，并与殷、谢书，皆封示卿，勿广宣之。诸人皆谓尽当今事宜，直恐不能行耳，足下亦不可思致若言耶？人之至诚，故当有所面，不尔，坐视死亡耳。当何？吾复五六日至东县，还复至问。（案，此帖张溥本失载。）

想官舍佳，见护军近书，甚慰。仁祖转嘉，然疾根不除，尚令人忧。复得问，未复反书，甚慰。入月共至窟山看甘橘，思君宜深，想铁已还，旦夕展也。故复旨示，羲之报。小大佳也。不得尚书、中书问，耿耿。得业书，慰之。

亦得业书，为慰。今付还，安方决去不言，言即卿书致。

适阮儿书，其气散暴处便危笃，忧之怛怛。

贵奴差不？想不成太病。伤寒可畏，令人忧，当尽消息地。

蚶二斛，厉二斛，前示□敢蚶得味，今旨送此，想□敢之故以为佳。比来食日几许，得味不？具示。



◇　所欲示之

若治风教可弘，今忠著於上，义行於下，虽古之逸士，亦将眷然，况下此者，观倾举厝，君子之道尽矣。今得护军还君，屈以申时，玄平顷命，朝有君子，晓然复谓有容足地，常如前者，虽患九天不可阶，九地无所逃，何论於世路，万石？仆虽不敏，不能期之以道义，岂苟且，岂苟且，若复以此进退，直是利动之徒耳，所不忍为，所不以为。上方宽博多通，资生有十倍之觉，是所委息，乃有南眷。情足谓何？以密示，一勿宣！此意为与卿共思之，省以付火。

诸暨始宁属事，自可得如教。丹阳意简而理通，属所无复逮录之烦，为佳。想君不复须言谢，丹阳亦云此语君诸暨始宁。

想大小皆佳，知宾犹伏尔，耿耿。想得夏节佳也。念君劳心，贤妹大都转差，然以故有时呕食不已，是老年衰疾，更亦非可仓卒。大都转差为慰，以大近不复服散，当将陟厘也。此药为益，如君告。大都夏冬自可可，春秋辄有患，此亦人之常。期等平安，姜此羸少差。先生至其欢慰，且卿女一而已。

大婚定芳势道也。（案，此帖张溥本失载。）

先生顷可耳，今日略至，迟委垂，知乐公可为之慰。桃胶易得，可以少耶？专一物不移，乃不忠也。充迎不致意，知阳意事迎，愿人之善。行政五十日，不复得问，悬情，皆佳也。（阙）何贻云，得颍阳书平安，慰意。不得吴诸人问，悬迟之。

古之御世者，乃志小天下。今封域区区，一方任耳，而恒忧不治，为时耻之。但今卿重熙之徒，必得申其道，更自行有馀力相弘也。（案：此帖末九字张溥本但作「粗佳」二字。）

甲夜羲之顿首：向遂大醉，乃不忆与足下别时，至家（此二字张溥本作「向至道家」四字。）乃解，寻忆乖离，其为叹恨，言何能喻？聚散人理之常，亦复何云？唯愿足下保爱为上，以俟後期。故旨遣此信，期取足下过江问。临纸情塞，王羲之顿首。

足下识先日之言信信，具。

前得君书，即有反，想至也。谓君前书是戏言耳，亦或谓君当是举不失亲，在安石耳。省君今示，颇知如何。老仆之怀，谓君体之，方复致斯言，愧诚心之不著，若仆世怀不尽。前者自当端坐观时，直方其道，或将为世大明耶？政有救其弊（阙）算之孰悉，不因放恕之会，得期於奉身而退，良有已，良有已。此共得之心，不待多言。又馀年几何，而逝者相寻！此最所怀之重者。顷劳服食之资，如有万一，方欲思尽颐养。过此以往，未知敢闻，言此於今也。

知诸贤往，数见范生，亦得其近书，为慰。又得孔生书，亦云不能数，何尔耶？江生可耳断绝，冀凉集也。得司州十六日书，诸疾患至，忧之至深矣。有断未？想桓公数便，亦知谢生大得情和，至慰安。以当至吴兴，迟见之也。

知须米，告求常如云，此便大乏，敕以米五十斛与卿，有无当共，何以论借？

今有教敕付米，可送之。数上下问如常，何可得集耶？念驰情未异，果为结念致问。

不得东阳问，想卿妇遂平复耳，聋佳不？谢之。幼小顷可行。华母子平安。知足下故望暂还，岁内何理？过岁必有理不？思存足下，复得一叙平生，当可言。得卿书，寻省反复，但有悲慨。比者且当数致年知（阙）。毕力果思，迟言面不可复得，此与范期後月五日，遂乃克耳，还遣旨进。

顷犹小差，欲极游目之娱，而吏卒守之，可叹耳。阳化果似小可，何日得卿诸人。

鄙疾进退，忧之甚深。使自表求解职，时以许乃当，是公私大计。然此举不深，又不宜是之於始，二三无所成，可以示从女，其劣欲知消息。

足下所欲馀姚地，辄敕验，所须辄告。

此雨过，将为受，想彼不必同，苗稼好也。

比见敬祖，小大可耳。念孙、阮诸人皆何似？耿耿。尚书中郎诸人皆佳，比面虽近隔，殊思卿，度还旦夕。

吾顷胸中恶，不欲食，积日勿勿。五六日来小差，尚甚虚劣，且风大动，举体急痛，何耶？赖力及，足下家信不能悉。王羲之。十一月四日右将军会稽内史琅琊王羲之敢致书司空高平郗公足下：上祖舒，散骑常侍、抚军将军、会稽内史、镇军仪同三司，夫人右将军刘（阙）女，诞晏之、允之，允之建威将军、钱塘令、会稽都尉、义兴太守、南中郎将江州刺史、卫将军，夫人散骑常侍苟文女，诞希之、仲之。及尊叔□，平南将军、荆州刺史、侍中骠骑将军武陵康侯，夫人雍州刺史济阴郗说女，诞颐之、胡之、耆之、美之。内兄胡之，侍中、丹阳尹、西中郎将、司州刺史，妻常侍谯国夏侯女，诞茂之、承之。羲之妻太宰高平郗鉴女，诞玄之、凝之、肃之、徽之、操之、献之。肃之授中书郎骠骑谘议太子左率，不就；徽之黄门郎；献之字子敬，少有清誉，善隶书，咄咄逼人。仰与公宿旧通家，光阴相接，承公贤女淑质直亮，确懿纯美，敢欲使子敬为门闾之宾，故具书祖宗职讳，可否之言，进退唯命，羲之再拜。良深路滞久矣，况今季末，无所多怪，足荒何恤於此？足下志峤，外有由来，及然以势观之，卿入贵於不令耳，书政当尔。王羲之白。

知以智之所无，奈何不复稍忧，此诚理也。然（阙）之怀，何能已已乎？末能得面，书何所悉！怛深，得近期暂还，故因教初日月。吾湖孰县须水田，卿都可遣僦之，墓不知处。去年僦之者，似是俞进，可问之，卿不出停此。

亲往为慰，思後诸能数不？想昨□甘兄以日，此粗佳。二谢叔丧，兴公近便索然；玄度来数日，有疾患，便复来；阿万小差，大事问有重虑；安佳，行来遇大荡然；阮公政散耿；怀祖可呼贺祭酒俱。（案；此帖张溥本失载。）

足下欲同至上虞一宿，还无所废，吾初至，便与长史俱行，无不可不？

吾为卿任此声者，但此怀自不复得（阙）之於时。

小大皆佳也。度有近问不，得上虞甚佳，足下当能相就不？思面卿，前云当来，何能果也？迟散无喻，吾後月当出，以省念示。下近欲麻纸，适成，今付三百，写书竟访得不？得其人示之。

省书，知定疑来汝君长腊所养，虽小要为丧玉，刘夫人灵坐在堂，政尔远来，於礼诚不可违，所以狼狈远迎，汝情地信难忍，交恐有性念虑，得来想慰释实引，是以下复思此耳。若汝能割遣无益，得过丧制，遂来居此，乃事宜也。若自量不能违哀念，须吴等旦夕相喻者，当来。汝当自若，吴意尽此也。

若来，小大祥当复出者，殊更良昌。若汝不出，农当单出，汝能遣农速行不？诸宜皆当自详计，审日迟望，而更未定，殊更怅恨不可言。此乃为汝求宅，谓汝来居止理，军千何可久处？而情事不得从意，可叹可叹！终果来居者，故当为汝求也。以书示农。

初月二日羲之顿首：忽然此年，感远兼伤，情痛切心，奈何奈何！念君哀穷，奄经新故，仰慕崩绝，岂可堪忍！比各何似？相忧不忘。当深消息，以全勉为大。仆衰老，殆是日不如日，力知问，王羲之顿首。

思率府朝，得书知问，足下差，但尚顿极之，不一一。

初月一日羲之报：忽然改年，感思兼伤，不能自胜，奈何奈何！异更寒，诸疾此复何似？不得问多日，悬心不可言。吾犹小差，甚尚劣，力遣不知。羲之报。

卿各何罪？似先羸而处至痛，忧涕深重。得之思宽遣，吾并乏劣，自力不报息。

此上下可耳，出外解小分张也。须产往迎庆，思之不可言。知静婢面犹尔，甚悬心。

袁妹当来，悲慰不言，下家当慰意，令知之。

期小女四岁，暴疾不救，哀愍痛心，奈何奈何！吾衰老，情之所寄，唯在此等。奄失此女，痛之缠心，不能已已！可复如何！临纸情酸。

知静婢犹未佳，悬心。可小须留尔。

十月十五日羲之顿首：月半哀伤切心，奈何奈何！不可居忍。得十三日书，知问，此何似？恒耿耿。吾至勿勿，小佳，更致问。王羲之顿首。

谢范新妇得阙富春还，诸道路安稳，甚慰心。比日凉，即至平安也，上下集聚，欣庆也。华等佳不？自新妇母子去，寂寞难言，思子辈不可言。（案，绛帖亦以为羲之书，与《法书要录》同。张溥编入《王献之集》，而文小异。）

羲之死罪：伏想朝廷清和，稚恭遂进镇，东西齐举，想克定有期也。羲之死罪死罪。

羲之白：乖违积年。每惟乖苦，痛切心肝，惟同此情，当可居处。羲之脚不践地，十五年无由奉展，比欲奉迎，不审能垂降不？豫唯哽（阙）故先承问。羲之再拜。

再昔来热，如小有觉，然昼故难堪，知足下患之，云故以围棋，是不为患，吾其尔无佳。自得此热，憔悴终日，未果如何。王羲之顿首。

五月二十七日州民王羲之死罪死罪：此夏复便半（阙）惟违离，众情兼至，时增伤悼，顷水雨未之有，不审尊体如何？得疾除也？不承近问，驰企。民自服橡屑，下断，体气便自差强，此物益人断下，去陟厘劫樊远也。以为良方出何是？真此之谓，谨及。因青州白牒不备，羲之死罪死罪。

寒，伏想安和，小大悉佳，奉展乃具。羲之死罪：见子卿，具一一。荒民惠怀，最要也。甚以欣慰，唯愿不倦为善。承留此生当广陵任，佳，此生处事以验。海陵江（阙）间，殊令人有怀也。羲之死罪死罪。

想元道弘广平安，道充当得还不？

羲之顿首：凉，君可不？女差不？耿耿。想比能果力不？王羲之顿首顿首。

阮信止於界上耳。向书已具，不复一一。王羲之顿首。

昨得殷侯答书，今写示君。承无怒诏，连思顺从，或有怨望。其不宜盘桓，或顺从至嫌也。想复深思。



◇　验同罪

十二月十日羲之白：近复追付期，想先後皆至。昨得二十七日告，知君故乏劣腹痛，甚悬情。灾雨比日复何似？善消息迟後问复，平平不一一。王羲之白。

知寻遣家信，迟具问。

向遣书，想夜至。得书知足下问，当远行。诸怀何可言。十一必早发，想至足下如向期也。

行当是民流逸，不以为利耶？此於郡为由上守郡更寻详，若不由上命而断中求绝者，此为以利，卿绝之是也。纵民所之，恐有如向者流散之患，可无善详具闻。君欲船，辄敕给，所须告之。

得君戏咏，承念，至此年，乃未见。（已上并《法书要录》）





卷二十五




◎　王羲之（四）



◇　杂帖（四）

太保思一散，知足下归，乃至孔建安家。热乃尔，往还以十，实非乏所堪；若之，不复更克近道，唯命是往矣。（《法书要录》十，下皆同。）

恐有簿书之烦，益属所事，可立制。县不给下贫，而给饶有之家；开令治国，别许为盛田不平者；严制如此，事省而虚实可知，其或非所乐，而绝付给者。今为不赋，得里人遂安黄籍，前年皆斯人，非复一条，可叹。今便独坐，令白郗侯求官，邈等想必可得，君亦当得。见书若万一不乐，想可其思，得州数十家，见经营。不尔，无坐此理也。别当以具，慰深其思，不待烦言。

十二月二十二日羲之白：节近，感叹情深。得去月二十三日书，知君故苦日耿耿，善护之，往不？仆得大寒疾，不堪甚，力还不具。王羲之白。

十四日疏，昨信未即取遣。适得孔彭祖书，得其弟都下七日书，说云子暴霍乱亡，人理乃当可耳，惋惋。桓公周生之痛，岂可为心！

农敬亲同日至，至数日耳，道路平安为慰，妹且停为大庆。（案：《法书要录》旁注「怀允」二字，谓此帖有怀允钤记耳。张溥本改作「怀元」，以为正文，谬甚。）

知弟不果行。吾不佳，面近也。

适书至也。知足下明还，行复克面。王羲之白。

小大佳也。贤兄如犹当小佳，然下不断，尚忧之。

近所示，欲依上虞别上申一期寻案，台报不听上，当戮力於事，不可但复解散，君县乃是今胜县，而复以为难耶？知足下以界内有此事，便欲去县，岂有此理！此县弊久，因范公及阮公既并微旨，足下谓合损益之耳，不谢。（案：张溥本末三字作「宜不」二字。）

羲之死罪：累白至也。辱十四日告，慰情，念转塞，想善平和。下官至匆匆，自力白。羲之死罪。诸人何似？耿耿。（案：张溥本以末十字别为一帖。）

遣令使白，恐不时至耳。

奉黄柑二百，不能佳，想故得至耳，船信不可得知，前者至不？云停云子代万。顷桓公至，今令荀临淮权领其府，怀祖都共事，已行。

月十三日羲之顿首：追伤切割心，不能自胜，奈何奈何！昨反想至。向来快雨，想君佳，方得此雨为佳，深为欣嘉。信既乏劣，又头痛甚，无（阙）力不一一。王羲之顿首。

兄灵柩垂至，永惟崩慕，痛贯心膂，痛当奈何！计慈颜幽翳十三年，而吾勿勿不知堪临，始终不发言，哽绝当复奈何！吾顷至劣劣，比加下，昨。

羲之顿首：想创转差。仆其尔未欲佳，忧愦，力知问。王羲之顿首。三月十三日羲之顿首：近反亦至。念足下哀悼之至，不可胜；更寒外足下何如？吾劣劣，力遣知问。王羲之顿首。书虽备至聚，宜有以宣事情。今遣羊参军西，诸怀所具，必欲今观，想可思？今得时面，克令得还也。

羲之白：一日殊不叙阔怀。得书，知足下咳剧，甚耿耿。护之，冀以散，力不一一。王羲之白。

知德孝故平平，想当转得散力，每耿耿不忘怀。足下小大佳不？

忽然夏中感怀，冷冷不适，足下复何似？耿耿。吾故不佳，得远近问不？虞生何当来？迟一集。昨见无奕十九日书，二十足下始有次弟耳，必无此理，便当息意。今敕诸处事及县者省驰书於台中，论必释然，故遣旨信示意。

羲之顿首白：雨无已，不儿犹小差，力不一一。王羲之顿首。

省告，摄功曹事，一一属以所求。宽逋废守命，必欲肃之，是以间意。其志既立，不得不必行。

与殷侯物示当尔，不可不卿定之，勿疑。

李母犹小小不和，驰情。伏想行平康，郗新妇大都小差，卿大小佳。近书至也。得十八日书，为慰。雨蒸各可不？参军转差也，悬耿。吾胛痛剧，炙不得力，至患之，不得书，自力数字。（案：前已有此帖重出。）

足下当为远虑，不可计日。（案：张溥本误割《尚书帖》之後半以为《送袍帖》，而以此二语误属《尚书帖》，又改「计日」作「计目前」。）

省示，知足下奉法转到胜理极此，此故荡涤尘垢，研遣滞虑，可谓尽矣，无以复加；漆园比之，殊诞谩如不言也。吾所奉设教意政同，但为形迹小异耳。方欲尽心此事，所以重增辞世之笃。今虽形系於俗，诚心终日，常在於此，足下试观其终。

适都十五日问，清和，传赋问定寂寂，当是虚也。然始兴郡奴屯结不肯出，恐成，令人邑邑。想官吏长制之耳。

雨寒，卿各佳不？诸患无赖，力无不一一。羲之问。庾虽笃疾，谓必得治力，岂图凶问奄至，痛惋情深。半年之中，祸毒至此，寻念相摧，不能已已！况弟情何可任！遮等荼毒备尽，当何可忍视！言之酸心，奈何奈何！可怀君怀。（案：张溥本无末四字。）

此公立德由来，而婴斯疾，每以惋慨。常冀积善之庆，当获潜佑，契同昔人，寻忆（阙）事，缅然永绝，哀惋深至，未能喻心。省足下书，固不可言，已矣可复奈何！绝笔流涕。

足下各可耳？复雨可厌，若吾所□敢日去，不复辞此意。想足下明必顾之，迟散，羲之顿首。

六日西也云，仁祖服石散一齐，不觉佳，酷羸至可忧，力知问。王羲之书白。

书成，得十一日疏，甚慰。三舍动静驰情，先书已具，不得一一。知汝表出便去，不得见汝，此何可言！想秋必还，恐此书不复及汝，不一一。

九家真慰鸾开鹤瑞集客登秦望书一纸。案：此帖张溥本不载。孔侍郎著作朝，当时侍从。庾参军兄弟三人，辄承命。参军弟至都，孙道常约孔东迁驹，承命。长曹言切敕侍从承命。谢功曹长旭故夫，谢□死罪死罪，奉命辄侍从。孔孝廉前吏孔琨死罪，命违辄侍从。王征东郎最言辄当侍从。孙参军定伯承命。（案，此帖张溥本不载。）

王逸少字顿首谢：七日登秦望，可俱行，当早也。诸患者复何如，悬心？比疏已具，不复一一。



◇　桓安西观自代蜀五。

书勿勿，未得遣信，又不知足下问。吾既不怏，弱小疾苦甚无赖。损尚小停，有定去日，更与足下相闻，还不具。王羲之白。儿故未至，不知何父，知足下念。

适书至也。此人须当令{尼土}，想足下可为停之，故示。王羲之顿首。

六月三日羲之白：徂暑，此岁已半，载慨深可。得二十七日书，知足下安，顷耿耿。愁增患耶？善消息，吾至勿勿，常恐一夏不可过，不一一。王羲之白。

贼以还，不知遇官军云何，可深忧之。欲依上虞，初到别上，今敕听之。县事不同，直不相连耳。旦奉祀，感思悲恸，得书知问，吾乏劣，力不一一。王羲之问。重熙去具，今子日与曹论谢峄吾，又不下蔡书，一一。足下清谈，想必有理耳，长任比得解未？吾与江生论书答如此。足下思所向示之，要至怀也。须卿示。（案：此帖张溥本不载。）

王逸少顿首敬谢：各可不？欲小集，想集後能果。

想曹参军疾者已往，必能同来。

得告，慰。为妹下断，以为至庆。吾比日至未果，殊有邑想。王羲之顿首。

见弘远二书，皆以远也。动散即佳为慰。

足下晚各何似？恒灼灼。吾坦之欲不复堪事内然，力不一一。王羲之顿首。

足下各复何似，恒灼灼，故问。王羲之白。

足下似有董仲舒开闭阴阳法，可敕令料付；不雨，忧之深，珍重。

曹庾王六君别。（案，此帖张溥本不载。）

羲之顿首，君可不？语差也。耿耿。力乏问，王羲之顿首。（案：此帖张溥本不载。）

上下无恙，从妹佳也。得敬和近问不？人有至忧其疾者，令人深忧，隔久，何日能来？曹参军。累书想至，（案：此四字张溥本作「羲之顿首」。）君比各可不？仆近下数日，勿勿肿剧，数尔进退，忧之转深，亦不知当复何治。下由食谷也。自食谷，小有肌肉，气力不胜，更生馀患。去月尽来，停谷□敢面，复平平耳。

知玄度在彼，善悉也。无由见之，此何可言。

今与王会稽丘山阴书借人，想故当有所得。又语丘令，临葬必得耳。

知刘公差，甚慰甚慰！知前乃尔委顿，追以坦然，今转平复也。阮公近闻不？万转差也。（已上并《法书要录》。）

知汝殊愁，且得还为佳也。冠军暂畅释，（张玄之尝为冠军将军。）当不得极踪，可恨。吾病来不办行动，潜不可耳，终年缠此，当复何理耶？且方有此分张，不知比去复得一会不？讲竟不竟，可恨，汝还当思更就理，一昨游悉谁同，故数往虎丘不？此甚萧索，祖希时面。（张玄之字祖希。）因行药欲数处看过，还复共集散耳，不见奴。（奴，右军子姓小名，姜尧章曰：如所谓官奴、兴奴、小奴者。）粗悉，书云见左军。（谢玄疾笃还京□，转左将军。）弥数听论政也。（《淳化阁帖》二，题为後汉张芝书，诸家考定，当属羲之，今从之，下一帖同。）

今欲归，复何适，报之遣不知（姜作「具」。）总散讨（姜作「佳」。）并侍郎（姜曰：郄□也。或范武子。）耶？言别事有及，过谢忧勤，二月八日复得鄱阳等。（姜曰：王□也。）多时不耳，为慰如何！平安等人当与行不？足不？过彼与消息。（同上。）

得长风书，灵柩幽隔卅年，心想平昔，痛慕崩绝，岂可居处，抽裂不能自胜！谢书已乞日安厝，即其情事长毕，奈何！松等陨恸，哀情顿泄，亦难可言！郗还未卜，聊示友。中郎相忧不去心，感远怀近，增伤惋。每见范母子哀号，使人情悲。（《淳化阁贴》二，旧以为锺毓，非。华化字长风，华谭子，绛帖平云：松，即《右军帖》所称穆松也。郗，王献之妇也。中郎，郄昙也。字重熙，常为北中郎将。）

适得书，知足下问，吾欲中治，甚愦愦。向宅上静佳眠，都不知足下来，一甚无意，恨不暂面。王羲之。（《淳化阁帖》六，下皆同，凡《法书要录》已载者，不复载。）

知欲东，先期共至谢欲处，云何欲行，想忘耳，过此如命。差凉，君可不？今日实顾不？迟面，力知问。王羲之。

比奉对兄，以释岂一。

奄至此祸，情愿不遂，缅然永绝，痛之深至，情不能已！况汝岂可胜任，奈何奈何！无由叙哀，悲酸。

伏想□更安和，自下悉佳，松上下至乖隔十八年，复得一集，且悲且慰，何物喻□更？疾至笃，忧怀甚深，穆松难为情地。自慰犹小差，然故勿勿，冀得凉渐利耳。

此诸贤粗可，时见省，甚为简阔，远须异多小患，而吾疾笃，不得数为叹耳。

宰相安和，殷生无恙。时面兄，当宣兄怀。

□敢豆鼠伤如佳，今送，能□敢不？

秋中感怀，雨冷，冀足下各可耳。胛风遂欲成患，甚忧之，力知问。王羲之顿首。

又不能不痛熙孝亡，政尔复何於求之？度政当求之内事，馀理不绝。求之一条，当有冀不？信罔然前涂，愿乙乙诲之，以悟其心。

疾不退，潜损亦当日深，岂可以常理待之？此岂常忧？不审食复何如？云肌色可可，所堪转胜，复以此为慰驰竦耳。（案：《阁帖》六以此为羲之，十以此为献之。张溥编入《献之集》。今按《法书要录》，羲之有此「岂常忧」一句，定此为羲之。）

夫人遂平康也。足下各可不？冀行复面。王羲之顿首。

想大小悉佳。蔡家宾至，君情感益深，唯当拨遣之耳。知足下散势小差，此慰无以为喻。云气力故尔，复以胡怛，想散患得差，馀当以渐消息耳。

吾顷无一日佳，衰老之弊日至，夏不得有所□敢，而犹有劳务，甚劣劣。

昨得熙廿六日书，云患气，悬情。

知足下连不快，何尔？耿耿。善将适。吾积羸困，而下积日不断，情虑尚深，殊乏，自力不能悉。

小佳，更致问一一。适修载书，平安。羲之白：奉告，慰反侧，伏想比安和。伯熊过，见之悲酸，大都可耳，惟垂心。羲之平平。一日白比具。羲之白，送此鲤鱼征与敬耶？不在，不乃邑邑不？

今遣乡里人往，口具也。

四月廿三日羲之顿首，昨书不悉，君可不？肿剧忧之，力遣不具。

羲之顿首：阔别稍久，眷与时长，寒严，足下何如？想清豫耳，披怀之暇，复何致乐？诸（一作「往」。）贤从就理当不疏。吾之朽疾，日就羸顿，加复风劳，诸无意赖。促膝未近，东望慨然。所冀日月易得，还期非远耳，深敬宜音问在数。遇信匆遽，万不一陈。

卿与虞休意书，有所问足下旨，为致诚答，令旨意致来勿忘。此意自决，今以资严。知小大疾患，念劳心。

吾昨得一日一起，腹中极调适，无所为忧，但顾情不可言耳。

侍中书书，徐侯遂危笃，恐无复冀，深令人反侧。

不得临川问，悬心不可言。子嵩之子来，数有使，冀因得问示之。

疾患差也。念忧劳。王羲之顿首。（按：此帖张溥本失载。）

想弟必有过理，得暂写怀。若此不果役，期欲难冀。临书多未果为结，力不具。王羲之。

月半，念足下，穷思深至，不可居忍。雨湿，体气各何如？参军得针炙力不？甚悬情。当深宽割。晴通省苦，遣不具。王羲之白。

长素差不？悬耿。小大佳也。得敬豫九日问，故进退忧之深。

知念许君，与足下意政同，但今非致言地，甚敕。亦不知范生以居职未？以卿示辄便及之。吾尚不能惜小节目，但一开无解已，又亦终无能为益，适足为烦渎，足下呼尔不？（案：此帖张溥本失载。）

每念长风，不可居忍。昨得其书，既毁顿，又复壮温，深可忧。谢生多在山，不复见，且得书疾，恶冷，耿耿。想数知问，虽得还，不能数，可叹。初月二日羲之顿首：忽然今年，感兼伤痛切心，奈何奈何！念君哀穷不已。羲之皇恐。

足下时事少，可数来至，人相寻下官吏不？东西未委，若为言叙乖，足下不返，重遣信往问，愿知心素。

吾怪足下参朝少晚，不审有何事情致使如然也？王羲之再拜。

前从洛至此，未及就彼参承，愿夫子勿悒悒矣。当日缘明府共饮，遂阙愿足下莫见责。羲之顿首。

十一月廿七日羲之报：得十四十八日二书，知问为慰。寒切，比各佳不？念忧劳，久悬情。吾食至少，劣劣，力因谢司马书不具。羲之报。

十月七日羲之报：前过足下所，得其书，想殊有劳弊。然叔兄子孙有数人，足慰目前情至。取答委曲，故具示，可令必达，以副此志。且山川甚有形势，远想慨然。又出药精要有验，叹吾不复堪事，比成此书，便大顿。

廿日羲之顿首：节日感叹，深念君，增伤。灾雨，君可也？

仆可耳，力数字。王羲之顿首。

定听他母子哀此遂不还，可令未也。

适重熙书如此，果尔，乃堪可忧。张平不立势向河南者，不知诸侯何以当之？熙表故未出，不说说荀侯疾患，想当转佳耳。若熙自勉，此一役当可言。浅见实不见，今时兵任可处理。（案：此帖张溥本失载。）

二谢在此，近终日不？同之此叹，恨不得方回知。幸知幸後问，令人怛怛。

近遣传散有书，想旦夕还，近健步还。得廿八日书，吴兴又送此月一日，不知何以情恕修龄？乃复以示法谢峰事。秋便冷，要且令必果。（案：此帖又见永乐中周藩《东书堂帖》，「又送」作「又道」，「修龄」作「修叹」，盖摹刻失之耳。）

不知夜来下意竟乏，新故之际，致叹良深。（《要录》作「至」。）君亦同怀，近信过（《要录》作「遇」。）得告，故云腹痛，悬情灾雨，比复何似？气力能胜不？仆为尔耳，力不具一一。王羲之。（《要录》作有「白」字，家藏梨木新本有此二帖，在二谢帖前附此。案：今本《要录》无此帖，张溥编《羲之集》亦失载。）

七月一日羲之白：忽然秋月，但有感叹。信反，得去月七日书，知足下故羸疾，问触暑远涉，忧卿不可言。吾故羸乏，力不具。王羲之白。（《淳化阁帖》七，下皆同。）

得都下九日书，见桓公当阳去月九日书，久当至洛，但运迟可忧耳。蔡公遂委笃，又加异下，日数十行，深可忧虑。得仁祖廿六日问，疾更委笃，深可忧。当今人物眇然，而艰疾若此，令人短气。

谢光禄亦垂命，可忧念。二（一释「二」作「忧念」。）朝奄忽伤人怀，今年雕落可哀叹。

徂暑，感怀深得书，知足下故顿乏食，差不？耿耿。吾故尔耳，信次可致当大惠也。从弟分别，吾深忧虑。卿女□轲，想何可处？差充喜言不多耳，羲之。皇象草章旨信送之，勿三，当付良信。远妇疾犹尔，其馀可耳，今取书付，想具。

羲之白：君晚可不？想比果，力不具。王羲之。

得远嘉兴书，计今日必度，喜迟可言足下，至慰。今有书，想足下有旨信，别告具之。

云足下尚停数日，半百馀里，瞻望不得一见卿，此何可言！足下疾苦，睛便大热，北恒（《山谷辨》作「小船」。）中至不易，可得过夏不？甚忧。卿还，具示问。

得告，承长平未佳善，得适适君如常也。知有患者，耿耿。念劳心，食少，劳甚顿，还白不具。王羲之再拜。

省飞白，乃致佳，造次寻之，乃欲穷本，无论小进也。称此将青於蓝。太常故患胛，炙俞，体中可可耳。仆射事已行，以表让，未知恕不？未复司州旨告，悬竦。鄱阳岁使，应有书而未得。向亦得万书，委曲备悉，使人慨然。见足下乃悉，知叔虎克昨发，月半略必至，未见劳参军。

热，日更甚，得书，知足下不堪之，同此无赖，早且乘凉行，欲往迟散也。王羲之。

知贤室委顿，何以使尔？甚助耿耿，念劳心。知得廿四问，亦得叔虎廿二日书，云新年乃得发。安石昨必欲克潘家，欲克廿五日也。足下以语张令未？前所经由，足下近如似欲见，今送。

七月六日羲之白：多日不知问，邑邑。得二日书，知足下昨问，耿耿。今已佳也。

期已至，迟还具足下问耳。当力东论道家，无缘省苦，但有悲慨，不得东此月问。

信去，舍子别送，乃是北方物也。何以欲此？欲几许。（案：此帖张溥本失载。）

致此四纸飞白，以为何似？能学不？

月未必往，迟见君，无以为喻。

乡里人择药，有发简而得此药者，足下岂识之不？乃云服之令人仙，不知谁能试者，形色故小异，莫与（一作「亦」。）尝见者谢二侯。

昨见君欢，後（姜作「复」。）无喻，然未善悉，想宿昔可耳。胁中云何，一善消息，值周转胜也。耿耿。疾患小差，与弘远俱诣，迟共写怀。王羲之。

知远比当造次，迟见此子，真以日为岁。足下得审问，旨令吾。（案：此帖张溥本失载。）

荀侯佳不？未果就卿，深企怀耳。安西音信那可遇？得归洛也。计令解有悬，休寻。知君当有分住者，念处穷毒而复分乖，尚可居情，想反理断当。旦反想至，所苦差不？耿耿，仆脚中不堪沈阴，重痛不可言，不知何以治之，忧深，力不具。王羲之顿首。

深以自慰，理有大断，其思豁之，令尽足下勿乃忧之。足下殊当忧吾，故具示问。

晚复毒热，想足下所苦并以佳，犹耿耿。吾至顿劣，冀凉意散，力知问。王羲之顿首。

足下家极知无可将接，为雨遂乃不复更。诸弟兄问疾，深护之，不具。王羲之白耳。

仆近修小园子，殊佳，致果杂药，深可致怀也。傥因行往，希见，比二处动静，故故常患，驰情。散骑痈转利，庆慰。姊故诸{西心}反侧，永嘉至奉集，欣喜无喻，馀可耳。

得华直疏，故尔诸恶不差，悬忧。顺何似？未复庆等近消息，悬心。君并何为耶？此犹未得尽集，理行大克，迟此无喻。

知彼清晏岁丰，又所使有无一乡，故是名处。且山川形势乃尔，何可以不游目？

彼盐井、火井皆有不？足下目见不？为欲广异闻，具示。

足下今年政七十耶？知体气常佳，此大庆也。想复勤加颐养。吾年垂耳顺，推之人理，得尔以为厚幸，但恐前路转欲逼耳。以尔要欲一游目汶领，非复常言。足下但当保护，以俟此期，勿谓虚言。得果此缘，一段奇事也。（已上并《淳化阁帖》）





卷二十六




◎　王羲之（五）



◇　杂帖（五）

羲之死罪，小大悉以来未，惶不可怀。未复谘诲问，悬情。计宾命行应至，迟卞颂远具承问，妹极得散力，以为至慰。期等故尔耳，因缘不多白，羲之死罪。（《淳化阁帖》八，下并同。）

不审定何日当北，遇信复白，迟承後问。

伏想清和，士人皆佳适。桓公十月末书为慰，云所在荒甚可忧。殷生数问北事，势复云何？想安西以至，能数面不？或云顿历阳，尔耶？无缘同为叹。迟知问。

运民不可得而要当得，甚虑叛散。顿为此，足劳人意。

八日羲之顿首，多日不知君问，得一昨书，知君安善，为慰。仆似小差而疲剧，昨若耶观望，乃苦舆上隐痛，前后未有此也。然一日一发，劳复不极，以此为慰耳。力不。

乡里人乐著县户，今送其名，可为领受。

君顷就转佳不？仆自秋便不佳，今故不善差。

顷还，少□敢脯，又时□敢面，亦不以为佳。亦自劳弊，散系转久，此亦难以求泰。不去人间，而欲求分外，此或速弊，皆如君言。

便大热，足下晚可耳。甚患此热，力不具。王羲之上。

此书因周常侍，想必至。

吾惟辨，辨便知，无复日也。诸怀不可言，知彼人已还。吾此犹有小小往来，不欲来者其野，近当往就之耳。不大思其方，不见可久理，而任之者悠然，此可叹息。

得西问，无他，想彼人甚平安。此粗佳，玄度来数日，为慰。

中郎女颇有所向不？今时婚对，自不可复得仆德意。君颇泠不？大都此亦当在君耶？发疟，比日疾患，欲无赖，未面邑邑。反不具，王羲之。

得书知问，肿不差，乏气勿勿，面近，羲之报。足下各如常。昨还殊顿，匈中淡闷，干呕转剧，食不可强，疾高难下治，乃甚忧之。力不具。王羲之。

得书，知足下问。吾既不佳，贤内妹未差，延期。须狼毒，市求不可得，足下或有者，分三两，停须故示。

得书知问，吾夜来腹痛，不堪见卿，甚恨。想行复来，修龄来经日，今在上虔，月末当去。重熙旦便西，与刖不可言，不知安所在。未审时意云何，甚令人耿耿。

阔转久，劳想岂舍，知足下常得之，卒未近缘如何？足下数令知问。

十一月四日羲之白。冬中感怀深，始欲寒，足下常疾何如？不得近问，邑邑。吾故苦心痛，不得食经日，甚为虚顿。力及不具，王羲之白。

周益州送此邛竹杖，卿尊长或须，今送。

不得执手，此恨何深。足下各自爱，数惠告，临书怅然。

阮公故尔，可忧，时放恕大事，今令速言，何方（一「作万」。）守笃，大炙不得力，而从事以至，甚无计。自必出，唯须小佳。铁石今出求救，足下可复助，且令得通。

家月末当至上虞，妹亦俱去。此蒸湿难为人，得示，知足下故尔堪行，想不成病耳。吾至无赖，行克，王羲之顿首。

不得西问，耿耿。

丘令送此宅图，云可得□亩，尔者为佳。可与水丘共行视佳者，决便当取问其贾。谢生多在山下，不复见，且得书，疾，恶冷，耿耿。想数知问，虽得还，不能数，可叹。不审比出日集聚不？一尔缅然，恐东旋未期，诸情罔。

飞白不能乃佳，意乃笃好。此书至难，或作，复与卿。

羲之白，昨故遣书，当不相遇。知君还，喜慰。足下时行，想今善除，犹耿耿。仆时行以十一日而不保，如比日便成委顿，今日犹当小胜。不知能转佳不积不？卿至，劣劣。力还不具。王羲之白。

不审复何似永日，多少看未，九日当采菊不？至日欲共行也。但不知当晴不耳。

伦等还，殊慰，意增慨。知足下疾患小佳，当惠缘想哀能果。迟此善散，非直思想而已也。寻复有问，足下以数示，由为诸，力不具。月半哀感，奈何奈何，念邑邑。罔极之至，不可居处。比日何似，□差不？悒悒。力知问，王羲之顿首。

知彼乃尔切切，汝乃独坐，但有忧色，悬远不能得遣人，且吾无复久意。果去，当南视汝等也。

一昨得安西六日书，无他，无所大说，故不复付送。让都督表亦复常言耳，如兄子书道嵩自必果，今复与书督之。足下敕令至，并与远书也。（《淳化阁帖》八。此帖再见。）

尊夫人不和，想小耳。今以佳，念累息。卿佳不？吾故劣劣，力知问。王羲之敬问。

日五期结极以大，先师之言皆著。推此言之无验，如此事君当欲知，故及。宜停宅。三月十六日羲之白，一昨省不悉，雨快，君可不？万石转差也。炙得力不？不得後问。悬悒不知（一作「去」。）怀，君云当有旨信，迟望其至。仆劣劣，故遣不具，还具示，王羲之。

取卿女智为长史，休种知何似，耿耿。

适欲遣书云得示，知足下得谅以为佳，甚慰。知多疾患，念劳心。吾故不欲食，比来以为事恐不久，邑邑思面，行故果之。王羲之。

此郡之弊，不谓顿至於此。诸逋滞非复一条，独坐不知，何以为治。自非常才所济，吾无故舍逸而能劳，叹恨无所复及耳。夏人事请托亦所未忽，小都冀得小差，须日当何理。（已上并《淳化阁帖》）

想佳，卿以得速还，欲令今早去时反也。（《汝帖》，下皆同。）

省书增感切，及反不具，羲之报。

念足下，罔恋之至，不可居处。白此已具委也。

前却食小差，数数便得疾，政由不消化故。

二月廿日羲之顿首，二旬期等小祥日近，伤悼深至，切割心情，奈何奈何！近得告为慰，力及数字，王羲之。

羲之白，昨得期书，知君可耳。（已上并《汝帖》）

百姓之命（阙）倒悬，吾夙夜忧此。时既不能开仓庾赈之，因断酒以救民命，有何不可。而刑犹至此，使人叹息。吾复何在，便可放之。其罚谪之制宜严重，可如治，日每知卿同在民之主。

卿事时了甚快，群凶日夕云云，此使邺下一日为战场，极令人惆怅，岂复有庆年之乐耶？思卿一面，无缘，可叹可叹。

今往丝布单衣，财一端，示致意。

去夏得足下致邛竹杖，皆至此。土人多有尊老者，皆即分布，令知足下远惠之至。胡母氏从妹平安，故在永兴居，去此七十也。吾在官诸理极差，顷比复勿勿，来示云与其婢问来信，（阙）不得也。

知虞帅云，桓公以至洛，即摧破羌贼，贼重命，想必禽之。王略始及旧都，使人悲慨深。此公威略实著，自当求之於古，真可以战，使人叹息。知仁祖小差，此慰可言，适范生书，如其语无异，故须後问为定。今以书示君。

虞义兴适送此，桓公摧寇，罔不如志，今以当平定。古人之美，不足比踪，使人叹慨，无以为喻。

适知十五日问，清和为慰。复得南後问不？想二庾速王之始兴奴长就，令人邑邑。想无所至耳，还具示问。

方回遂举为侍中，不知卒行不？云相意未诈，尔者为佳。比得其书，云山海间民逃亡，殊异永嘉，乃以五百户去，深可忧，深可忧，此问不乃至此。足下郡内云何，粮迟日广远，恐此不弊不已。

二谢致丧，兴公近便索然。玄度来数日，有疾患，便复来。阿万小差，阮公政耿耿，怀祖可呼贺祭酒俱。

谢书云云，今送。二族旧对，故欲结援诸葛。若以家穷，自当供助昏事。

欲速知决。

阮生何如，此粗平安，数问为慰。

大都夏冬自可足麦，秋辄有违，此亦人之常。期等平安，善在此羸小差。知诸贤佳，数见范生，亦得玄近书为慰。又得孔郗王书，亦云不能数，何尔须江生，可耳断绝也。尚未见傅女，足下言极是。有怀甚佳。（案：《法书要录》载此帖仅三十八字，无「知诸」已下。）

二月廿日羲之白，（阙）。不可言，得六日告，为慰。寒，想各安善，司马与无还问，耿耿。仆可耳，力不具，王羲之白。

廿二日羲之报，近得书，即日又得永兴书，甚慰。想在道可耳，吾疾，故尔沈滞，忧悴解，日面近，不具，羲之报。近日东阳绝无常，忧心何可言，想足下当尽能致。

敬和在彼，尚来议还，增耿耿。

数有想常达，还此不快，鄙人得夏常尔公为尔差念足下小大佳，忧卿可耳，想同数得问，官奴妇产，复委笃，忧之深。馀粗可耳。知足下念，差免忧之。不具。羲之白。

羲之顿首，昨得书问，所疾尚缀缀。既不能眠食，深忧虑，悬吾情，至不能不委。□更故不差，豹奴晚不归家，随彼弟向州也。前书云，至三月间到之，何能尽情忧，足下所惠，极为慰也。不谓也。鹘等不佳，令人弊见此辈。吾衰老，不复堪此。

服食而在人间，此速弊分明，且转衰老，政可知。乃欲与彦仁集界上，甚佳。诸如此事，皆所欣也。平自可耳，何所谘人。外将何必拘小绳墨，且令吴兴不出界，当可耳。便因馀杭而行耶？不自此会，再举难也。君便可以仆书示之，但俗多怪，且在草泽者，为尔扇动纵任，恐恶之者众。

源日有书径此界中，而值吾病，不得见之，万恨万恨。似从鱼浦，不知何日当进，足下必得见之也。

贤姊体中胜常，想不忧也。白屋之人，复得迁转，极佳。未委几人，吾龋痛，所作赞又恐不任，当示殷也。

十一月十三日羲之顿首顿首，遘姨母哀，哀痛摧剥，情不自胜，奈何奈何！因反惨塞不次。王羲之顿首顿首。

十二日告李氏甥，得六日书为□，吾劣劣，力不一一，羲之白。

比奉对对兄以释岂一。

汝不可言，未知集聚日，但有慨叹，各慎护。前与□更试求屏风，遂不得答为也。

十月五日，羲之忽有感，情兼深，足下得不可至。前得足下似行一书为慰，故不适足下昨还如常耳。虽不得旨问，远得足下书，辄具问为慰。吾顷胸中恶，不欲食，积日勿勿，五日来小差，七日羲之白。

三月十三日羲之顿首，近反亦至，念足下，哀悼之至，不可胜。更寒外，足下何如？吾劣劣，力遣知问。王羲之顿首。

初月十三日山阴羲之报，近欲遣此书，停行无人不辨遣。信昨至此，且得去月十六日书，虽远为慰。过属，卿佳不？吾诸患殊劣劣，方涉道忧悴，力不具。羲之报。（《万岁通天王方庆进帖》）

隔日不面，悬迟何极。计足下须人，兼具此等事势，速令垂报也。

重告慰情，吾腹中小佳，体□乏气便转差，深以为慰，足下意也。王羲之顿首。羲之白，不审尊体比复何如，迟复奉告。羲之中冷无赖，寻复白，羲之白。

羲之顿首，快雪时晴佳，想安善，未果为结，力不次，王羲之顿首山阴张侯。

旧志志道意甚勤至，不知为尽心朝夕而已。有所希耳，一自任之耳，当以君书示。

九日以当力见。祠物当治护，信到便遣来，忽忽善错也。

思言叙卒何期，但有长叹念告。（已上并《王方庆进帖》。）

信云舍子别送，乃是北方物也。何以欲此，欲几许。

奉橘三百枚，霜未降，未可多得。

白石枕珠佳物，深感卿至。裹□味佳，令致君所须，可示勿难，当以语虞令。纸笔精要，深念儿，至一物而无所出，後信酬。

数日雨冷，肾气《疒圭》腰，复嗽。动静遇风紧，陂湖汛涨，船不可渡，勿讶。谢光禄鹅在山下，悬情可爱。羲之遣。

损惠野鸭一双，秋来未得，始是尝新，远能分遣，但深佩耶。二谢。

节日萦牵少睡，{艹郸}茶微炙，善佳。令姊差耶，石首鲞食之，消瓜成水。此鱼脑中有石如棋子，野鸭亦有，云此鱼所化乾，蜗青黛，主风搐搦良。

鸬鹚粪白，去《黑干》黯瘢□，令人色态。此禽不卵生，口吐其雏，独为异耳。鹰嘴爪炙入麝香煎酥酒一盏服之，治痔瘘有验。十七日羲之顿首。

又□焦小服，豉酒至佳，数用有验。直以纯酒渍豉，令汁浓便有，多少任意。

石脾入水即乾，出水便湿，独活有风不动，无风自摇。天下物理，岂可以意求，惟上圣乃能穷理。

治头□□闷，或患痈肿头不即溃者，以此药帖之，皆良，□麻巴豆薰陆石□芎穷松脂六物，□捣如米粒许，少加其分头闷处。先其巴豆三分减一松脂，剃去发方寸，以帛帖药当病上。帖之周时，帖刮上烂皮，以生麻油和石□涂上，当有黄水出为佳，羲之上。（永乐中周藩《东书堂帖》。下皆同。）

荷华想已残，处此过四夏，到彼亦屡，而独不见其盛时，是亦可讶，岂亦有缘耶？弊宇今岁植得千叶者数盆，亦便发花，相继不绝，今已开二十馀枝矣，颇有可观，恨不与长者同赏。相望虽不远，披对邈未可期，伏□可胜帐惘耶。

想清和，士人佳也。此平安，安不过停数日，日无为乐，益增想。想孔长史安善，足下令知问累有书也。足下入年哀得俱还不？思□以事为岁。

州民王羲之死罪，贤弟逝没，甚痛奈何。白笺不备，羲之顿首。

太尉门左不可言，同此酸慨。

小大何如，二妹佳为慰。诸舍可，何新妇委顿态人期弟各可不？想今日能□□□□书暮必来宿也。若宜日□思夏□，羲之报。

诸贤子粗足自枝，注示吾弱息毁弊，大儿恒救命，足令人心ㄡ。先是之欢，於今皆为哀苦。自非复衰年所堪，岂复以既往累心，率事自难为怀，如之何。

卿女母子粗平安，丧际贤女动气疾，当时乃勿勿，今以除也。他等皆知孝思。先日之欢，於今皆为哀苦，触事切人，处此而能令哀恻不经於心，殆空语耳，一至於此，何所复言。

此粗平安，修载来十馀日，诸人近集，存想明日当复悉来，无由同增慨。东比何为慰郎，以也谢诸子，往矣如何。得书知足下问，何万来？一昔不得眠，便大乏。足下念，王羲之。□□劳人意，以书示妹，汝母□不多书，寻□更有信也。致履足下各一量，□当尝□长。

久□此草书，尝多劳□亦知足下书，字字新奇，点点圆转，美不可再。书得足下闲下，比来迟迟，终不可也。之果云云。

服足下五色石膏散，身轻，行动如飞也。足下更与下匕致之不？治多少，寻面言之。委曲之事，实亦□人，寻过江言散。

旧京先墓毁动，奉讳号恸，五内若割，痛当奈何？王羲之顿首。

顷日亲亲亻□过诸婚。（《滋蕙堂帖》有「姻」字。）经恤体力不复堪之，故未复遣信耳。

二月二日，汝妇母一□夜亡，亲亲伤怛，汝不可言。问足下旨，为致诚答。今旨意致来勿忘，此意自决，今以资严，知不大疾患，念劳心。（已上并《东书堂帖》伪杂。）



◇　三月三日兰亭诗序

永和九年，岁在癸丑，暮春之初，会於会稽山阴之兰亭，修禊事也。群贤毕至，少长咸集。此地有崇山峻岭，茂林修竹。又有清流激湍，映带左右。引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也，天朗气清，惠风和畅。仰观宇宙之大，俯察品类之盛，所以游目骋怀，足以极视听之娱，信可乐也。夫人之相与，俯仰一世，或取诸怀抱，悟言一室之内；或因寄所托，放流形骸之外。虽趋舍万殊，静躁不同，当其欣於所遇，暂得於己，怏然自足，曾不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期於尽。古人云：「死生亦大矣。」岂不痛哉！每览昔人兴感之由，若合一契，未尝不临文嗟悼，不能喻之於怀。固知一死生为虚诞，齐彭殇为妄作，後之视今。亦犹今之视昔。悲夫！故列叙时人，录其所述，虽世殊事异，所以兴怀，其致一也。後之览者，亦将有感於斯文。（帖本，《艺文类聚》四，《法书要录》十，《晋书·王羲之传》。）





◇　临河叙

永和九年，岁在癸丑，暮春之初，会於会稽山阴之兰亭，修礻是事也。群贤毕至，少长咸集，此地有崇山峻岭，茂林修竹。又有清流激湍，映带左右。引以为流觞曲水，列坐其次。是日也，天朗气清，惠风和畅，娱目骋怀，信可乐也。虽无丝竹管弦之盛，一觞一咏，亦足以畅叙幽情矣。故列序时人，录其所述。右将军司马太原孙丞公等二十六人赋诗如左，前馀姚令会稽谢胜等十五人不能赋诗，罚酒各三斗。（《世说·企羡篇》注。案：此与帖本不同，又多篇末一段，盖刘孝标从本集节录者，因《兰亭序》世所习见，故别载此。）



◇　游四郡记

永宁县界海中有松门，西岸及屿上皆生松，故名松门。（《艺文类聚》八十八。又《御览》九百五十三，小异。）



◇　为会稽内史称疾去郡於父墓前自誓文

维永和十一年三月癸卯朔，九日辛亥，小子羲之敢告二尊之灵。羲之不天，夙遭闵凶，不蒙（《御览》作「不遂」。）过庭之训。母兄鞠育，得渐庶几，遂因人乏，蒙国宠荣。进无忠孝之节，退违推贤之义，每仰咏老氏、周任之诫，常恐死亡无日，忧及宗祀，岂在微身而已！是用寤寐永叹，若坠深谷。止足之分，定之於今。谨以今月吉辰肆筵设席，稽颡归诚，告誓先灵。自今之後，敢渝此心，贪冒苟进，是有无尊之心而不子也。子而不子，天地所不覆载。名教所不得容。信誓之诚，有如□日。（《晋书·王羲之传》，《艺文类聚》三十三《御览》四百八十引《晋中兴书》。）



◇　书论

夫三端之妙，莫先乎用笔；六艺之奥，莫若乎银钩。昔秦丞相李斯见周穆王书，七日兴叹，患其无骨；蔡尚书入鸿都观碣，十旬不返，嗟其出群。故知达其源者少，暗其理者多。近代以来，多不师古，缘情弃道，才记姓名。学不该赡，闻见又寡，致使成功不就，虚费精力。自非通灵感物，不可与谈斯道矣。今删李斯笔妙，更加润色，总七条，并作其形容，列事如左。贻诸子孙，永为模范。庶将来君子，时复览焉。

要先取崇山绝仞中兔毛，八月九月收之。笔头长一寸，管长五寸，锋齐要强者。砚取煎涸新石，润涩相兼。又浮津耀墨者，其墨取庐山之松烟，代郡之鹿角胶！十年已上强如石者。纸取东阳鱼卵虚柔滑净者，然后静神虑思，挥襟作之。先学执笔，若真书，去头二寸一分；若行草书，去头三寸一分。执之下墨点画芟波屈曲，真草皆须尽一身之力而送之。若初学，先大书不从小。善鉴者不写，善写者不鉴。凡书多肉微骨者，谓之墨猪。多力丰筋者胜，无力无筋者病。一一从其消息而用之。若作横画，必须隐隐然可畏。若作蹙锋，如长风忽起，蓬勃一家。若飘散离合，如云中别鹤遥遥然。若作引戈，如百钧弩发。若作抽针，如万岁枯藤，若作屈曲，如武人劲弩《角力》节。若作波，如崩浪雷奔。若作钩，如山将岌岌然。

夫执笔有七种：有心急而执笔缓者，有心缓而执笔急者，若执近而能竖者，心手不齐，意後笔前者败。若执笔远而急，心前笔后者胜。又有十一种：结构员满如篆法，飘□洒落如章草，凶险可畏如八分，窈窕出入如飞白，耿介峙立如鹤头，郁跋纵横如古隶，尽心存委曲，每为字各一象其形，斯道妙矣！书道毕矣！永和四年，於上虞制记。（《墨池编》。按：《法书要录》以此为卫夫人《笔阵图》。）



◇　题卫夫人《笔阵图》后

夫纸者阵也，笔者刀槊也。墨者鍪甲也，水砚者城池也，心意者将军也，本领者副将也，结构者谋略也，□笔者吉凶也，出入者号令也，屈折者杀戮也。夫欲书者，先乾研墨，凝神静思，预想字形大小，偃仰平直，振动令筋脉相连，意在笔前，然後作字。若平直相似，状如算子，上下方整，前後齐平，便不是书，但得其点画尔。昔宋翼常作此书，翼是锺繇之弟子，繇乃咄之，翼三年不敢见繇。即潜心改迹，每作一波，常三过折笔；每作一点，常隐锋而为之；每作一横画。如列阵之排云；每作一戈，如百钧之弩发；每作一点，如高锋坠石，屈折如钢钩；每作一牵，如万岁枯藤；每作一放纵，如足行之趣骤。翼先来书恶，晋太康中，有人於许下破锺繇墓，遂得《笔势论》，翼乃读之，依此法学，名遂大振。欲真书及行书，皆依此法。若欲学草书，又有别法，须缓前急後，字体形势，状等龙蛇，相钩连不断，仍须棱侧起复，用笔亦不得使齐平大小一等。每作一字，须有点处，且作馀字总竟，然後安点。须空中遥掷笔作之。其草书，亦复须篆势、八分、古隶相杂，亦不得急，令墨不入纸。若急作，意思浅薄，而笔即直过。惟有章草及章程行押等，不用此势，但用击石波而已。其击石波者缺波也。又八分更有一波，谓之隼尾波，即锺公《泰山铭》，及魏文帝《受禅碑》中已有此体。夫书，先须引八分、章草入隶字中，发人意气。若直取俗字，不能先发。羲之少学卫夫人书，将谓大能。及渡江北游名山，比见李斯、曹喜等书，又之许下，见锺繇、梁鹄书，又之洛下，见蔡邕《石经三体书》，又於从兄洽处见张昶《华岳碑》，始知学卫夫人书，徒费年月耳。羲之遂改本师，仍於众碑学习焉，遂成书尔。时年五十有三，或恐风烛奄及，聊遗教於子孙耳。可藏之千金勿传。（《法书要录》一，《御览》七百四十八。）



◇　月仪

日往月来，元正首祚。太簇告辰，微阳始布。罄无不宜，和神养素。（《御览》二十九）



◇　笔经

汉时诸郡献兔毫，出鸿都，惟有赵国毫中用。时人咸言，兔毫无优劣，管手有巧拙。（《初学记》二十一）

有人以绿沈漆竹管及镂管见遗，录之多年。斯亦可爱玩，讵必金宝雕琢，然後为宝也。（《初学记》二十一）

昔人或以琉璃、象牙为笔管，丽饰则有之。然笔须轻便，重则踬矣。（《初学记》二十一）

采毫竟，以麻纸裹柱根，次取上毫，薄薄布，令柱不见，然后安之。（《初学记》二十一）





卷二十七




◎　王凝之

凝之，羲之次子，为江州刺史，迁左将军会稽内史，孙恩入寇，不设备，遇害。



◇　风赋

起玄朔之重云，驱东极之洪涛。越四溟而蓬勃，经五岭而萧条。其鼓水也，无川不涉，靡流不往。溟海天回，江湖云荡。（《艺文类聚》一）



◇　劾范甯表

豫章郡居此州之半。太守臣甯入参机省，出宰名郡，而肆其奢浊，所为狼籍。郡城先有六门，甯悉改作重楼，复更开二门，合前为八。私立下舍七所。臣伏寻宗庙之设，各有品秩，而甯自置家庙。又下十五县，皆使左宗庙，右社稷，准之太庙，皆资人力，又夺人居宅，工夫万计。甯若以古制宜崇，自当列上，而敢专辄，惟在任心。州既闻知，即符从事，制不复听。而甯严威属县，惟令速立。愿出臣表下太常，议之礼典。（《晋书·范甯传》）





◇　书

八月廿九日告庾氏女，明便授衣，感逝悲叹，念增远思。得郗中书书，说汝勉难安隐，深慰悬心。微冷，产後何似，宜佳消息。吾并更不佳，忧之，遣不次，凝之等书。（《淳化阁帖》三）



◎　王涣之

涣之，羲之第三子。

◇　书

涣之等白，不审二□更常患复何如？驰情，伦直等平安。计□更伦奴已应在道，企迟，适东五日，动静最差。速姑如复小胜，冀遂和耳，犹不甯。馀上下故常患反侧。此悉佳，涣之等白。（《淳化阁帖》三）



◎　王徽之

徽之字子猷，羲之第四子，为桓温大司马参军，又为桓冲车骑参军，後为黄门侍郎。



◇　书

得信，承□更疾不减，忧灼甯可复言。吾便欲往，恐不见汝等。湖水泛涨不可渡，遂复隔绝。不然，寻已往彼，故遣疏知吾远怀，不具，徽之等告。（《淳化阁帖》三）



◎　王操之

操之字子重，羲之第五子，历侍中尚书、豫章太守。

◇　书

操之等白，得职（一作「识」。）婢书，慰意。知年光数问可不？不得姜顺消息，悬心。操之顿首。（《淳化阁帖》三）



◎　王献之

献之字子敬，羲之少子，为州主簿，秘书郎转丞，选尚新安公主。历谢安司徒，卫将军长史，除建威将军、吴兴太守，徵拜中书令，卒。安帝时，以后父追赠侍中，特进光禄大夫、太宰。谥曰宪。有集十卷。

◇　为中书令启琅琊王为中书监表

中书职掌诏命，固非轻才所能独任。自晋建国，尝命宰相参领。中兴以来，益重其任。故能王言弥徽，德音四塞者也。（《通典》二十一，《御览》二百二十引《晋书》。）



◇　进书决表

臣献之顿首言：臣年二十四，隐林下，有飞鸟，左手持纸，右手持笔，惠臣五百七十九字。臣未经一周，形势仿佛。其书文章不续，难以究识。後载周以兵寇充斥，道路修阻。乞食扬州市上，一老母姓沈字光姜，惠臣一餐。无以答其意，臣於匙面上作一夜字，令便市赁。近观者三，远观者二，未经数日，遂获千金。所有书决，谨别录投进，伏乞机务燕闲，留神披览，不胜万幸。臣献之顿首。（《墨池编》）



◇　上疏议谢安赠礼

故太傅臣安少振玄风，道誉洋溢。弱冠遐栖，则契齐箕皓；应运释褐，而王猷允塞。及至载宣威灵，强猾消殄。功勋既融，投韦□高让。且服事先帝，眷隆布衣。陛下践阼，阳秋尚富，尽心竭智以辅圣明。考其潜跃始终，事情缱绻，实大晋之俊辅，义笃於曩臣矣。伏惟陛下留心宗臣，澄神於省察。（《晋书·王献之传》）





◇　辞尚书令与州将书

外出谓公私可安耳，勋赏既凑，亦已息望，但使明公不遗，有会不忘，亦何忧便饣委耶？民志不慕高，情不忘荣，恳恳祈□□，惟愿离今任耳，馀无所择。伏度朝恩，不过存愍故旧，使蓬茜与兰蕙齐荣耳。明诏爰发，恩已被矣，荣实厚矣，必何须拜而治，顺许而驰。今日君臣之际，差可得适愿乐也。若民有纤芥少裨圣化，亦当求自策效，而能临殊宠必欲免耶？思之实熟，万无此理，古来亦未有量力而致深罪者。蔡司徒立帝主於御床，诏驿数反，其不祗顺，正止於免黜耳。此外希不矜体者，违命诚为深愆，曲从实复过此。伏度天海容纳，必当哀许；仰凭仁眷，惟愿垂救。动成尘秽，转难为颜，乃欲觐谒，忽患齿痛，疼惨无赖，语迫罔知所厝，冒复启□□，谨草上呈。磬竭款实，谓为粗尽，一豪虚矫，神明殛之。若民可作尚书令，而使四海推恹者，亦人谁不堪。勋德盖世，尚当有让，况民凡鄙，而可寇窃耶？王怀祖先辈名流，作此职可谓佥允。桓宣武窥尚书门，犹言此中无人，固知当之未易也。刘既不便，弥不自宣。故寄之翰墨，益增繁忤。饥渴还旨，愿不作悠悠常诲耳。献之死罪，州民王献之呈。



◇　与郗超书

彦伯已入，殊足顿兴往之气。故知捶挞自难为人，冀小却当复差耳。



◇　杂帖

得诸慰意，吾故冀恶寻视汝，又告。（张彦远《法书要录》十。下皆同。）

未复东近动静，驰情。昨即遣行，为不至耶。



◇　如省

二十三日献之问，得十九日书之间後何如？吾故劣，力不一一。王献之问。

向闻游诸县作，今退念时事。（阙）览之後复慨然。五月二十日献之白，节过，感怀深至。念痛伤难胜。得五日告，知君转胜，甚慰甚慰。雨过，此复何如，想消息日平复也。谨仆近暴不佳，如恶气，当时极恶，赖即退耳，故虚劣。勿勿还不多，王献之白。

知祖希佳，为慰慰，数不得书，其云至水门，增深款之。

思想转思，省告，知君亦同。如今未知面期近远，此慨可言，惟深保爱。数音问，寻故旨，取君消息。

适得元直二十三日疏，送白□。今送十裹，似并犹堪□敢，献之白。信明还，东有还书，愿送来，已今分明至著都上。

慰之，吾故沈顿，思见之，故想时能问疾。得来先报之，不能得自致者。旨取车，王献之答。

献之白，兄静息应佳，何以复小恶耶，伏想比消息，理尽转胜耳。宕石深是可疑事。兄喜患散，辄发痈热积，（案：「热积」《淳化阁帖》作势为积」。）乃不易。愿复更思，唯赖消息。献之内外极生冷，而心腹中恒无他。此一事是差，但疾源不得佳。（案：《阁帖》作「疾源不除，自不得佳」。）论事当随宜思之也。献之白。

献之白，奉承问，近雪寒，患面疼肿，脚中更急痛。兼少下，甚驰情，转和佳。不审尊体复何如？得此诸患，小差不复思何如？幸能复散故镇益久药，何以不更将之？迟寻复旨，若献之弊於淡饣卞，饮得春风，气忄昏乱言，故欲热，复食酒，为腹可耳。献之白。献之白，承姊故常恶，不审得春气，复何如冬？驰情。馀安和至宁此故耳，献之白。

育等可不，转思见之，知恩慕不中。

忽动小行多，昼夜十三四起，所去多又风不差，脚更肿，转欲书疏，自不可已，惟绝叹於人理耳。二妹复平平，昨来山下差静，岐当还。知汝决欲来下，是至愿。然嫂当得供养，冀郡固有理。若宣城琅琊不果，南有空缺可作者，此信还具白。当与在事论，为不可须留者，便可决作来下记也。上方大枋，想汝不过数枋足。彼故当足合偶此耳，人方当粗足不果耳。可白。

吾当托桓江州助汝，此不辨，得遣人船迎汝，当具东改（《阁帖》作「攻」。）枋，枋三四，吾小可。（《阁帖》有「者」字。）当自力芜湖迎汝，故可得五六十人。小枋诸谢当有，便是见今当语之大理尽此信还，一一白，胛痛不可堪，而比作书，欲不能成之。（已上并见《法书要录》）

相过终无服日，凄切在心，未尝暂掇。一日临坐，目想胜风，但有感恸，当复如何？常谓人之相得，古今洞尽，此处殆无恨于怀，但痛神理与此而穷耳。尽此感深，殆无置处，常恨。况相遇之难，而乖其所同。省告，不觉灌（一作「产」。）流。既已往矣，亦复何言。献之。（《淳化阁帖》九，下皆同。凡《法书要录》已载者，不重出。）

诸舍复何如，吾家多患忧，面以问慰情，不知可耳。承永嘉比复患下，上下诸疾患乃尔。ㄡ驰岂可怀，不审今复何如？□更即平和耳，贞寿不成病不？鹅还，慰姊意。今已尝向发，分张诸怀可言，殊尝复忧悬。婢腹痛见差不？刘家疾患即差。秀已还也。

诸女无日事，悬习，阮新妇何日至，慰姊耳。

献之白，承姑比日复小进退，其尔不得一极和。忧悚犹深，不审以（一作「比」。）服散未？必得力耳。比□相闻，故云恶，悬怀，使君数得书也。

献之白，思恋触事弥至，献之既欲过馀杭，州将若比还亦，必视之，来月十左右便当发，奉兄无复日，比告何喻，愿复尽珍重理，献之白。献之白，节过岁终，众感缠心，伏惟同之。奉月初告，承极不平复，头眼半体□恒恶，兄告说姊故殊黄瘦，忧驰可言。寒切，不审尊体复何如？眠食转进不？气力渐复充耳。迟复旨，告献之故尔。献之。

愿馀上下安和，知婢日夕疏，慰意，育故羸，悬心。倪比健也。适奉永嘉去月十一日动静，故常患不宁。诸女无复消息，献之。

再拜，夏节近，感思深惟，穷号崩绝，不可忍处。晴快，不审体中何似，食□敢复多少，甚驰情。不审诸舍复何如？未复西动静不宁。此多患反侧，愿深宽勉，故承问。

思恋，无往不慰，省告，对之悲塞。未知何日复得奉见？何以喻此心？惟愿尽珍重理。迟此信反，复知动静。

十二月廿七日具疏，操之、献之再拜，岁尽无复日，感思兼怀不自胜，兄亦同之，奈何奈何？奉十二日告，承掾安和，慰驰情，姊三兄，诸患故尔不损，忧驰。睛快快，不审尊体并复何如？迟复来告，操之故平平，已再服散，冀得力。献之亦忘愦勿，谨拜疏不具。操之等再拜。（案此帖张溥本失载。）

卫军犹未平和，而哀劳，殊未得尽消息理，常以不宁。仆射得散力，甚慰。表解台职不？知得恕，不复冠军告，悬企。

献之白，不谓鄱阳一门，艰故至此。追寻悲惋，益不自胜。奈何奈何！政坐视其灭尽，使人悲熟。赖子高在此，不尔，无可成，献之。阮新妇免身，得雄，甚善。散骑殊常喜也。

虽奉对积年，可以为尽日之欢，常苦不尽触颇之畅。方欲与姊极当年之疋，以之偕老，岂谓乖别至此。诸怀怅塞实深，当复何由日夕见姊耶？俯仰悲咽，实无已已。惟当绝气耳。

夏日感思兼悼，切割心怀，痛当奈何奈何！得思道书，慰意。薄热，汝比各可不？吾并故诸恶劳，益勿勿。献之白疏。献之白，思恋转不可言，瞻近而未得奉见。但有叹塞，违诸信还具动静。献之。

白，东告，具天宝疾患问，何其仓卒。乏子孙，常欣伦早成家，以此娱上下。岂谓奄失此女，愍惜深至，恻切心怀。□更哀念当可为心。情愿不可保，使人惋惋悲，政当随事豁之耳。□更先积弊，复有此痛心，不审不乃恶不？甚以忧驰。眠食复多少，愿遣无益，尽消息理。

吾十一日发吴兴，违远兄姊，感恋无喻。庆等别不可言。比奉告，故多患。姊经感极顿，忧驰益深。适咨议十六日告，风疾，故尔反侧。馀可行未，东动静不宁。五（一作「吾」。）宜速吴与丞别兄进，犹恋罔，劳亦极恶，驰情。二女晚生皆佳。未复华姜疏，比来得直疏，故恶故足当视华也，汝儿女并可不？廿九日献之白，昨遂不奉，恨深。体中复何如？弟甚顿，勿勿不具。献之再拜。

承服肾气丸，故以为佳。献之比服黄耆甚勤，平平耳。亦欲至十齐，当可知。

得书为慰，吾先夜遂大得服汤酒，诸治渐折，故顿极难劳。知足下便去，不得面别，怅恨，深保爱。临书增怀，王献之。玄度时往来，以此为慰。兴公使适还数日，具都下问，人情所忧，良可叹息。诸从数问龄，前来经日，极为差。云仁祖欲请为军司，不知行不？

慕容有易赖意耶。

薄冷，足下沈痼，已经岁月，岂宜触此寒耶？人生禀气，各有攸处，想示消息。

益部耆旧传令（一作「今」。）送，想催驱写取了，慎不可过淹留。吾去月从孙家求信，次顿尔频为乱反侧。饣易大佳，柳六惠言，饣易可常饵，亦觉有益耳。

前告先以陈事意，必是更有家信，未知期说。见德远书所致人耶？何可足下今（此二字施释作「卒念」。）耶？

一月廿九日告仲宗奉世诸儿，祸变无常。

黄门陨背，哀痛摧剥，不自胜任，奈何奈何！及书感塞，文姑告。

令外甥知罔，郗新妇更笃，忧虑深。

可必不耳，企迟。此大都如常，秀顺至，慰意。顺心痛委顿憔劳，诸舍不能集会，深哽塞。仰料静婢，自常不和，知从事甚简，致此佳也。（已上并《淳化阁帖》九）

消息亦不可不恒精以经心，向秋冷，疾下亦应防也。献之下断来，恒患头项痛，复小尔耳。（《淳化阁帖》十，下并同。案：此帖前有疾不损帖，与第六卷同。既编入羲之集，故此不录。）省前书，故有集聚意。当能果不？足下小大佳不？闻官前逼遣足下甚急，想以相体恕耳。足下兄子以至广州耶？当有得集理不？念悬心也耶。

近与铁石共书，令致之。想久达，不得君问，以复经月，悬情岂可言。顷更寒不适，颇有时气，君须各可耳。迟旨问，仆大都小佳。然疾根聚在右髀，脚重痛不得转动，左脚又肿，疾侯极是不佳，幸食眠意事为复可可，冀非臧病耳。

知铁石前往，快作乐。诸君善处世，一达于当年，不复过此。仆端坐将百日，为尸居解日耳，不知那得一散怀。何其相思之深，临书意塞。

玄度来何迟，深令人忧悬耶！常谓有理，因祠监多感。足下事甚善，然所造极难。想足下每思先後公，（黄释作「卿」。）岂须言亲亲不已意耳。安石停此过半日，犹得一宿，送近道，所以致叹。（「送近下」七字，《阁帖》误在「当浦」下，依《大观帖》移正。）何物喻之，一十当浦阳。诸怀儿不可言，且不复得卿送，有诸叹，今此贪上道。

平平，昨来山下差静，政当还。庆等已至也。鹅差不？甚悬心。宜道寻去，奴定西，诸分张少言。

新妇服地黄汤来似减，眠食尚未佳，忧悬不去心。君等前所论事，想必及谢生，未还何尔？进退不可解，吾当书问也。

鸭头丸故不佳，明当必集，当与君相见。

不审阿姨所患得差否？极令悬恻。想东阳诸妹当复平安，不审顷者情事渐差耶？彼郡今载甚不能佳，不知早晚至，当遂至郡，深相望。豹奴此月惟省一书，亦不足慰怀。深悉足下情素耳。鄱阳书停诸舍，便有月未具散骑书。知情至，草草未发遣。奉去月问，承妇等复不能差，深忧虑耳。

献之白，不审疾得损未，极忧。及更能出入未？前书云，至於散情，□更疾苦疗得所，深喜慰，想必为问。敬和晚际似差耶？诸舍也能向诸弟各也。

献之白，极热，敬惟府君此月内得书，来时几得问。希此消息，极闷闷。军中复如何，患脓不能溃，意甚无赖。君有好药，必时复与府中，多少极济事耶。

承冠军故尔，不觉转胜。炙无所觉，忧驰深，汝憔悚可言。（案：九卷所载似有误字，故录此去彼。）

服油得力，更能停□敢面，只五六日停也，不至绝艰辛也。足下明当必果，想即日如何，深想忆。近奉阿姑告，知平安，极慰人意。献之遂不堪暑，气力恒忄□，恐是恶风。大都将息，近似小却。

白，承舍内分违，近豫遂就，难以喻痛济理。献之白。

复面悲积，蕃首以不佳，耿耿。仆近动散委顿，虽转折犹忄□然，发止尚以未定日，冀以言首，力还不复耳。

还此，今有书，何以至，不知诸舍故多患，念劳以今差也。得领军书，故在风，丹杨书，常疾动，耿耿。亦足（一作「云」。）得翻阳近书为慰，丹杨疾者不果来，甚怅恨。

得西问不，寝复云何？令人邑邑。具示。献之言，月终伏惟，哀伤不可任。不审尊体诸患复何如？悚息。谨言疏不备。献之言。

东家尚未欲下李参军无政日有此议，能自来此，方寸无使闻上极不忄□之事。献之顿首。

八月十九日具疏，操之献之再拜：昨日诸愿悉达，奉上告慰，驰心极冷。不审尊体复何如？操之创故不差，常恶亦故尔愦愦。献之昨来复下，如欲作异，殊乏极。服石的丸，冀得力。谨上不具。操之等再拜。（案，此帖张溥本失载。）

献之白，不审尊体复何如？昨夜眠多少？愿尽宽喻理，忧驰可复言，若得消息者。献之。

□更等承更恶，不审顷痊复不？必须散时，终得力耶：此药甚佳，想姊举体不能行履，服遂差。安西且无恙，府君屡有和，稀久滞行路，同人绝得此心，故当携其长幼，动静上下。知彼络绎有书，亦（《大观帖》作「示」。）不足以慰吾意耶？冬间必欲至足下所居，承使君明练，不谓渐有胜也。君数集聚，然其大都可耳，吾止於月半间耶？

鄱阳归卿，承修东转有理，吾贤毕欲事，必俟胜欣（《阁帖》五作「欢」。）慰于怀耶？吾终权宜，至承今年饥馑，仰惟年支都乏绝，不谓乖又至於此耶？脚尚未差，极忧也。

献之等再拜，不审海盐诸舍上下动静，比复常忧之。姊告无他事，崇虚刘道士鹅群并复归也。献之等当须向彼谢之。献之等再拜，敬祖日夕还山阴，与严使知（一释作「君」。）闻，颇多岁月。今属天寒，拟适远，为当奈何奈何。尔岂不令（一作「合」。）念姊，远路不能追求耶？（已上《淳化阁帖》十）

献之死罪，授衣诸感悲情，伏惟哀慕兼恸。痛毒难居，见徐俊并使君书，承比极胜，但承此凶问，当复大顿耳。比日忧驰无复意，不审尊体云何？脚及可痛气，得此哀号何如？先大恶时炙创，特不堪此，不乃为患。眠食几许？使君今地，实难为识，然所以为识，政在此耳。当今可复使不万全，不愿其以多算难易，得之便自可，令不为因参耳。比者忉怛，当不可言，当不可言。献之死罪。

兄伯萧索寡会，遇酒则酣畅忘反，乃自可矜。

想彼悉佳，汝复见诸女不？此近下故尔耳。

献之白，奉别告，承安和庆慰，极冷，不审尊体何如？献之比日如复小胜，因夜行忽复下，如欲作异。今服药，尽温燥理，冀当可耳。然异极都□得复小失和，卿恶亦不复得。妄近生冷，体气顿至此，令人绝叹。行有佳酒，便服。

十二月割至不？中秋不复不得，想未复还恸理，为即甚省如何。然胜人何庆，等庆等大军。日寒凉，得告，承诸恶（阙）复炙极，尝惨痛悲灼。仆病正自不差，疾久自（阙）目深悲企甚积。既惨塞居疾，系以罪出二三不出职门。近疑所叙，似不□，益企恨，秋牵借请有人，当复叙耳。南中佳音一一，小慰解数月也。吾甚忧虑卿，君何如耶？献之。今送梨三百颗，晚雪，殊不能佳。镜湖澄澈，清流泻注，山川之美，使人应接不暇。



◇　保母砖志

即耶王献之保母，姓李名如意，广汉人也。在母家志行高秀，归王氏，柔顺恭勤。善属文，能草书，解释老旨趣。年七十，兴宁三年，岁在乙丑二月六日，无疾而终。仲冬既望，葬会稽山阴之黄□冈下。殉以曲水小砚，交螭方壶，树双松于墓上，立贞石而志之，悲夫，后八百馀载，知献之保母宫于兹土者，尚□□焉。（《戏鸿堂帖》）





卷二十八




◎　王沈

沈字年道，太原晋阳人，魏司空昶从兄机之子。辟大将军曹爽府，迁中书黄门侍郎，免。起为治书侍御史，转秘书监，正元中迁散骑常侍、侍中，典著作。甘露之变，封安平侯，寻迁尚书，出为豫州刺史，迁征虏将军，封博陵侯，转振南将军，拜御史大夫，守尚书令给事中，晋受禅，转骠骑将军，录尚书事，进爵博陵县公，泰始二年卒，赠司空。有《魏书》四十八卷，集五卷。

◇　正会赋

伊月正之元吉兮，应三统之中灵，顺天地以交泰，协太蔟之玄精，荷介祉于上帝兮，祚圣皇以永贞。华幄映于飞云兮，朱幕张于前庭。ㄌ青帷于两阶，象紫极之峥嵘。（二语从《宋书·礼志》一补。）曜五旗于东序兮，表雄虹而为旌。备六代之象舞兮，厘箫韶于九成。□玄夜以司晨兮，望庭燎之高炀。壮甲士之星罗兮，伟干戚之飘扬。胪人肃其齐列，九宾穆以成行。延百辟于和门，等尊卑而奉璋。（二语从《宋书·礼志》一补）齐八荒于蕃服兮，咸稽首而来王。（《初学记》四）

朝四国于东巡。（《宋书·礼志》一）





◇　宴嘉宾赋

朝阳曜景，天气和平。君臣令德，礼仪孔明。酌羽觞以交欢兮，接敬恭以中诚。嘉膳备其八珍兮，丝竹献其妙声。乐周遍舞，金奏克谐。锺仪之听，南风是哀。义感君子，慨然永怀。思我王度，求福不回。惟礼终而赞退兮，实系心乎玉阶。（《初学记》十四）





◇　饯行赋

六龙齐镳，鸾声振振。景动波回，天行星陈。（《御览》三百五十八）

曳招摇之修旗，若蜿虹之垂天。（《初学记》二十二，《御览》三百四十。）



◇　马脑勒赋

有殊域之妙宝兮，托灵山之曲阿。傍洞穴之幽溪兮，洄绿泉之湍波。（《书钞》一百五十八）

厥象伊何，如规之盈。鲛鳞纡郁，白黑殊形。如米之洁，如玉之贞。固乾坤之所育兮，匪雕镂而自成。尔乃施饰龙首，加服鸾镳。和铃锵锵，回景逍遥。（《御览》三百五十八）





◇　车渠觯赋

温若腾螭之升天，曜似游鸿之远臻。（《御览》八百八）



◇　贺正表

三辰改运，元正肇祚。自天降祉，如日之升。（《初学记》四）



◇　贺肃慎贡献表

□苦矢陈于玉阶。（《书钞》十）



◇　到豫州下教

自古圣贤，乐闻诽谤之言，听舆人之论，刍荛有可录之事，负薪有廊庙之语故也。自至镇日，未闻逆耳之言，岂未明虚心，故令言者有疑。其宣下属城及士庶，若能举遗逸于林薮，黜奸佞于州国，陈长吏之可否，说百姓之所患，兴利除害，损益昭然者，给谷五百斛。若达一至之言，说刺史得失，朝政宽猛，令刚柔得适者，给谷千斛，谓余不信，明如皎日。（《晋书·王沈传》）



◇　又下教

夫德薄而位厚，功轻而禄重，贪夫之所徇，高士之所不处也。若陈至言于刺史，兴益于本州，达幽隐之贤，去祝□它之佞，立德于上，受分于下，斯乃君子之操，何不言之有！直言至理，忠也。惠加一州，仁也。功成辞赏，廉也。兼斯而行，仁智之事，何故怀其道而迷其国哉。（《晋书·王沈传》）



◇　又下教

后生不闻先王之教，而望政道日兴，不可得也。文武并用，长久之道也。俗化陵迟，不可不革。革俗之要，实在敦学。昔原伯鲁不悦学，闵马父知其必亡，将吏子弟，优闲家门，若不教之，必致游戏，伤毁风俗矣。（《晋书·王沈传》）





◇　与傅玄书

省足下所著书，言富理济，经纶政体，存重儒教，足以塞杨墨之流遁，齐孙孟于往代。每开卷，未尝不叹息也。不见贾生，自以过之，乃今不及信矣。（《晋书·傅玄传》）



◇　辟雍颂（序）

唐虞三代，咸崇辟雍，养老之制也。亲降万乘之尊，而执子弟之礼。自春秋以来，礼乐昏废，惟东京之後，始创其义。明堂之位，复陈于洛邑。（《书钞》）

天子亲整法驾，抚玉辂，幸于雍宫，亲拜三老五更，出于南门之外。（《白帖》）



◇　祭先考东郡君文

孝子沈敢昭告烈考东郡君；沈亡母郭氏，恪勤妇道，齐孝之节，克顺于先姑。天降氛气，雁门太夫人遘疾历旬，郭时又遇笃疾，弗获尝祷。夫人不幸，遂至殒没。烈考卒承大变，忧恸荒迷，未详听察，谓郭供养有阙，遂载疾大归，寻便殒亡。烈考深用悼恨。澹及沈仰惟烈考旧心，鉴亡妣素行，不迎之议，考礼度哀，未及施行，澹不幸夭没，沈敢述澹意，谋之通儒，咨之邦族，咸以为亡妣宜时改葬。沈辄受命于征南君，谨诣邺迎郭灵柩，以某月日安厝，庶顺烈考之旧心，全祖亲之慈受者也。（《通典》一百二）



◇　失题

千乘雷动，万骑云舒。（《书钞》十六巡行）



◎　王浑

浑字玄冲，魏司空昶子。袭爵陵侯，辟大将军曹爽掾，爽诛，坐免。起为怀令，参文帝安东军事，累迁散骑黄门侍郎、散骑常侍，咸熙中为越骑校尉。武帝受禅，加扬烈将军，迁徐州刺史，又迁东中郎将，督淮北诸军事，镇许昌。转征虏将军，假节、领豫州剌史、迁安东将军、都督扬州诸军事，镇寿春。吴平，进爵为公，转征东大将军，复镇寿阳，徵拜尚书、左仆射，加散骑常侍，进司徒。惠帝即位，加侍中，录尚书事。元康七年卒，年七十五，谥曰元。有集五卷。



◇　请赐綦毋倪鼓吹表

吴国临战牙门将张泰、黄辰、骑督綦毋倪，勇捷效武，破贼制胜，此三人之所致也。泰、辰已亡，今倪独在。昔伐蜀有小功，斩牙门数人，使加鼓吹，至于灭一国而有未得鼓吹者。臣愚昧，请圣诏赐倪鼓吹，存录猛将，以尽武人之力也。（《御览》五百六十七）



◇　请补周馥为尚书郎表

馥理识清正，兼有才干，主定九品，检括精详。臣委任责成，褒贬允当，请补尚书郎。（《晋书·周馥传》，《御览》二百九。）



◇　请转荀组为从事中郎表

左西属组文义贞素，清识见称，宜转中郎。（《御览》二百九引《晋中兴书》。）





◇　表立水碓

洛阳百里内，旧不得作水碓。臣表上先帝，听臣立碓，并搀得官地。（《御览》七百六十二）



◇　乞遣赵纂疗病表

臣有气病，善夜发，服半夏汤，或服汤不解，尚取针。前殿中医赵恭思纂，见给事在医署。纂能针，有方伎，乞以纂名课考称课医，给臣自疗治。（《御览》八百三十）



◇　上书谏遣齐王攸之藩

伏承圣诏，宪章古典，进齐王攸为上公，崇其礼仪，遣攸之国。昔周氏建国，大封诸姬，以藩帝室，永世作宪。至于公旦，武王之弟，左右王事，辅济大业，不使归藩。明至亲义著，不可远朝故也。是故周公得以圣德光弼幼主，忠诚著于《金□》，光述文武仁圣之德。攸于大晋，姬旦之亲也。宜赞皇朝，与闻政事，实为陛下腹心不贰之臣。且攸为人，修洁义信，加以懿亲，志存忠贞。今陛下出攸之国，假以都督虚号，而无典戎干方之实，去离天朝，不豫王政。伤母弟至亲之体，亏友于款笃之义，惧非陆下追述先帝、文明太后待攸之宿意也。若以攸望重，于事宜出者，今以汝南王亮代攸。亮，宣皇帝子，文皇帝弟，亻由、骏各处方任，有内外之资，论以後虑，亦不为轻。攸今之国，适足长异同之论，以损仁慈之美耳。而令天下窃陛下有不崇亲亲之情，臣窃为陛下不取也。若以妃后外亲，任以朝政，则有王氏倾汉之权，吕产专朝之祸。若以同姓至亲，则有吴楚七国逆乱之殃。历观古今，苟事轻重，所在无不为害也。不可事事曲设疑防，虑方来之患者也，唯当任正道而求忠良。若以智计猜物，虽亲见疑，至于疏远者亦何能自保乎！人怀危惧，非为安之理，此最有国有家者之深忌也。愚以为太子太保缺，宜留攸居之，与太尉汝南王亮、卫将军杨珧共为保傅，干理朝事。三人齐位，足相持正，进有辅纳广义之义，退无偏重相倾之势。令陛下有笃亲亲之恩，使攸蒙仁覆之惠。臣同国休戚，义在尽言，心之所见，不能默已。私慕鲁女存国之志，敢陈愚见，触犯天威。欲陛下事每尽善，冀万分之助。臣而不言，谁当言者。（《晋书·王浑传》）



◇　为裴楷奏请解中书令

楷受先帝拔擢之恩，复蒙陛下宠遇，诚竭节之秋也。然楷性不竞于物，昔为常侍，求出为河内太守；後为侍中，复求出为河南尹；与杨骏不平，求为卫尉；及转东宫，班在时类之下，安于淡退，有识有以见其心也。楷今委顿，臣深忧之。光禄勋缺，以为可用。今张华在中书，王戎在尚书，足举其契，无为复令楷入。名臣不多，当见将养，不违其志，要其远济之益。（《晋书·裴楷传》）



◇　奏弹虞□等冒丧婚娶

前以冒丧婚娶，伤化悖礼，下十六州推举，今本州中正各有言上。太子家令虞□有弟丧，嫁女拜时；镇东司马陈湛有弟丧，嫁女拜时；上庸太守王崇有兄丧，嫁女拜时；夏侯俊有弟子丧；为息恒纳妇，恒无服；国子祭酒邹湛有弟妇丧，为息蒙娶妇拜时，蒙有周服；给事中王琛有兄丧，为息棱娶妇拜时，并州刺史羊暨有兄丧，为息明娶妇拜时；征西长史牵昌有弟丧，为息彦娶妇拜时。湛职儒官，身虽无服，据为婚主。《案礼》：「大功之末可以嫁子；小功之末可以娶妇」。无齐□嫁娶之文，亏违典宪，宜加贬黜，以肃王法，请台免官，以正清议。（《通典》六十，元康二年司徒王浑奏。）



◇　奏对诏访元会问计吏所宜

诏问：明年正旦会，四方计吏入见，临朝当问所宜。浑奏曰：陛下钦明圣哲，光于远近，明诏冲虚，询及刍荛，斯乃周文畴咨之求，仲尼不耻下问也。旧三朝元会前计吏诣轩下，侍中读诏，计吏跪受。臣以诏文相承已久，无他新声，非陛下留心访问（《晋书》作「方国」。）之意也。可令中书指宣明诏，问方土异同所宜，士人贤才秀异，隐伏未达，风俗好尚，礼教之宜。劝农务本，以尽垦殖之利；刑狱清理，得无枉滥之失；郡守长吏，得无侵虐。其勤心治政，为民兴利除害者，训化之绩，授以纸笔，尽意陈闻。以明圣指垂心四远，不复因循常辞。且察其答对文义，以观计吏人才之实。又先帝时，正会後东堂见征镇长史司马、诸王国卿、诸州别驾。今若不能别见，可前诣轩下，使侍中宣问，以审察方国，於事为便。（《艺文类聚》四，《御览》二十九，并引《王浑集》，又见《晋书·王浑传》。）



◎　王济

济字武子，浑次子。为中书郎，母忧去官。起为骁骑将军，进侍中，出为河南尹，坐事免。寻以白衣领太仆，卒赠骠骑将军。有集二卷。



◇　槐树赋

若夫龙升南陆，火集正阳。恢兹郁陶，静暑无方。鼓柯命风，振叶致凉。朗明过乎八闼，重阴逾于九房。（《初学记》二十八）



◇　太常郭奕谥景议

案主者议谥，避帝而不避后。既不循古典，不嫌同称，复乖近代不袭帝后之例。夫无穷之祚，名谥下一。若皆相避，于制难全。如悉不避，复非推崇事尊之礼。宜依讳名之义，但及七庙祖宗而已，不及迁毁之庙。（《通典》一百四。太康八年十月，太常上议故太常平陵男郭奕为景侯。有司议奏，以为大晋受命，祖宗谥号，群下未有同者，盖因近代浅情，习于所见也。奕谥与景皇帝同，可改谥曰穆，侍中王济与羊璞、成粲等议。）



◇　锺夫人序德颂

济蒙天假，星驱省疾。（《文选》颜延之《宋郊祀歌》注。）





◇　铨孙楚品状

天才英博，亮拔不群。（《晋书·孙楚传》。楚与济友善，济为本州大中正、铨邑人品状。至楚曰：「此人非卿所能目，吾自为之。」乃状楚。）

王澄（案，别有琅邪人王澄，为荆州刺史，平北将军四子也。见《世说·言语篇》注引王氏谱。）

澄字道深，浑第三子。



◇　与人书

彦国吐佳言，如锯木屑，霏霏不绝，诚後进领袖也。（《世说·□□》注。案：胡毋辅之字彦国，奉高人。）

风气日上，足散人怀。（《世说·□□》注。尺牍增「儿微」二字。案：澄第四子微。）





卷二十九




◎　王述

述字怀祖，浑弟湛之孙。袭父承爵蓝田县侯。司徒王导辟为中兵属。历康帝骠骑功曹，除宛陵令。庾冰请为征虏长史，补临海太守。迁建威将军、会稽内史，代殷浩为扬州刺史，加征虏将军，寻迁散骑常侍尚书令。卒、赠侍中、骠骑将军开府，谥曰穆，以避穆帝改谥曰简，有集八卷。



◇　庆老人星表

老人星见，光色明朗。玄象晖焕，表尔休祥。率土民庶，庆赖罔极。（《艺文类聚》一）



◇　上白獐表

所领阮藻之于江宁县界得白獐一头，毛色鲜洁，异于比类，信斯诚嘉祥也。（《艺文类聚》九十五，《御览》九百七。）



◇　上疏乞骸骨

臣曾祖父魏司空昶白笺于文皇帝曰：「昔与南阳宗世林共为东宫官属。世林少得好名，州里瞻敬。乃其年老，汲汲自励，恐见废弃，时人咸共笑之。若天假其寿，致仕之年，不为此公婆娑之事。」情旨慷慨，深所鄙薄。虽是笺书，乃实训诫。臣忝端右，而以疾患礼敬废替，犹谓可有差理。日复一日，而年衰疾痼，永无复瞻华幄之期。乞奉先诫，归老丘园。（《晋书·王述传》）



◇　婚礼应贺议

《春秋传》曰：「娶者大吉，非常吉。」又《传》曰：「郑子□如晋贺夫人。」邻国犹相贺，况臣下邪？如此便应贺，但不在三日内耳。今因庙见成礼而贺，亦是一节也。（《通典》五十九，永和三年纳后，王述议。）



◇　立琅琊王议（穆帝升平五年）

推宗立君，以为人极，上古风淳，必托有道。洎乎後代，争乱渐兴，故继体相传，居正守位，以塞奔统，非私其亲。或时有艰难，而嗣胤幼劣，故有立长。成皇帝深达帝道，不私亲爱，越授天伦，庙无毁迁，统业桓固。康皇帝既受命于成帝，宗庙社稷之重，已移于所授，主上宜为康王嗣。（《通典》八十）





◇　与会稽王笺（时放之求为交州，朝廷许之。）

放之温峤之子，宜见优异，而投之岭外，窃用愕然。愿远存周礼，近参人情，则望实惟允。（《晋书·温峤传》）





◇　与庾冰笺

窃闻安西欲移镇乐乡，不审此为算邪，将为情邪？若谓为算，则彼去武昌千有馀里，数万之众造创移徙，方当兴立城壁，公私劳扰。若信要害之地，所宜进据，犹当计移徙之烦，权二者轻重，况此非今日之要邪！方今强胡陆梁，当□畜力养锐，而无故迁动，自取非算。又江州当氵斥流数千，供继军府，力役增倍，疲曳道路。且武昌实是江东镇戍之中，非但捍御上流而已。急缓赴告，骏奔不难。若移乐乡，远在西陲，一朝江渚有虞，不相接救。方岳取重将，故当居要害之地，为内外形势，使窥窬之心，不知所向。若是情邪，则天道玄远，鬼情难言，妖祥吉凶，谁知其故！是以达人君子直道而行，不以情失。昔秦忌「亡胡」之谶，卒为刘项之资；周恶□弧之谣，而成褒姒之乱。此既然矣。历观古今，鉴其遗事，妖异速祸败者，益不少矣。禳避之道，苟非所审，且当择人事之胜理，思社稷之长计，斯则天下幸甚，令名可保矣。

若安西盛意已耳，不能安于武昌，但得近移夏口，则其次也。乐乡之举，咸谓不可。愿将军体国为家，固审此举。（《晋书·王述传》）



◇　下主簿教

亡祖先君，名播海内，远近所知。内讳不出于外，馀无所讳。（《世说·赏誉》篇，王蓝田主簿请讳，教云云。）



◇　答讳

惟祖惟考，四海所知，过无复讳。（《御览》五百六十二引《语林》，王蓝田作会稽，外请讳，答曰云云。）



◎　王臻

臻，述从弟，简顺皇后少弟，拜崇德卫尉，领博士。



◇　太后为亲属举哀议

干至尊是族舅，虽不及举哀，可从太后举哀于朝堂。（《通典》八十一。褚太后为从弟举哀，博士王臻等议。）

太后前为褚卫军刘夫人举哀于式乾殿，至尊于朝堂，今宜依故事。（同上）



◎　王坦之

坦之字文度，述子。简文为抚军，辟为掾，累迁参军、从事中郎，加散骑常侍，出为大司马桓温长史，徵拜侍中，领本州大中正。孝武即位，迁中书令，领丹杨尹，寻授都督、徐兖青三州诸军事、北中郎将、徐兖二州刺史，镇广陵。卒，追赠尚书仆射、安北将军，谥曰献。有集七卷。



◇　将之广陵镇上孝武帝表

臣闻人君之道以孝敬为本，临御四海以委任为贵。恭顺无为，则盛德日新；亲杖贤能，则政道邕睦。昔周成、汉昭，并以幼年纂承大统。当时天下未为无难，终能显扬祖考，保安社稷，盖尊尊亲亲，信纳大臣之所致也。

伏惟陛下诞奇秀之姿，禀生知之量，春秋尚富，涉道未广，方须训导以成天德。皇太后仁淑之体，过于三母，先帝奉事积年，每称圣明。臣愿奉事之心，便当自同孝宗；太后慈爱之隆，亦不必异所生。琅邪王、馀姚主及诸皇女，宜朝夕定省，承受教诲，导习仪刑，以成景仰恭敬之美，不可以属非至亲，自为疏疑。昔肃祖崩殂，成康幼冲，事无大小，必谘丞相导，所以克就圣德，实此之由。今仆射臣安、中军臣冲，人望具瞻，社稷之臣。且受遇先帝、绸缪缱绻，并志竭忠贞，尽心尽力，归诚陛下，以报先帝。愚谓周旋举动，皆应谘此二臣。二臣之于陛下，则周之旦□，汉之霍光，显宗之于王导。冲虽在外，路不云远，事容信宿，必宜参详，然後情听获尽，庶事可毕。又天听虽聪，不启不广；群情虽忠，不引不尽。宜数引侍臣，询求谠言。平易之世，有道之主犹尚诫惧，日昃不倦；况今艰难理尽，虑经安危，祖宗之基系之陛下，不可不精心务道，以申先帝尧舜之风。可不敬修至德，以保宣元天地之祚？（《晋书·王坦之传》）



◇　答谢安书

具君雅旨，此是诚心而行，独往之美，然恐非大雅中庸之谓。意者以为人之体韵犹器之方圆，方圆不可错用，体韵岂可易处！各顺其方，以弘其业，则岁寒之功必有成矣。吾子少立德行，体议淹允，加以令地，优游自居，佥曰之谈，咸以清远相许。至于此事，实有疑焉。公私二三，莫见其可。以此为濠上，悟之者得无鲜乎！且天下之宝，故为天下所惜。天下之所非，何为不可以天下为心乎？想君幸复三思。（《晋书·王坦之传》）



◇　与殷康子书论公谦之议

夫天道以无私成名，二仪以至公立德。立德存乎至公，故无亲而非理；成名在乎无私，故在当而忘我。此天地所以成功，圣人所以济化。由斯论之，公道体于自然，故理泰而愈降；谦义生于不足，故时弊而义著。故大禹、咎繇，称功言惠而成功于彼，孟反、范燮殿军後入而全身于此。从此观之，则谦公之义固以殊矣。夫物之所美，已不可收；人之所贵，我不可取。诚患人恶其上，众不可盖，故君子居之，而每加损焉。降名在于矫伐，而不在于期当；匿迹在于违显，而不在于求是。于是谦光之义与矜竞而俱生，卑挹之义与夸伐而并进。由亲誉生于不足，未若不知之有馀；良药效于瘳疾，未若无病之为贵也。夫乾道确然，示人易矣；坤道陨然，示人简矣。二象显于万物，两德彰于群生，岂矫枉过直而失其所哉！由此观之，则大通之道公坦于天地，谦伐之义险□于人事。今存公而废谦，则自伐者托至公以生嫌，自美者因存党以致惑。此王生所谓同貌而实异，不可不察者也。然理必有源，教亦有主。苟探其根，则玄指自显；若寻其末，弊无不至。岂可以嫌似而疑至公，弊贪而忘于谅哉！（《晋书·王坦之传》）



◇　与某书

坦之惶恐言，不知已与谢郎论坦之事未。其意良不了者，今当诣公自陈，愿告。坦之惶恐言。（《淳化阁帖》三）



◇　废庄论

荀卿称庄子「蔽于天而不知人」，扬雄亦曰「庄周放荡而不法」，何晏云「鬻庄躯，放玄虚，而不周乎时变。」三贤之言，远有当乎！天独构之唱，唱虚而莫和：无感之作，义偏而用寡。动人由于兼忘，应物在乎无心。孔父非不体远，以体远故用近；颜子岂不具德，以德备故膺教。胡为其然哉？不获已而然也。

夫自足者寡，故理悬于羲农；徇教者众，故义申于三代。道心惟微，人心惟危，吹万不同，孰知正是！虽首阳之情，三黜之智，摩顶之甘，落毛之爱，枯槁之生，负石之死，格诸中庸，未入乎道，而况下斯者乎！先王知人情之难肆，惧违行以致讼，悼司彻之贻悔，审衤□带之所缘，故陶铸群生，谋之未兆，每摄其契，而为节焉。使夫敦礼以崇化，日用以成俗，诚存而邪忘，利损而竞息，成功遂事，百姓皆曰我自然。盖善暗者无怪，故所遇而无滞，执道以离俗，孰逾于不达！语道而失其为者，非其道也；辩德而有其位者，非其德也。言默所未究，况扬之以为风乎！且即濠以寻鱼，想彼之我同；推显以求隐，理得而情昧。若夫庄生者，望大庭而抚契，仰弥高于不足，寄积想于三篇，恨我之怀未尽，其言诡谲，其义恢诞。君子内应，从我游方之外，众人因藉之，以为弊薄之资。然则天下之善人少，不善人多，庄子之利天下也少，害天下也多。故曰鲁酒薄而邯郸围，庄生作而风俗颓。礼与浮云俱征，伪与利荡并肆，人以克己为耻，士以无措为通，时无履德之誉，俗有蹈义之愆。骤语赏罚不可以造次，屡称无为不可与适变。虽可用于天下，不足以用天下人。

昔汉阴丈人修浑沌之术，孔子以为识其一不识其二，庄生之道，无乃类乎！与夫如愚之契，何殊间哉！若夫利而不害，天之道也；为而不争，圣之德也。群方所资而莫知谁氏，在儒而非儒，非道而有道，弥贯九流，玄同彼我，万物用之而不既，□□日新而不朽，昔吾孔老固已言之矣。（《晋书·王坦之传》）





◇　沙门不得为高士论

高士必在于纵心高畅，沙门虽云俗外，返更束于教，非情性自得之谓也。（《世说·□□篇》注，北中郎不为林公所知，乃著此论，其大略云。）



◎　王忱

忱字元达，小字佛大，坦之第四子。太元中为吏部郎，历骠骑长史，出为建武将军，都督荆益宁三州军事、荆州刺史，假节镇荆州，卒，赠右将军，谥曰穆。有集五卷。



◇　郊祀明堂议

明堂则天象地，仪观之大，宜俟皇居反旧，然後修之。（《宋书·礼志》三。太元十二年，吏部郎王忱议。）



◎　王欣之

欣之，述从子，为豫章太守，太元初拜光禄勋。



◇　君臣同谥表（大元四年）

伏寻太康中郭奕谥曰景，有司执孝宗同号。臣闻姬朝盛明，父子齐称，诸侯与周同谥，经诸哲王不易之道也。宜遵古典，训范来裔。（《通典》一百四）



◎　王□

□字仲祖，浑从会孙，司徒王导辟为掾，後出补长山令，复为司徒、左西属，不就，徙中书郎，转司徒左长史，有集五卷。



◇　议立奔赴之制（咸康中）

三代垂文，观时损益。今服教之地，远于古之九服。若守七月之断，过近一概者，惧非通制。请王畿以外，南极五岭，非守见职，周年不至者，宜勒注黄纸，有爵土者削降。永嘉中，江统议不奔山陵，但三年不叙，于义为轻。今更立如牒，若方伯授用，虽未有王命，犹不与停散同。今见在官即吉之後去职，不及凶事，无所贬责。万里外以再周为限，自此以内，明依前牒，虽在父母丧，其责不异。（《通典》八十。咸康中，司徒西曹属王□议。）



◇　申述前议

丧纪有数，吉凶有断，岂可当于缟素既终，而制无限之责哉！若除丧使奔，当以何服，素服叙哀，则在廷以吉，陵无哭礼。若玄冠致敬，宜曰朝谒，非奔丧之谓。若服外更立限断，则不知所准。若不计，远近同服内，则立制漫而无断。（《通典》八十）



◇　致王导笺

开国承家，小人勿用。杖德义以尹天下，方将澄清彝伦，崇重名器。夫军国殊用，文武异容，岂可令泾渭混流，亏清穆之风，以允答具瞻，仪刑海内。（《晋书·外戚王□传》）



◇　笺

□死罪，诸葛仆射之弟，以情料之，当非至困者。欲敛其时吏无一在者，便以下官笺答之。□死罪。（《古刻丛钞》）



◎　王□

□字敬仁，小字荀子，□子。为著作郎琅邪王文学，转中军司马，未拜而卒。

◇　贤人论

或问：「《易》称贤人黄裳元吉，苟未能暗与理会，何得不求通？求通则有损，有损则元吉之称将虚设乎？」答曰：「贤人诚未能暗与理会，当居然人从，比之理尽，犹一豪之领一梁。一豪之领一梁，虽于理有损，不足以挠梁。贤有情之至寡，豪有形之至小。豪不至挠梁，于贤人何有损之者哉。」（《世说·文学篇》注引王□集）



◎　王恭

恭字孝伯，小字阿甯，□孙。历著作佐郎、秘书监、中书郎、吏部郎、建威将军。太元中为丹杨尹，迁中书令，领太子詹事。孝武以后兄擢都督、兖青冀幽并徐州，晋陵诸军事、平北将军兖青二州刺史，假节镇京口，改号前将军，寻降号辅国将军。安帝即位，以为安北将军，不拜。举兵讨王瑜等，为会稽王道子所杀。桓玄执政，赠侍中太保，谥曰忠简。有集五卷。



◇　让太子詹事表

今皇储始建，四方是式。总司之任，崇替所由。宜妙简才贤，尽一时之胜，岂臣最庸所可叨忝。（《北堂书钞》六十五引《晋起居注》两条。又见《御览》二百四十五。）





◇　抗表罪状王国宝

後将军国宝得以姻戚频登显列，不能感恩效力，以报时施，而专宠肆威，将危社稷。先帝登遐，夜乃犯ト叩扉，欲矫遗诏，赖皇太后聪明，相王神武，故逆谋不果。又割东宫见兵以为己府。谗疾二昆甚于雠敌。与其从弟绪同党凶狡，共相扇动。此不忠不义之明白也。以臣忠诚，必亡身殉国，是以谮臣非一。赖先帝明鉴，浸润不行。昔赵鞅兴之甲，诛君侧之恶。臣虽驽劣，敢忘斯义。（《晋书·王恭传》，《魏书·晋司马德宗传》。）



◇　与沈警书

足下既执不拔之志，高卧东南，故屈贤子共事，非以吏职婴之也。（《宋书·沈约自序》）



◇　与沙门僧检书

远持兄弟，至德何如。（《高僧传》）





卷三十




◎　杨伟

伟字世英，冯翊人。仕魏文帝、明帝为尚书郎，後参大将军曹爽军事，入晋为征南军司。有《景初历》三卷，《桑丘先生书》二卷，《时务论》十二卷。



◇　上景初历表

「臣览载籍，断考历数，时以纪农，月以纪事，其所由来，遐而尚矣。乃自少昊，则玄鸟司分；颛项、帝喾，则重黎司天；唐帝、虞舜，则羲和掌日。三代因之，则世有日官。日官司历，则颁之诸侯，诸侯受之，则颁于境内。夏后之世，羲和湎淫，废时乱日，则《书》载《胤征》。由此观之，审农时而重人事，历代然之也。逮至周室既衰，战国横骛，告朔之羊，废而不绍，登台之礼，灭而不遵，闰分乖次而不识，孟陬失纪而莫悟，大火犹西流，而怪蛰虫之不藏也。是时也，天子不协时，司历不书日，诸侯不受职，日御不分朔，人事不恤，废弃农时。仲尼之拨乱于《春秋》，托褒贬纠正，司历失闰，则讥而书之，登台颁朔，则谓之有礼。自此以降，暨于秦汉，乃复以孟冬为岁首，闰为後九月，中节乖错，时月纰缪，加时後天，蚀不在朔，累载相袭，久而不革也。至武帝元封七年，始乃悟其缪焉，于是改正朔，更历数，使大才通人，更造《太初历》，校中朔所差，以正闰分；课中星得度，以考疏密。以建寅之月为正朔，以黄锺之月为律历初。其历斗分太多，後遂疏阔。至元和二年，复用《四分历》，施而行之，至于今日，考察日蚀，率常在晦。是则斗分太多，故先密後疏而不可用也。是以臣前以制典馀日，推考天路，稽之前典，验之以蚀朔，详而精之，更建密历，则不先不後，古今中天。以昔在唐帝，协日正时，允厘百工，咸熙庶绩也。欲使当今国之典礼，凡百制度，皆韬合往古，郁然备足，乃改正朔，更历数，以大吕之月为岁首，以建子之月为历初。臣以为昔在帝代，则法曰《颛项》，曩自轩辕，则历曰《黄帝》，暨至汉之孝武革正朔，更历数，改元曰太初，因名《太初历》。今改元为景初，宜曰《景初历》。臣之所建《景初历》，法数则约要，施用则近密，治之则省功，学之则易知。虽复使研桑心算，隶首运筹，重黎司晷，羲和察景，以考天路，步验日月，究极精微，尽术数之极者，皆未能并臣如此之妙也。是以累代历数，皆疏而不密，自黄帝以来，常改革不已。壬辰元以来，至景初元年丁巳岁，积四千四十六，算上。

此元以天正建子黄锺之月为历初，元首之岁，夜半甲子朔旦冬至。元法，万一千五十八。（《晋书·律历志下》，《宋书·历志》。）



◇　历议

六十日中疏密可知，不待十年。若不从法，是校方员弃规矩；考轻重背权衡；课长短废尺寸；论是非违分理。若不先定校历之本法，而悬听弃法之末争，则孟轲所谓「方寸之基，可使高于岑楼」者也。今韩翊据刘洪术者，知贵其术，珍其法。而弃其论，背其术，废其言，违其事，是非必使洪奇妙之式不传来世。若知而违之，是挟故而背师也；若不知而据之，是为挟不知而罔知也。（《晋书·律历志》中，黄初中，扬伟议云云。）





◇　谏明帝治宫室

今作宫室，斩伐生民墓上松柏，毁坏碑兽石柱，辜及亡人，伤孝子心，不可以为後世之法则。（《魏志·曹爽传》注引世语）



◇　时务论

辔策□半挚之具设，虽刚怒粗戾蹄啮之马，若足（一作「若是」。）拘□半挚。口衔辔勒，棰策必至，则蹑躅循轨。（《御览》三百五十九。）



◎　贾充

充字公闾，平阳襄陵人，魏豫州刺史逵子。太和中袭爵阳里亭侯，拜尚书郎，後累迁黄门侍郎、汲郡典农中郎将，参大将军军事，转右长史，以从征诸葛诞功进爵宣阳乡侯，迁廷尉，转中护军，弑高贵乡公。及陈留王即位，进封安阳乡侯，加散骑常侍。晋国建，封临沂侯。武帝即王位，拜卫将军、仪同三司、给事中，改封临颍侯。及受禅，转车骑将军、散骑常侍、尚书仆射，更封鲁郡公，寻代裴秀为尚书令，改侍中，出为使持节、都督秦凉二州诸军事。不行，迁司空，寻转太尉，行太子太保、录尚书事。咸宁末，为使持节、假黄钺大都督伐吴。吴平，增邑八千户。太康三年卒，追赠太宰，礼官议谥曰荒，不纳，谥曰武。有集五卷。



◇　表裴□

秀有佐命之勋，不幸嫡长丧亡，遗孤稚弱，□才德英茂，足以兴隆国嗣。（《晋书·裴□传》）



◇　辞大都督表

西有昆夷之患，北有幽并之戍。天下劳扰，年谷不登，兴军致讨，惧非其时。又臣老迈，非所克堪。（《晋书·贾充传》。伐吴之役，诏充为大都督。）



◇　请召还诸军表

吴未可悉定，方夏，江淮下湿，疾疫必起。宜召诸军，以为後图，虽腰斩张华，不足以谢天下。（《晋书·贾充传》）



◇　齐王攸为弘训太后服议

河南尹王恂上言：「弘训太后入庙，合食于景皇帝，齐王攸不得行其子礼。」充议以为：「礼，诸侯不得祖天子，公子不得祢先君，皆谓奉统承祀，非谓不得服其父祖也。攸身宜服三年丧事，自如臣制。（《晋书·贾充传》）



◎　卫□

□字伯玉，河东安邑人。案：《左思传》有「陈留卫□」，乃卫权之误。魏尚书觊子。明帝时袭爵□乡侯，为尚书郎，徙通事郎，转中书郎。高贵乡公时迁散骑常侍。陈留王即位，拜侍中，转廷尉卿，寻持节、监邓艾、锺会军事，行镇西军司。蜀平，除使持节、都督关中诸军事，镇西将军，寻迁都督徐州诸军事，镇东将军，增封□阳侯。晋受禅，转征东将军，进爵为公。都督青州诸军事，青州刺史，加征东大将军，青州牧，徙征北大将军，都督幽州诸军事，幽州刺史，护乌桓校尉。咸宁初，徵拜尚书令，加侍中。太康中迁司空，领太子少傅，进太保。惠帝初，录尚书事，辅政。为贾后矫诏所杀，谥曰成。有《论语注》八卷。



◇　请议郄诜假葬除服表

前太子洗马济阴郄诜寄止卫国文学讲堂十馀年，母亡不致丧归，便于堂北壁外下棺，谓之假葬。三年即吉，诏用为征东参军。或以为城寺之内屋壁之间无葬处，不成葬，则不应除服。主者今欲明用权不过。其举下司徒部博士评议。（《通典》一百三。太康中。）



◇　请除九品用土断疏

昔圣王崇贤，举善而教，用使朝廷德让，野无邪行。诚以闾伍之政，足以相检，询事考言，必得其善，人知名不可虚求，故还□其身。是以崇贤而俗益穆，黜恶而行弥笃。斯则乡举里选者，先王之令典也。自兹以降，此法陵迟。魏氏承颠覆之运，起丧乱之後，人士流移，考详无地，故立九品之制，粗且为一时选用之本耳。其始造也，乡邑清议，不拘爵位，褒贬所加，是为劝励，犹有乡论馀风。中间渐染，遂计资定品，使天下观望，唯以居位为贵，人弃德而忽道业，争多少于锥刀之末，伤损风俗，其弊不细。今九域同规，大化方始，臣等以为宜皆荡除末法，一拟古制，以土断定，自公卿以下，皆以所居为正，无复悬客远属异土者。如此，则同乡邻伍，皆为邑里，郡县之宰，即以居长，尽除中正九品之制，使举善进才，各由乡论。然则下敬其上，人安其教，俗与政俱清，化与法并济。人知善否之教，不在交游，即华竞自息，各求于己矣。今除九品，则宜准古制，使朝臣共相举任，于出才之路既博，且可以厉进贤之公心，核在位之明暗，诚令典也。（《晋书·卫□传》。太康中，□与太尉汝南王亮上疏。）



◇　奏免山涛

涛以微苦，久不视职。手诏频烦，犹未顺旨。参议以为无专节之尚，违至公之义，若实沈笃，亦不宜居位，可免涛官。（《晋书·山涛传》）



◇　奏请赠郑默三司

默才行名望，宜居论道，五升九卿，位未称德。宜赠三司。（《晋书·郑袤附传》）



◇　与某书

顿州民卫□惶恐死罪：中阙音敬，望想尽怀。在外累年，始尔得还，情甚踊跃。旦望州里，上领节度，明日乃入奉，说欣承福，昨自（一作「得」。白不具。□惶恐死罪。《淳化阁帖》二）



◇　与魏舒书

每与足下共论此事，日日未果，可谓瞻之在前，忽然在後矣。（《晋书·魏舒传》，舒以司徒剧阳子逊位还第，司空卫淳与舒书。又见《御览》四百二十四引王隐《晋书》。）



◎　卫恒

恒字巨山，□子，咸宁中辟司空齐王府仓曹掾，泰康初转太子舍人，历尚书郎、秘书丞、太子庶子、黄门郎。惠帝初与父□同遇害。



◇　王昌前母服议

或云，嫡不可二，前妻宜绝。此为夺旧与新，违母从子。礼，律所不许，人情所未安也。或云，绝与死同，无嫌二嫡，据其相及，欲令有服。此为论嫡则死，议服则生，还自相伐，理又不通。愚以为地绝死绝，诚无异也。宜一如前母，不复追服。（《晋书·礼志中》，泰康元年，仓曹掾卫恒议云云。案，王昌事详前竟陵王□文。）



◇　书

一日有恨，知问，未面为叹。欲七日去邪，恒白。（《淳化阁帖》二）



◇　四体书势



△古文

昔在黄帝，创制造物，有沮诵、仓颉者，始作书契，以代结绳，盖睹乌迹以兴思也。因而遂滋，则谓之字，有六义焉。一曰指事，上、下是也。二曰象形，日、月是也。三曰形声，江、河是也。四曰会意，武、信是也。五曰转注，老、考是也。六曰假借，令、长是也。夫指事者，在上为上，在下为下。象形者，日满月亏，效其形也。形声者，以类为形，配以声也。会意者，止戈为武，人言为信也。转注者，以老寿考也。假借者，数言同字，其声虽异，文意一也。自黄帝至三代，其文不改，及秦用篆书，焚烧先典，而古文绝矣。汉武时，鲁恭王坏孔子宅，得《尚书》、《春秋》、《论语》、《孝经》，时人以不复知有古文，谓之科斗书。汉世秘藏，希得见之。魏初传古文者，出于邯郸淳，恒祖敬侯，写淳《尚书》，後以示淳，而淳不别。至正始中，立三字石经，转失淳法，因科斗之名，遂效其形。太康元年，汲县人盗发魏襄王冢，得策书十馀万言，案敬侯所书，犹有仿佛。古书亦有数种，其一卷论楚事者最为工妙。恒窃悦之，故竭愚思，以赞其美，愧不足厕前贤之作，冀以存古人之象焉。古无别名，谓之字（案有脱文。势云。）

「黄帝之史，沮诵、仓颉，眺彼鸟迹，始作书契。纪纲万事，垂法立制，帝典用宣，质文著世。爰暨暴秦，滔天作戾。大道既泯，古文亦灭。魏文好古，世传丘坟。历代莫发，真伪靡分。大晋开元，弘道敷训，天垂其象，地耀其文。其文乃耀，粲矣其章。因声会意，类物有方：日处君而盈其度，月执臣而亏其旁；云委蛇而上布，星离离以舒光；禾卉苯□以垂颖，山岳峨嵯而连冈；虫□□以若动，鸟似飞而未扬。观其错笔缀墨，用心精专；势和体均，发止无间。或守正循检，矩折规旋；或方员靡则，因事制权。其曲如弓，其直如弦。矫然特出，若龙腾于川；森尔下颓，若雨坠于天。或引笔奋力，若鸿雁高飞，邈邈翩翩；或纵肆阿那，若流苏悬羽，靡靡绵绵。是故远而望之，若翔风厉水，清波漪涟；就而察之，有若自然。信黄唐之遗迹，为六艺之范先。籀篆盖其子孙，隶草乃其曾玄。睹物象以致思，非言辞之所宣。（《晋书·卫□附传》，《魏志·刘劭传》注引《文章叙录》。）



△篆书

昔周宣王时，史籀始著《大篆》十五篇，或与古同，或与古异，世谓之籀书者也。及平王东迁，诸侯力政，家殊国异，而文字乖形。秦始皇帝初兼天下，丞相李斯乃奏益之，罢不合秦文者。斯作《仓颉篇》，中车府令赵高作《爰历篇》，太史令胡毋敬作《博学篇》，皆取史籀大篆，或颇省改，所谓小篆者。或曰下土人程邈为衙狱吏，得罪始皇，幽系云阳十年，从狱中作小篆，少者增益，多者损减，方者使员，员者使方，奏之始皇。始皇善之，出以为御史，使定书。或曰，邈所定乃隶字也。自秦坏古文，有八体，一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书，王莽时，使司空甄丰校文字部，改定古文，复有六书。一曰古文，孔氏壁中书也。二曰奇字，即古文而异者也。三曰篆书，秦篆书也。四曰佐书，即隶书也。五曰缪篆，所以摹印也。六曰鸟书，所以书幡信也。又许慎撰《说文》，用篆书为正，以为体例，最可得而论也。秦时李斯号为二篆，诸山及铜人铭皆斯书也。汉建初中，扶风曹喜，少异于斯，而亦称善。邯郸淳师焉，略究其妙，韦诞师淳而不及也。太和中，诞为武都太守，以能书留补侍中，魏氏宝器铭题皆诞书也。汉末又有蔡邕，采斯喜之法，为古今杂形，然精密闲理不如淳也。邕作《篆势》曰：「鸟遗迹，皇颉循。圣作则，制斯文。体有六，篆为真。形要妙，巧入神。或龟文。（当有缺文。）针（缺）列，栉比龙鳞；纾体放尾，长短复身；颓若黍稷之垂颖，蕴若虫蛇之焚蕴；扬波振{敝手}，鹰□寺鸟震；延颈胁翼，势似陵云。或轻笔内投，微本浓末，若绝若连；似水露绿丝，凝垂下端；从者如悬，衡者如编；杳杪邪趣，不方不员；若行若飞，□□翩翩。远而望之，象鸿鹄群游，骆驿迁延；迫而视之，端际不可得见，指□不可胜原。研桑不能数其诘屈，离娄不能睹其□间，般亻垂揖让而辞巧，籀诵拱手而韬翰。处篇籍之首目，粲斌斌其可观。□华艳于纨素，为学艺之范先。喜文德之弘懿，愠作者之莫刊。思字体之□仰，举大略而论旃。」（《晋书·卫□附传》，《魏志·刘劭传》注引《文章叙录》，又《蔡中郎集》，又《水经注·河水四》，又《艺文类聚》七十四、《初学记》二十一、《御览》七百四十九引蔡邕《篆势》。）



△隶书

秦既用篆，奏事繁多，篆字难成，即令隶人佐书，曰隶字。汉因行之，独符、印玺、幡信、题署用篆。隶书者，篆之捷也。上谷王次仲始作楷法。至灵帝好书，时多能者，而师宜官为最，大则一字径丈，小则方寸千言，甚矜其能。或时不持钱诣酒家饮，因书其壁，顾观者以酬酒，讨钱足而灭之。每书辄削而焚其札。梁鹄乃益为版而饮之酒，候其醉而窃其札。鹄卒以书至选部尚书。宜官後为袁术将，今钜鹿宋子有《耿球碑》，是术所立，其书甚工，云是宜官也。梁鹄奔刘表，魏武帝破荆州，募求鹄。鹄之为选部也。魏武欲为洛阳令，而以为北部尉，故惧而自缚诣门，署军假司马；在秘书以勤书自效，是以今者多有鹄手迹。魏武帝悬著帐中，及以钉壁玩之，以为胜宜官。今官殿题署多是鹄篆。鹄宜为大字，邯郸淳宜为小字。鹄谓淳得次仲法，然鹄之用笔尽其势矣。鹄弟子毛弘教于秘书，今八分皆弘法也。汉末有左子邑，小与淳鹄不同，然亦有名。魏初有锺胡二家为行书法，俱学之于刘德升，而锺氏小异，然亦各有巧，今大行于世云。作《隶势》曰：「鸟迹之变，乃惟佐隶。蠲彼繁文，崇此简易。厥用既弘，体象有度。焕若星陈，郁若云布。其大径寻，细不容发，随事从宜，靡有常制。或穹隆恢廓，或栉比针列，或砥平绳直，或蜿□延胶戾，或长邪角趣，或规旋矩折。修知相副，异体同势。奋笔轻举，离而不绝。纤波浓点，错落其间。若锺□设张，庭燎飞烟。崭岩□截嵯，高下属连。似崇台重宇，增云冠山。远而望之，若飞龙在天；近而察之，心乱目眩。奇姿谲诡，不可胜原。研桑所不能计，宰赐所不能言。何草篆之足算，而斯文之未宣。岂体大之难睹，将秘奥之不传？聊俯仰而详观，举大较而论旃。」（《晋书·卫□附传》，《魏志·武帝纪》注，又《刘劭传》注。）



△草书

汉兴而有草书，不知作者姓名。至章帝时，齐相杜度号善作篇。後有崔瑗、崔□，亦皆称工。杜氏杀字甚安，而书体微瘦，崔氏甚得笔势，而结字小疏。弘农张伯英者，因而转精其巧，凡家之衣帛，必书而後练之，（《艺文类聚》作「後染」。）临池学书，池水尽黑。下笔必为楷则，号忽忽不暇草书。寸纸不见遗，至今世尤宝其书，韦仲将谓之草圣。伯英弟文舒者，次伯英。又有姜孟颖、梁孔达、田彦和及韦仲将之徒，皆伯英弟子，有名于世，然殊不及文舒也。罗叔景、赵元嗣者，与伯英并时，见称于西州，而矜巧自与，众颇惑之。故英自称「上比崔杜不足，下方罗赵有馀。」河间张超亦有名，然虽与崔氏同州，不如伯英之得其法也。

崔瑗作《草书势》曰：「书契之兴，始自颉皇。写彼鸟迹，以定文章。爰暨末叶，典籍弥繁。时（《初学记》作「人」。）之多僻，政之多权。官事荒芜，巢刂其墨翰。惟作佐隶，旧字是删。草书之法，盖又（《初学记》作「先」。）简略。应时谕指，用于卒迫。兼功立用，爱日省力。纯俭之变，岂必古式。观其法象，俯仰有仪。方不中矩，员不副规。抑左扬右，望之若崎。竦企鸟□寺，志在飞移；狡兽暴骇，将奔未驰。或《黑知》《黑主》点《黑南》，（此五字《初学记》但作「或黜点梁」四字。）状似连珠，绝而不离；畜怒怫郁，放逸生奇。或凌遽而惴栗，若据高临危；旁点邪附，似蜩螗扌局枝。（《初学记》作「似螳螂而抱枝」。）绝笔收势，馀纟延纠结，若杜伯扌建毒缘□，塍蛇赴穴，头没尾垂。是故远而望之，□崔焉若沮岑崩崖；就而察之，一画不可移。机微要妙，临时从宜。略举大较，仿佛若斯。（《晋书·卫□附传》，《魏志·刘劭传》注，《艺文类聚》七十四，又初学记二十一，引崔瑗《草书势》两条。）



◎　卫展

展字道舒，恒族弟，历尚书郎南阳太守，永嘉中为江州刺史。元帝称晋王，以为大理。及建号，拜廷尉，卒赠光禄大夫。有集十五卷。



◇　陈谚言表

谚言：「廷尉狱，平如砥。有钱生、无钱死。」此谚之起，死生之出于此法狱也。（《初学记》二十）





◇　上书言祖父不合从坐

今施行诏书，有考子正父死刑，或鞭父母问子所在。近主者所称《庚寅诏书》，举家逃亡家长斩。若长是逃亡之主，斩之虽重犹可。设子孙犯事，将考祖父逃亡，逃亡是子孙，而父祖婴其酷。伤顺破教，如此者众。相隐之道离，则君臣之义废；君臣之义废，则犯上之奸生矣。秦网密文峻，汉兴，扫除烦苛，风移俗易，几于刑厝。大人革命，不得不荡其秽匿，通其圯滞。今诏书宜除者多，有便于当今，著为正条，则法差简易。（《晋书·刑法志》。展为晋王大理，考レ故事有不合情者，上书云云，又见《群书治要》二十九引《晋书》，又《通典》一百六十四。）



◇　上言宜复肉刑

古者肉刑，事经前圣，汉文除之，增加大辟。今人户雕荒，百不遗一，而刑法峻重，非句践养胎之义也。愚谓宜复古施行，以隆太平之化。（《晋书·刑法志》，又《通典》一百六十八。）



◎　卫屿

屿，□九世孙，为散骑常侍，嗣江夏公。



◇　上表自陈

臣乃祖故太保□，于魏咸熙之中，太祖文皇帝为元辅之日，封萧阳侯。大晋受禅，进爵为公，历位太保，总录朝政。于时贾庶人及诸王用事，忌□忠节，故楚王玮矫诏致祸，前朝以□秉心忠正，加以伐蜀之勋，故追封兰陵郡公。永嘉之中，东海王越食兰陵，换封江夏，户邑如旧。臣高祖散骑侍郎□之，嫡孙纂承封爵，中宗元皇帝以曾祖故右卫将军崇承袭，逮于臣身。伏闻祠部郎荀伯子表，欲贬降复封萧阳。夫赵氏之忠，宠延累叶；汉祖开封，誓以山河。伏愿陛下录既往之勋，垂罔极之施，乞出臣表，付外参详。（《宋书·荀伯子传》，义熙九年。）





卷三十一




◎　荀□

□字景倩，颍川颍阴人，汉尚书令□第六子。仕魏为中郎，拜散骑侍郎，迁侍中。齐王时拜骑都尉，赐爵关内侯。高贵乡公时，进爵万岁亭侯，拜仆射，领吏部。陈留王时迁司空，进爵乡侯。後封临淮侯，晋受禅，进爵为公，拜司徒，寻加侍中，迁太尉，行太子太傅，泰始十年卒，谥曰康。

◇　议故吏为旧君服表

礼，臣为君斩□三年，与子为父同。以进登天朝，绝无旧君之心，废反服之礼，非所以敦风崇教。今使仕者反服旧君，于义为弘。（《通典》九十）



◇　昌邑侯满玮庶妹服议

诸侯绝周，大夫绝缌，然则尊同。周以及缌，皆如本亲。《丧服经》曰：「君为姑姊妹女子子嫁于国君者。」《传》曰：「何以大功？尊同也。」又曰：「大夫为伯叔父母、子、昆弟弟之子为士者。」传曰：「何以大功？尊不同也。」然则尊不同则降，不待所臣乃绝之。诸侯尊重，大夫尊轻，以大夫尊降其亲，则知诸侯虽所不臣，绝不服也。（《通典》九十三）



◇　赐谥议

若赐谥而道远不及葬者，皆封策下属，遣所承长吏，奉策即家祭赐谥。（《晋书》。）



◇　甲乙问议

《春秋》并后匹嫡，古之明典也。今不可以犯礼并立二妻，不别尊卑而遂其失也。故当断之以礼，先至为嫡，後至为庶。丙子宜以嫡母服乙，乙子宜以庶母事丙。昔屈建去芰，古人以为违礼而得礼。丙子非为抑其亲，斯自奉礼先後贵贱顺叙之义也。（《晋书·礼志中》，太尉荀□议。）



◎　荀崧

崧字景猷，□玄孙，泰始中，袭父□爵广阳一作「安陵」。乡侯，补濮阳王允文学，赵王伦引为相国参军。伦篡位、转护军司马、给事中，迁尚书、吏部郎、太子中庶子，又迁侍中、中护军。洛阳陷，奔密，族父藩承制以为江北监军、南中郎将、後将军，假节襄阳太守，进爵舞阳县公，迁都督荆州江北诸军事、平南将军，改封曲陵公。元帝即位，徵拜尚书仆射，转太常。王敦表为尚书左仆射。明帝时加散骑常侍，领大子太傅。王敦平，更封平乐伯，坐事免。後拜金紫光禄太夫，录尚书事，迁右光禄大夫，领秘书监。卒，赠侍中，谥曰敬。有集一卷。



◇　上疏请增置博士

臣闻孔子有云，「才难，不其然乎」。自丧乱以来，经学尤寡。儒有席上之珍，然後能弘明道训。今处学则阙朝廷之秀，仕朝则废儒学之美。昔咸宁、太康、元康、永嘉之中，侍中、常侍、黄门之深博道奥，通洽古今，行为世表者，领国子博士。一则应对殿堂，奏酬顾问；二则参训门子，以弘儒学；三则祠、仪二曹，及太常之职，以得藉用质疑。今皇朝中兴，美隆往初，宜宪章令轨，祖述前典。

世祖武皇帝圣德钦明，应运登禅，受终于魏。崇儒兴学，治致升平。经始明堂，营建辟雍，告朔班政，乡饮大射，西阁东序、图书禁籍，台省有宗庙太府金墉故事，太学有《石经古文》。先儒典训，贾、马、郑、杜、服、孔、王、何、颜、尹之徒，章句传注众家之学，置博士十九人。九州之中，师徒相传，学士如林、犹是选张华、刘□居太常之官，以重儒教。

传称「孔子没而微言绝，七十子终而大义乖」。自顷中夏殄瘁，讲通遏密，斯文之道，将坠于地。陛下圣哲龙飞，阐弘祖烈，申命儒术，恢崇道教，乐正《雅》、《颂》，于是乎在。江、扬二州，先渐声教，学士遗文，于今为盛；然方之畴昔，犹千之一也。臣学不章句，才不弘道，阶缘光宠，遂忝非服，方之华、□，儒风邈远，思竭驽骀，庶增万分，愿斯道隆于百代之上，缙绅咏于千载之下。

伏闻节省之制，皆三分置二，博士旧员十有九人，今五经合九人。准古计今，犹未中半。九人以外，犹宜增四。愿陛下万机馀暇，时垂省览，《周易》一经，有郑玄注，其书根源，诚可深惜，宜为郑《易》博士一人。《仪礼》一经，所谓曲礼，郑玄于《礼》特明，皆有证据，宜置郑《仪礼》博士一人。《春秋公羊》，其书精隐，明于断狱，宜置博士一人。《谷梁》简约隐要，宜存于世，置博士一人。昔周之衰，下陵上替，臣弑其君，子弑其父，上无天子，下无方伯，善者谁赏，恶者谁罚，纲纪乱矣。孔子惧而作《春秋》，诸侯讳妒，惧犯时禁，是以微辞妙旨，义不显明，故曰「知我者其唯《春秋》，罪我者其唯《春秋》」。时左丘明、子夏造膝亲受，无不精究。孔子既没，微言将绝，于是丘明退撰所闻而为之《传》，其书善礼，多膏腴美辞，张本继末，以发明经义，信多奇伟，学者好之。儒者称公羊高亲受子夏，立于汉朝，辞义清俊，断决明审，多可采用，董仲舒之所善也。谷梁赤师徒相传，暂立于汉，时刘向父子，汉之名儒，犹执一家，莫肯相从。其书文清义约，诸所发明，或是左氏、公羊所不载，亦足有所订正，是以《三传》并行于先代，通才未能孤废。今去圣久远，斯文将坠，与其过废，宁过而立也。臣以为《三传》虽同一《春秋》，而发端异趣。案如三家异同之说，此乃义则战争之场，辞亦剑戟之锋，于理不可得共。博士宜各置一人，以传其学。（《宋书、礼志》一，又《晋书·荀崧传》，《通典》五十三，皆有删节。）



◇　议王式事

《礼》，继母嫁，从为之服，报。其犯出者无服。按式母之求去，式父之遣，并无名例。若以父母之过，非式所得言。及式奉亲尽礼，而母自求去者，过在母矣。式之追服，可谓过厚，若乃六亲有违，去就非礼。宜访之中正、宗老，非礼官所得逆裁。（《通典》九十四，大兴三年，太常、曲陵公荀崧、骑都尉萧轮议云云。）



◇　议上元帝庙号

礼，祖有功，宗有德。元皇帝天纵圣哲，光启中兴，德泽侔于太戊，功惠迈于汉宣。臣敢依前典，上号曰中宗。（《晋书·荀崧传》。）



◇　答卞壶论刘嘏同姓为昏

如嘏折执，苟在限内，虽远不可；苟在限外，不远可通也。吾无以异之。王伯舆、郑玄高隽弟子也，为子稚宾取王处道女，当得礼意，于时清谈，尽无讥议。今难者虽苦，竟不能折其理。《春秋》不伐有辞，谓嘏不应见责。（《通典》六十。）





◇　与王导书

三年当大□，愍帝已居子位，复居父位。且「子虽齐圣，不先父食」。此君即父也。此为愍帝是先帝之父，怀帝是愍帝之父，惠帝是怀帝之父。二代便重四代，所以为疑处也。（《通典》四十八）



◇　与王敦书

诚以长蛇未翦，别详宗祖。先帝应天受命，以隆中兴。中兴之主，宁可随世数而迁毁。敢率丹直，询之朝野，上号中宗。卜日有期，不及重请。专辄之愆，所不敢辞。（《晋书·荀崧传》）



◎　荀勖

勖字公曾，汉司空爽曾孙。仕魏，为大将军曹爽掾，迁中书通事郎，除安阳令，转骠骑从事中郎，迁廷尉正，参大将军文帝军事，赐爵关内侯，转从事中郎，领记室，进侍中，封安阳子。武帝受禅，改封济北郡侯，拜中书监，加侍中，领著作，进光禄大夫、尚书令。卒，赠司徒，谥曰成。有集三卷。



◇　浦萄赋

灵运宣流，休祥允淑。懿彼秋方，乾元是畜。有浦萄之珍伟，应淳和而延育。（《艺文类聚》八十七）



◇　让乐事表

臣掌著作，又知秘书，今覆校错误，十万馀卷书，不可仓卒。复兼他职，必有废顿。



◇　荐李胤为司徒表

三公具瞻之望，诚不可用非其人。昔魏文帝用贾诩、为公孙权笑之。尚书令李胤，忠亮高洁，堪处台辅。（《御览》二百八引荀勖《对诏》）



◇　荐三公保傅表

三公保傅，宜得其人。若使杨珧参辅东宫，必当仰称圣意。尚书令卫□、吏部尚书山涛皆可为司徒。如以□新为令未出者，涛即其人。（《晋书·荀勖传》。时太尉贾充、司徒李胤并薨，太子太傅又阙，勖表陈，从之。）



◇　让尚书令表

昔六官所掌，冢宰为首。秦公卿赞，以丞相、御史为冠。今者尚书令总此三者，非臣驽暗所宜忝窃。（《书钞》五十九引《荀勖集》）



◇　让豫州大中正表

被敕以臣为豫州大中正。臣与州闾乡党，初不相接。臣本州十郡，方于他州，人数倍多。品藻人物，以正一州清论，此乃臧否之本，风俗所重。（《御览》二百六十五引《荀勖集》）



◇　奏校试笛律

中所出御府铜管二十五具，太常乐部郎刘秀等校试，其三具与杜夔、左延年律法同，其二十二具视其名题尺寸，是笛律也。问协律中郎将列和，云：「昔魏明帝时，令和承受笛声以作此律，欲使学者别居一坊，歌咏讲习，依此律调。至于都合乐时，但识其尺寸之名，则丝竹歌咏，皆得均合。歌声浊者用长笛长律，歌声清者用短笛短律。凡弦歌调张清浊之制，不依笛尺寸之，则不可知也。」（《艺文类聚》五、《御览》十六并引《晋诸公赞》，又见《晋书·律历志上》，又见《宋书·律志》。）



◇　奏条牒诸律问列和意状

昔先王之作乐也。以振风荡俗，飨神□贤，必协律吕之和，以节八音之中。是故郊祀朝宴，用之有制，歌奏分叙，清浊有宜。故曰：「五声、十二律还相为宫，」此经传记籍可得而知者也。如和对辞，笛之长短无所象则，率意而作，不由曲度。考以正律，皆不相应；吹其声均，多不谐合。又辞「先师传笛，别其清浊，直以长短。工人裁制，旧不依律。」是为作笛无法。而和写笛造律，又令琴瑟歌咏，从之为正，非所以稽古先哲，垂宪于後者也。谨条牒诸律，问和意状如左。及依典制，用十二律造笛象十二牧，声均调和，器用便利。讲肄弹击，必合律吕，况乎宴飨万国，奏之庙堂者哉？虽伶夔旷远，至音难精，犹宜仪形古昔，以求厥衷，合乎经礼，于制为详。若可施用，请更部笛工选竹造作，下太乐乐府施行。平议诸杜夔、左延年律可皆留，其御府笛正声、下徵各一具，皆铭题作者姓名，其馀无所施用，还付御府毁。

勖又问和：「作笛为可依十二律作十二笛，令一孔依一律，然後乃以为乐不？」和辞：「太乐东箱长笛正声已长四尺二寸，今当复取其下徵之声。于法，声浊者笛当长，计其尺寸乃五尺有馀，和昔日作之，不可吹也。又，笛诸孔虽不校试，意谓不能得一孔辄应一律也。」案太乐四尺二寸笛正声均应蕤宾，以十二律还相为宫，推法下徵之孔当应律大吕。大吕笛长二尺六寸有奇，不得长五尺馀。辄令太乐郎刘秀、邓昊等依律作大吕笛以示和，又吹七律，一孔一校，声皆相应。然後令郝生鼓筝，宋同吹笛，以为杂引、《相和》诸曲。和乃辞曰：「自和父祖汉世以来，笛家相传，不知此法，而令调均与律相应，实非所及也。」郝生、鲁基、种整、朱夏皆与和同。

又问和：「笛有六孔，及其体中之空为七，和为能尽名其宫商角徵不？孔调与不调，以何检知？」和辞：「先师相传，吹笛但以作曲，相语为某曲当举某指，初不知七孔尽应何声也。若当作笛，其仰尚方笛工依案旧像讫，但吹取鸣者，初不复校其诸孔调与不调也。」案《周礼》调乐金石，有一定之声，是故造钟磬者先依律调之，然後施于厢悬。作乐之时，诸音皆受钟磬之均，即为悉应律也。至于飨宴殿堂之上，无厢悬钟磬，以笛有一定调，故诸弦歌皆从笛为正，是为笛犹钟磬，宜必合于律吕。如和所对，直以意造，率短一寸，七孔声均，不知其皆应何律，调与不调，无以检正，唯取竹之鸣者，为无法制。辄部郎刘秀、邓昊、王艳、魏邵等与笛工参共作笛，工人造其形，律者定其声，然後器象有制，音均和协。又问和：「若不知律吕之义作乐，音均高下清浊之调，当以何名之？」和辞：「每合乐时，随歌者声之清浊，用笛有长短。假令声浊者用三尺二笛，因名曰此三尺二调也；声清者用二尺九笛，因名曰此二尺九调也。汉魏相传，施行皆然。」案《周礼》奏六乐，乃奏黄锺，歌大吕；乃奏太簇，歌应锺，皆以律吕之义，纪歌奏清浊。而和所称以二尺、三尺为名，虽汉魏用之，俗而不典。部郎刘秀、邓昊等以律作笛，三尺二寸者应无射之律，若宜用长笛，执乐者曰请奏无射；二尺八寸四分四厘应黄锺之律，若宜用短笛，执乐者曰请奏黄锺。则歌奏之义，当合经礼，考之古典，于制为雅。（《晋书·律历志上》，《宋书·律志》。）



◇　奏谏用伊羡、赵咸为中书舍人

晋武帝时，门下启通事令史伊羡赵咸为中书舍人，对掌文法，勖奏以为。（《御览》二百二十二引《荀勖集》）

今天下幸赖陛下圣德，六合为一，望道化隆洽，垂之将来。而门下上称程咸、张恽，下称此等，欲以文法为政，皆愚臣所未达者。昔张释之谏汉文，谓兽圈啬夫不宜见用；邴吉住车，明调和阴阳之本。此二人岂不知小吏之惠，诚重惜大化也。昔魏武帝使中军司荀攸典刑狱，明帝时犹以付内常侍。以臣所闻，明帝时唯有通事刘泰等官，不过与殿中同号耳。又顷言论者皆云省官减事，而求益吏者相寻矣。多云尚书郎太令史不亲文书，乃委付书令史及□，诚吏多则相倚也。增置文法之职，适恐更耗扰台阁，臣窃谓不可。（《晋书·荀勖传》）



◇　甲乙问议

昔乡里郑子群娶陈司空从妹，後隔吕布之乱，不复相知存亡，更娶乡里蔡氏女。徐州平定，陈氏得还，遂二妃并存。蔡氏之子字元衅，为陈氏服嫡母之服，事陈公以从舅之礼。族兄宗伯曾责元衅，谓抑其亲，乡里先达以元衅为合宜，不审此事粗相似否。（《晋书·礼志》中。安丰太守程谅先已有妻，後又娶，遂立二嫡，前妻亡，後妻子勋疑所服，中书令张华造甲乙问。）



◇　王昌前母服议

昔郑子群娶陈司空从妹，後隔吕布之乱，不知存亡，更娶蔡氏女。徐州平後，陈氏得还，二妃并存，蔡氏之子元叠，为陈氏服嫡母之服。族兄宗伯曾责元叠，谓抑其亲，乡里先达以元叠为合宜。（《通典》八十九。案：王昌事详前竟陵王□文。）



◇　又陈遣王公之国议

如诏准古方伯选才，使军国各随方面为都督，诚如明旨。至于割正封疆，使亲疏不同，诚为佳矣。然分裂旧土，犹惧多所摇动，必使人心忽扰，思惟窃宜如前。若于事不得不时有所转封，而不至分割土域，有所损夺者，可随宜节度。其五等体国经远，实不成制度，然但虚名，其于实事，略与旧郡县乡亭无异。若造次改夺，恐不能不以为恨。今方了其大者，以为五等可须後裁度。凡事虽有久而益善者，若临时或有不解，亦不可忽。（《晋书·荀勖传》）



◇　省吏议

省吏不如省官，省官不如省事，省事不如清心。昔萧曹相汉，载其清静，致画一之歌，此清心之本也。汉文垂拱，几致刑措，此省事也。光武并合吏员，县官国邑裁置十一，此省官也。魏太和中，遣王人四出，减天下吏员，正始中亦并合郡县，此省吏也。今必欲求之于本，则宜以省事为先。凡居位者，使务思萧曹之心，以翼佐大化。笃义行，崇敦睦，使昧宠忘本者不得容，而伪行自息，浮华者惧矣。重敬让，尚止足，令贱不妨贵，少不陵长，远不间亲，新不间旧，小不加大，淫不破义，则上下相安，远近相信矣。位不可以进趣得，誉不可以朋党求，则是非不妄而明，官人不惑于听矣。去奇技，抑异说，好变旧以徼非常之利者必加其诛，则官业有常，人心不迁矣。事留则政稽，政稽则功废。处位者而孜孜不怠，奉职司者而夙夜不懈，则虽在挈瓶而守不假器矣。使信若金石，小失不害大政，忍忿□以容之。简文案，略细苛，令之所施，必使人易视听。愿之如阳春，畏之如雷震。勿使微文烦挠，为百吏所黩，二三之命，为百姓所餍，则吏竭其诚，下悦上命矣。设官分职，委事责成。君子心竞而不力争，量能受任，思不出位，则官无异业，政典不奸矣。凡此皆愚心谓省事之本也。苟无此愆，虽不省吏，天下必谓之省矣。若欲省官，私谓九寺可并于尚书，兰台宜省付三府。然施行历代，世之所习，是以久抱愚怀而不敢言。至于省事，实以为善。若直作大例，皆减其半，恐文武众官郡国职业，及事之兴废，不得皆同。凡发号施令，典而当则安，傥有驳者，或致壅否。凡职所临履，先精其得失。使忠信之官，明察之长，各裁其中，先条上言之。然後混齐大体，详宜所省，则令下必行，不可摇动。如其不尔，恐适惑人听。比前行所省，皆须臾辄复，或激而滋繁，亦不可不重。（《晋书·荀勖传》。时又议省州郡县半吏以赴农功，勖议以为云云。）



◇　为晋文王与孙□告书

圣人称有君臣然後有上下礼义，是故大必字小，小必事大，然後上下安服，群生获所。逮至末涂，纯德既毁，剿民之命，以争强于天下，违礼顺之至理，则仁者弗由也。方今主上圣明，覆帱无外，仆备位宰辅，属当国重。惟华夏乖殊，方隅圮裂，六十馀载，金革亟动，无年不战，暴骸丧元，困悴罔定，每用悼心，坐以待旦。将欲止戈兴仁，为百姓请命，故分命偏师，平定蜀汉，役未经年，全军独克。于时猛将谋夫，朝臣庶士，咸以奉天时之宜，就既征之军，藉吞敌之势，宜遂回旗东指，以临吴境。舟师泛江，顺流而下，陆军南辕，取径四郡，兼成都之械，漕巴汉之粟，然後以中军整旅，三方云会，未及浃辰，可便江表底平，南夏顺轨。然国朝深惟代蜀之举，虽有静难之功，亦悼蜀民独罹其害，战于绵竹者，自元帅以下，并受斩戮，伏尸蔽地，血流丹野。一之于前，犹追恨不忍，况重之于後乎？是故旋师案甲，思与南邦共全百姓之命。夫料力忖势，度资量险，远考古昔废兴之理，近鉴西蜀安危之效，隆德保祚，去危即顺，屈己以宁四海者，仁哲之高致也；履危偷安，陨德覆祚，而不称于後世者，非智者之所居也。今朝廷遣徐绍、孙□献书喻怀，若书御于前，必少留意，回虑革算，结欢弭兵，共为一家，惠矜吴会，施及中土，岂不泰哉！此昭心之大愿也，敢不承受。若不获命，则普天率土，期于大同，虽重干戈，固不获已也。（《吴志·归命侯传》注引《汉晋春秋》）

今饷杂色绫十端，□三端，细缣十匹。（《艺文类聚》八十五，《御览》八百十六引两条，又八百十八。）



◇　答王琛书

王陶丘州人□庙，盗鲜卑金头宝带十二枚。（《书钞》一百二十九）



◇　上穆天子传序

序古文《穆天子传》者，太康二年汲县民不准盗发古冢所得书也。皆竹简素丝编，以臣勖前所考定古尺度，其简长二尺四寸，以墨书，一简四十字，汲者战国时魏地也。案所得《纪年》，盖魏惠成王子今王之冢也。于《世本》，盖襄王也。案《史记·六国年表》，自今王二十一年至秦始皇三十四年燔书之岁八十六年，及至太康二年初得此书，凡五百七十九年，其书言周穆王游行之事，《春秋左氏传》曰：「穆王欲肆其心，周行于天下、将皆使有车辄马迹焉。」此书所载，则其事也。王好巡守，得盗骊□耳之乘，造父为御，以观四荒，北绝流沙，西登昆仑，见西王母，与太史公记同。汲郡收书不谨，多毁落残缺，虽其言不典，皆是古书，颇可观览。谨以二尺黄纸写上，请事平以本简书及所新写，并付秘书缮写，藏之中经，副在三阁，谨序。（《穆天子传》道藏本）



◎　荀组

组字大章，勖子。为司徒左曹属，补太子舍人。司徒王浑请为从事中郎，转左长史。惠帝时历太子中庶子、荥阳太守。赵王伦为相国，引为右长史。伦篡位，进待中。永兴中为河南尹，迁尚书，转卫尉，封城阳县男，加散骑常侍、中书监，转司隶校尉，加特进光禄大夫。永嘉末，司空王浚承制以为司隶校尉，行豫州刺史。建兴初为司空，领尚书、左仆射，兼司隶、行留台事，进封临颍县公。寻为太尉，领豫州牧、假节。元帝承制，以为都督、司州诸军，加散骑常侍。及即位，以为司徒。大兴初，率其属南归、加录尚书事，永昌初迁太尉，领太子太保，未拜，卒，谥曰元。有集三卷。



◇　议定父子生离哀制表

有六亲相失，及不知父母没地者，以未指得死亡之闻，没地处所，情虑无异。然以未审指的，希万一之存，未忍举哀，则有终身之戚，不涉吉事。或惟一身承一宗之重，传祖考遗体，无心婚娶，遂令宗祀绝灭于一人，又犯不孝莫大无後之罪。此实难处，然臣犹谓此非圣人不以死伤生之教也。西路粗通，义无音问，殡可知矣，但不了死地耳。如此之徒，宜以王法断之，令举哀制，服勤三年，凶不过三年，此近亡于礼者之礼也。（《通典》九十八）



◇　请议定改葬服制表（大兴二年）

王路渐通，士人得视冢墓，多闻凶问，朝野所行不同，或有制重斩杖者，复有制齐衰三月、缌麻三月者，直素服尽哀者。人生不同，性有厚薄，是以圣人制礼居中，使贤者俯就，不肖者企及。臣谓墓毁之制，改葬缌麻，当包之矣。郑康成、王子雍皆云棺毁见尸，痛之极也。今遇贼见毁，理无轻重也。以礼无明文，行者致异，臣以为宜使明礼，大臣议为正。（《通典》一百二）



◇　霍原不应举寒素议

寒素者，当谓门寒身素，无世祚之资。原为列侯，显佩金紫，先为人间流通之事，晚乃务学。少长异业，年逾始立，草野之誉未洽，德礼无闻，不应寒素之目。（《晋书·李重传》，燕国中正刘沈举霍原为寒素，司徒左长荀组以为云云。）



◎　荀奕

奕字玄欣，组子，少拜太子舍人、驸马都尉，出为镇东参军，行杨武将军、新汲令，随父渡江，拜中庶子，迁给事黄门郎、散骑常侍、侍中。成帝时卒，赠太仆。谥曰定。



◇　驳尚书符下陈留王使出城夫

昔虞宾在位，《书》称其美；诗咏《有客》，载在《雅》、《颂》。今陈留王位在三公之上，坐在太子之右，故答表曰「书」，赐物曰「与」。此古今之所崇，体国之高义也。谓宜除夫役。（《晋书·荀奕传》）



◇　重驳

春秋之末，文武之道，将坠于地。新有子朝之乱，于时诸侯逋替，莫肯率职。宋之于周，实有列国之权。且同已勤王而主之者晋，客而辞役，责之可也。今之陈留，无列国之势，此之作否，何益有无，臣以为宜除，于国职为全。（同上）



◇　驳读秋令（咸和五年六月）

尚书三公曹奏读秋令，仪注旧典未备，臣等参议光禄大夫臣华恒议，武皇帝以秋夏盛暑，常阙不读令，在春冬则不废也。夫先王所以顺时读令者，盖後天而奉天时，正服尊严之所重。今服章所阙，加比热隆赫。臣等谓可如恒议，依故事阙如不读。（《晋书·礼志》上，《宋书·礼志》二，《通典》七十，咸和五年六月，有司奏读秋令，兼侍中、散骑常侍荀奕、兼黄门侍郎、散骑侍郎曹宇驳云云，诏可。）



◇　元会敬司徒议

三朝之首，宜明君臣之体，则不应敬。若他日小会，自可尽礼。又至尊与公书手诏则曰「顿首言」，中书为诏则云「敬问」，散骑优册则曰「制命」。今诏文尚异，况大会之与小会，理岂得同。（《晋书·荀奕传》）





卷三十二




◎　何桢

桢字元□，庐江潜人，魏太和中为扬州别驾，正始中为弘农太守，历幽州刺史，拜廷尉，入晋为尚书光禄大夫。有集五卷。



◇　许都赋

元正大飨，坛彼东南。旗幕峨峨，檐宇弘深。（《宋书·礼志一》）

景福郁枕以云起，飞栋鸟企而翼舒。（《文选·陆亻垂石阙铭》注）

乃然百枝，盛庭燎。（《北堂书钞》一百五十五）



◇　表省函关

易称王公设险，以守其国。孟轲云：「古者关讥而不征。」关险之设，所由尚矣。（《艺文类聚》六引《何桢集》。正始六年，为弘农太守，表省函关。）





◇　为旧君反服议

礼，为贵臣贵妾缌麻三月。夫贵之施贱，犹论恩纪以制服。况尝为臣吏、礼遇恩纪，优劣不同，焉可同之一例。今以为辟举正职之吏，宜依古为旧君服，不论违适之异，皆齐□三月，其馀郡吏，闻丧尽哀而已。（《通典》九十，又《宋书·礼志》二。泰始四年，尚书何桢奏，故辟举纲纪吏，不计违适，皆反服旧君，齐衰三月。）



◇　笺

凡二日蝗生，此谓见其始生，知其处所，可得言。初上蝗事云，县及下部各不旱见，至今生翅能飞，臣辄躬亲扑灭。布在及下部各不旱见，至一顷田中，往往十步五步一头，案其言事，蝗之枚数，可得而知也。（《艺文类聚》一百）



◇　玄寿赐名叙

新妇荀氏所生女以岁在丁丑四月五日日始出时生，此月斗建已其日又巳，其时加卯，甲乙卯皆东南，春夏天地，动发万物，兹之三月，吉之善时也。又于《易卦》，震值在卯，巽位在巳，震为长男，巽为长女。而此女孙正用兹日，斯时始旦，日月岂依，先祖之灵，实临□之。玄发素颜，妇人之上姿也。寿考无疆，先民之至愿也。故赐名曰玄寿焉。（《御览》三百六十二）



◎　何恽

恽，桢子，咸宁末为扬州别驾，累迁豫州刺史。



◇　与周浚笺

《书》贵克让，《易》大谦光，斯古文所咏，道家所崇。前破张悌，吴人失气，龙骧因之，陷之区宇。论其前後，我实缓师，动则为伤，事则不及。而今方竞其功。彼既不吞声，将亏雍穆之弘，兴矜争之鄙，斯愚情之所不取也。（《晋书·周浚传》，浚随王恽代吴，恽欲与王□争功，恽笺与浚，浚谏止恽，不纳。）



◎　何充

充字次道，恽孙，王敦辟为大将军掾，转主簿，左迁东海王文学，进中书侍郎。成帝即位，迁给事、黄门侍郎，以与平苏峻功封都乡侯，拜散骑常侍，出为东阳太守，除建威将军、会稽内史，徙丹阳尹，加吏部尚书，进号冠军将军。又领会稽王师，转护军将军，录尚书事，寻迁尚书令，加左将军，固让，徙中书令。康帝即位，出为骠骑将军，都督徐州、扬州之晋陵军事，假节、领徐州刺史，镇京口，入为都督、扬州、徐州之琅邪诸军事，领扬州刺史。穆帝即位，加中书监，录尚书事，又加侍中。永和二年卒，赠司空，谥曰文穆。有集五卷。



◇　贺正表

璇衡运周，元正肇祚。伏惟陛下，应乾纳祜，与天同休。（《初学记》四）



◇　请徵虞喜疏

臣闻二八举而四门穆，十乱用而天下安，徽猷克阐，有自来矣。方今圣德钦明，思恢遐烈，旌舆整驾，俟贤而动。伏见前贤良虞喜天挺贞素，高尚邈世，束修立德，皓首不倦，加以傍综广深，博闻强识，钻坚研微有弗及之勤，处静味道无风尘之志，高枕柴门，怡然自足。宜使蒲轮纡衡，以旌殊操，一则翼赞大化，二则敦励薄俗。（《晋书·虞喜传》）



◇　奏言沙门不应敬王者

尚书令、冠军抚军、都乡侯臣充、散骑常侍、左仆射、长平伯臣□、散骑常侍、右仆射建安伯臣恢、尚书、关中侯臣怀、守尚书、昌安子臣广等言，世祖武皇帝以盛明革命，肃祖明皇帝聪圣玄览，岂于时沙门不易屈膝，顾以不变其修善之法，所以通天下之志也。愚谓宜遵承先帝故事，于义为长。（《释藏冠》一，《沙门不应拜俗事》一。）



◇　又奏

尚书令、冠军抚军、都乡候臣充、散骑常侍、左仆射、长平伯臣□、散骑常侍、右仆射建安伯臣恢、尚书关中侯臣怀、守尚书、昌安子臣广等言，诏书如右，臣等暗短，不足以赞扬圣旨，宣畅大义，伏省明诏震惧屏营。辄共寻详，有佛无佛，固非臣等所能定也。然寻其遗文，赞其要旨，五戎之禁，实助王化。贱昭昭之名行，贵冥冥之潜操，行德在于忘身，抱一心之清妙，且兴自汉世，迄于今日，虽法有隆衰，而弊无妖妄，神道经久，未有其比也。夫诅有损也，祝必有益。臣之愚诚，实愿尘露之微，增润嵩岱；区区之祝，上裨皇极。今一令其拜，遂坏其法令，修善之俗，废于圣世，习实生常，必致愁惧。隐之臣心，窃所未安。臣虽蒙蔽，岂敢以偏见疑误圣听，直谓世经三代，人更明圣，今不为之制，无亏王法，而幽冥之路，可无拥滞。是以复陈愚诚，乞垂省察，谨启。（《释藏冠》一，《沙门不拜俗事》一。）





◇　又奏

臣充等言，臣等虽诚暗蔽，不通远旨，至于乾乾夙夜，思修王度，宁苟执偏管而乱大伦邪？直以汉魏逮晋，不闻异议，尊卑宪章，无或暂亏也。今沙门之慎戒专然，及为其礼，一而已矣。至于守戒之笃者，亡身不忄吝，何敢以形骸而慢礼敬哉！每见烧香祝愿，必先国家。欲福祜之隆，情无极己。奉上崇顺，出于自然，礼仪之简，盖是专一守法。是以先圣御世，因而弗革也。天网恢恢，疏而不失，臣等屡屡以为不令致拜，于法无亏，因其所利而惠之，使贤愚莫敢不用情，则上有天覆地载之施，下有守一修善之人。谨复陈其愚浅，愿蒙省察，谨启。（《释藏冠》一，《沙门不拜俗事》一，《弘明集》。）



◇　褚太后敬父议

如禅所正，可敕御史、左将军，入在公廷，则修臣敬。皇太后归宁之日，则全子礼，申谕内外奉行。（《通典》六十七）



◇　与庾翼书

褚将军还朝，值太后临朝，时议褚侯虽后父，乃晋臣也，宜用郑议。或谓诸王宜不拜耳，乃不称臣燕王，非比也。又云，窦武虽受爵太后，录尚书事，而汉无拜文为疑，故恐大义乖错。褚侯既不拜，便是异姓太上皇也。此巍巍亦庶姓不敢安。（《通典》六十七）



◎　何琦

琦字万伦，充从兄。元帝时为郡主簿，察孝廉，除郎中，补宣城泾县令。明帝时，司徒王导引为参军，不就。以母忧去职，服阕。司空陆玩、太尉桓温辟，不就。诏徵博士。简文为抚军，召为参军，公车再徵通直散骑侍郎、散骑常侍，并不行。卒年八十二，有《三国志论》九卷。



◇　请修五岳祠（升平中）

唐虞之制，天子五载一巡狩，顺（《宋志》作「省」。）时之方，柴燎五岳，望于山川，遍于群神，故曰，因名山升中于天，所以昭告神□，飨报功德。是以灾厉不作，而风雨寒暑以时。降及三代，年数虽殊，而其礼不易，五岳视三公，四渎视诸侯，著在经记，所谓「有其举之，莫敢废也。」及秦汉都西京，泾、渭、长水，虽不在祀典，以近咸阳故，尽得比大川之祠，而正立之祀可以阙哉！自永嘉之乱，神州倾覆，兹事替矣。惟□之天柱，在王略之内也，旧台选百户吏卒，以奉其职。中兴之际，未有官守，庐江郡常遣太吏兼假四时祷赛，春释寒而冬请冰。咸和迄今，又复隳替。计今非典之祠，可谓非一。考其正名，则淫昏之鬼；推其糜费，则百姓（《宋志》作「四人」。）之蠹。而山川大神更为简缺，礼俗颓紊，人神杂扰，公私奔蹙，渐以繁滋。良由顷国家多难，日不暇给，草建废滞，事有未遑。今元憝已歼，宜修旧典。岳渎之域，风教所被，来苏之众，咸蒙德泽。而神明□祀，未之或甄，巡狩柴燎，其废尚矣。崇明前典，将俟皇舆北旋，稽古宪章，大厘制度。俎豆牲牢，祝嘏文辞，旧章靡记，可令礼官作式，归诸诚简，以达明德馨香，如斯而已。其诸妖孽，可粗依法令，先去其甚，俾正邪不黩。（《晋书·礼志》上，《宋书·礼志》四，《通典》五十五。）



◇　追驳江统、许遐拜时遭丧议

夫正名者，道理之本，然拜时非古，而行之历代，遂以成俗。古者布其几筵，恭告祖祢。将纳他族，以奉宗祀。父亲醮子而命之迎，女受父母之遗，以涉夫氏之庭，而交拜敬之礼，在涂丧纪定矣。服制即正，齐功卒哭可迎，此不阙于古而通于今议是也。然婚姻之道，公私急务。愚以为拜时及一日二日之妇，妇名既正，即宜一揆。其衾□未接，归葬其党。（《通典》五十九）



◇　天子敬父议

父母之尊，拟则天地；君亲之道，资敬是同。今承受命运，君临率士。而父以子食天禄，不敢子天子，以明王者之道。而子虽以为天子，必有尊也。推斯以言，自必臣天位之君，而子自必尊天性之父。（《通典》六十七）





◇　为曾祖後服议

卿士之家，别宗无後，宗绪不可绝，若昆弟以孙若曾孙後之，理宜然也。礼缘事而兴，不应拘常以为碍也。魏之宗圣，远继宣尼，琦从父以孙继族祖。荀□无子，以兄孙为嗣，此成比也。（《通典》九十六）



◇　论前母党服

夫子曰：「必也正名乎。」正名者，理道之本，礼之大者也。文条或阙，而附例可明。《礼》云：生不及父祖母昆弟，而父税丧，己则不若，与祖乖违。父既殁而闻丧，岂可拘以本制不税，而废其正服乎？若未生而伯叔母终，终为伯叔父後。继嗣之道虽同，原情之实则异，今必从于所养，而反疑于为本乎？诸侯国人，生不及先代之君，于其陵庙，亦必曰君也。此公义之正名也。前母之尊，固家人正称也。其易了如□日。太康初，博议王昌前母服，公府卞粹以为母之非亲，而服三年者非一也。前母名同尊正，义存配父，盖以生不及故无其制，非于义不可也。元康中，有改葬前母，而疑其服。司徒左长史胡济以前母父之元妃，所生则家之嫡长，应制如改葬之服。于时二代，无曰不允。自兹以来，行之不殊。礼：母卒，自为母之党服。母出，则不为母之党服，而为继母之党服。故尊其所从，则不敢不服。服有所逼，则不得自伸，外服无二，而必宜有一。如向所论，必所继不及伯叔母之党，居然可见矣。明以名礼为制者，不计恩逮与不也。



◇　答纳采文

皇帝嘉命，访婚陋族，备数采择。臣从祖弟故散骑侍郎准之遗女，未闲教训，衣履若人。钦承旧章，肃奉典制。（《晋书·穆章何皇后传》，《通典》五十八。）



◇　答问名文

皇帝嘉命，使者某到，重宣中诏，问臣名族。臣族女父母所生，先臣故光禄大夫、雩娄侯祯之遗玄孙，先臣故豫州（《通典》作「蔡州」）刺史、关内侯恽之曾孙，先臣故安丰太守、关内侯睿之孙，先臣故散骑侍郎准之遗女。外出自于先臣故尚书左丞孔胄之外曾孙，先臣故侍中、关内侯夷之外孙女，年十七。钦承旧章，肃奉典制。

◇　答纳吉文

皇帝嘉命，使者彪之重宣中制，大卜元吉。臣陋族卑鄙，忧惧不堪。钦承旧章，肃奉典制。



◇　答纳徵文

皇帝嘉命，降婚卑陋，崇以上公，宠以典礼，备物典策。钦承旧章，肃奉典制。



◇　答请期文

皇帝嘉命，使者某重宣中诏，吉日惟八月某可迎。臣钦承旧章，肃奉典制。



◇　答迎后文

皇帝嘉命，使者某重宣中诏，令月吉辰，备礼以迎。上公宗卿兼至，副介近臣百两。臣蝼蚁之族，猥承大礼，忧惧战悸。钦承旧章，肃奉典制。（并《晋书·礼志》下，《通典》五十八。）



◎　何澄

澄字季玄，充弟准之第三子。孝武时为秘书郎，转丞，迁秘书监太常中护军，出为冠军将军、吴国内史，徵拜尚书。安帝即位，迁尚书左仆射，领本州大中正。元兴末，卒。义熙初追赠金紫光禄大夫。



◇　太皇太后服议（隆安三年）

太皇太后名位允正，体同皇极，理制备尽，情礼合伸。《春秋》之义，母以子贵，既称夫人，礼服宜从正。故成风著夫人之号，文公服三年之丧。子于父之所生，体义情重。且礼祖不厌孙，固宜遂服无屈，而缘情立制。嫌不文明，则宜从重，应同为祖母後齐衰周。永安皇后无服，但一举哀，百官亦一周。（《通典》八十）



◎　李胤

胤字宣伯，辽东襄平人。魏时为郡上计掾，州辟部从事治中。举孝廉，参镇北军事，迁乐平侯相，入为尚书郎，迁中护军司马，转吏部郎，赐爵关中侯，出补安丰太守。文帝为大将军，引为从事中郎，迁御史中丞，寻为西中郎将，督关中诸军事，徙河南尹，封广陆伯。晋受禅，拜尚书，进爵为侯，迁吏部尚书、仆射，转太子少傅，领司隶校尉。咸宁初拜侍中，加特进，迁尚书令，代何曾为司徒。太康三年卒，谥曰成。

◇　奏请延访三公

古者三公坐而论道，内参六官之事，外与六卿之教，或处三槐，兼听狱讼，稽疑之典，谋及卿士。陛下圣德钦明，垂心万机，猥发明诏，仪刑古式，虽唐虞畴谘，周文翼翼，无以加也。自今以往，国有大政，可亲延群公，询纳谠言。其军国所疑，延诣省中，使侍中、尚书谘论所宜。若有疾□，不任觐会，临时遣侍臣讯访。（《晋书·李胤传》）



◇　王毖子昌前母服议

毖为黄门侍郎，江南已叛，石厚与焉。大义灭亲，况于毖之义，可得以为妻乎。（《晋书·礼志》中，案：王昌事详前竟陵王□文。）



◎　曹志

志字允恭，谯国谯人，魏陈思王植子。太和末徙封济北王。晋受禅，降封鄄城县公，出为乐平太守，历章武赵郡。咸宁初迁散骑常侍、国子博士。免，後复为散骑常侍。太康九年卒，谥曰定。有集二卷。

◇　奏议齐王攸之藩

伏闻大司马齐王当出藩东夏，备物尽礼，同之二伯。今陛下为圣君，稷契为贤臣，内有鲁卫之亲，外有齐晋之辅，坐而守安，此万世之基也。古之夹辅王室，同姓则周公其人也，异姓则太公其人也，皆身在内，五世反葬。後虽有五霸代兴，桓文谲主，下有请隧之僭，上有九锡之礼，终于谲而不正，验于尾大不掉，岂与召公之歌「棠棣」周诗之咏「鸱□」同日论哉！今圣朝创业之始，始之不谅，後事难工。干植不强，枝叶不茂；骨鲠不存，皮肤不充。自羲皇以来，岂是一姓之独有！欲结其心者，当有磐石之固。夫欲享万世之利者，当与天下议之。故天之聪明，自我人之聪明。秦魏欲独擅其威，而财得没其身；周汉能分其利，而亲疏为之用。此自圣主之深虑，日月之所照。事虽浅，当深谋之；言虽轻，当重思之。志备位儒官，若言不及礼，是志寇窃。知忠不言，义所不敢。志以为当如博士等议。（《晋书·曹志传》）



◇　肉刑议

严刑以杀，犯之者寡；刑轻易犯，蹈恶者多。臣谓玩常苟免，犯法乃众。黥刖彰罪而民甚耻。且创制墨黥刖，见者知禁，彰罪表恶，亦足以畏《艺文类聚》作「闻者多服」。所以《易》曰「小惩大戒，」岂蹈恶者多邪？假使恶多尚不致死，无妨产育，苟必行杀以止杀，为恶纵寡，积而不已，将至无人，天无以大君无以尊矣。故古人宁过不杀，不宁轻积杀。是以为上宁宽得众，不宁急旧积杀。若乃于张听讼，刑以止刑，可不革旧。过此以往，肉刑宜复，假令汉文于张，承大乱之後，创基七十，国寡民稀，止禁刑书，鞭杖为治也。肉刑于死为轻，减死五百为重。重不害生，足以惩奸；轻则知禁禁民为非。所谓相济经常之法，议云不可，或未之喻也。（《艺文类聚》五十四）



◎　曹臣

臣，志子。元康中为中郎，封关中侯。

◇　移冀州大中正

臣以元康四年为先定公薨背，还济北谷城墓宅安厝。太学博士赵国苏宙。昔先公临赵，以宙为功曹！後为察孝。前臣遭难，宙为镇东司马。赵之故吏，有致身叙哀者，有在职遣奉版者，唯宙名讳不至。宙今典礼学之官，口诵义言，不可废在三之义。于宙应见论贬。（《通典》九十九。元康中，赵郡吏苏宙不奔吊于郡将，中郎、关中侯曹臣移冀州大中正云云。）





卷三十三




◎　裴秀

秀字季彦，河东闻喜人，魏尚书令潜子。大将军曹爽辟为掾，袭父爵清阳亭侯，迁黄门侍郎，爽诛坐免。寻为廷尉正，历文帝安东及卫将军司马，迁散骑常侍，转尚书，进封鲁，阳乡侯。陈留王即位，进封县侯，延熙初迁尚书仆射，封济川侯。武帝即王位，拜尚书令右光禄大夫，加给事中。及受禅，加左光禄大夫，封钜鹿郡公，寻为司空。泰始七年卒，谥曰元。有集三卷。



◇　平吴表章

孙□告酷虐，不及圣明御世，兼弱攻昧，使遗子孙，将遂不能臣，时有否泰，非万安之势也。臣昔虽已屡言，未有成旨，今既疾笃不起，谨重尸启，愿陛下时共施用。（《晋书·裴秀传》。秀薨，友人料其书记，得表草，言平吴之事，乃封以上闻。）



◇　奏事

谨案：台阁简统万机，动为法制，是以特宜精简良能，以亲其职。台郎皆朝之隽选当之，处事宜辨正疑滞也。（《书钞》六十）



◇　与山涛书

彪处方伯之任，殊亦为高祖论道之士，不宜处外耳。（《书钞》七十二引王隐《晋书·山涛传》云，为冀州刺史，秀与涛书。案：彪字疑有误。）





◇　禹贡九州地域图序（《艺文类聚》《初学记》皆作「论」）

图书之设，由来尚矣。自古立象垂制，而赖其用。三代置其官，国史掌厥职。暨汉屠咸阳，丞相萧何尽收秦之图籍。今秘书既无古之地图，又无萧何所得，惟有汉氏《舆地》及《括地》诸杂图。各不设分率，又不考正准望，亦不备载名山大川。虽有粗形，皆不精审，不可依据。或荒外迂诞之言，不合事实，于义无取。

大晋龙兴，混一六合，以清宇宙，始于庸蜀，□入其□。文皇帝乃命有司，撰访吴蜀地图。蜀土既定，六军所经，地域远近，山川险易，征路迂直，校检图记，罔或有差。今上考《禹贡》山海川流，原隰陂泽，古之九州，及今之十六州，郡国县邑，疆界乡陬，及古国盟会旧名，水陆径路，为地图十八篇。

制图之体有六焉。一曰分率，所以辨广轮之度也。二曰准望，所以正彼此之体也。三曰道里，所以定所由之数也。四曰高下，五曰方邪，六曰迂直，此三者各因地而制宜，所以校夷险之异也。有图象而无分率，则无以审远近之差；有分率而无准望，虽得之于一隅，必失之于他方；有准望而无道里，则施于山海绝隔之地，不能以相通；有道里而无高下、方邪、迂直之校，则径路之数必与远近之实相违，失准望之正矣，故以此六者参而考之。然远近之实定于分率，彼此之实定于道里，度数之实定于高下、方邪、迂直之算。故虽有峻山钜海之隔，绝域殊方之迥，登降诡曲之因，皆可得举而定者。准望之法既正，则曲直远近无所隐其形也。（《晋书·裴秀传》，又《艺文类聚》六，《初学记》五。）



◎　裴祗

祗，秀从弟，仕魏，入晋为御史中丞。



◇　乞绝从弟仪曹郎耽丧服表

耽受性凶顽，往因品署未了，怨恨亲亲，言语悖逆，雠绝骨肉。其兄司空秀，二息从纂昶以下薨亡，耽皆不制服发哀昔二叔放流，郑段不弟，皆经典所绝。耽应见流徙，未及表闻之。顷耽忧恚荒越，遂成狂病，前即槛闭，今以丧亡，罪匿彰闻，秽辱宗胄。耽见周亲以下，皆宜绝服，葬不列墓次，请取断。（《通典》一百一）



◎　裴楷

楷字叔则，秀从弟。文帝为丞相，辟为掾，及改定律令，以为定科郎。武帝为抚军，以为参军，寻为吏部郎，转中书郎。及受禅，拜散骑侍郎，累迁散骑常侍、河内太守，入为屯骑校尉、右军将军，转侍中。惠帝初转卫尉，迁太子少师，坐杨骏免。寻封临海侯，转尚书，进中书令，加侍中，又加光禄大夫、开府仪同三司。卒，谥曰元。有集二卷。



◇　与石崇书

吾弟酒狂，海内足知。足下饮以狂药，而反责之礼邪？（《宋王回·蔡谟赞序》）



◎　裴祗

祗字逸民，秀次子。咸宁中袭爵钜鹿郡公，太康初徵为太子中庶子，迁散骑常侍。惠帝即位，转国子祭酒，兼右军将军，累迁侍中，拜尚书，加光禄大夫，又迁尚书左仆射。永康元年所为赵王伦所诛。惠帝反正，追谥曰成。有集九卷。



◇　让吏部尚书表

臣少无鉴察之誉，长无题舆之才。（《初学记》十一）



◇　陈刑法过当表

夫天下之事多涂，非一司之所管；中才之情易扰，赖恒制而後定。先王知其所以然也，是以辨方分职，为之准局。准局既立，各掌其务，刑赏相称，轻重无二，故下听有常，群吏安业也。旧宫掖陵庙有水火毁伤之变，然後尚书乃躬自奔赴，其非此也。皆止于郎令史而已。刑罚所加，各有常刑。

去元康四年，大风之後，庙阙屋瓦有数枚倾落，免太常荀宇。于时以严诏所谴，莫敢据正。然内外之意，佥谓事轻责重，有违于常。会五年二月有大风，主者惩惧前事。臣新拜尚书始三日，本曹尚书有疾，权令兼出，案行兰台。主者乃瞻望阿栋之间，求索瓦之不正者，得栋上瓦小邪十五处。或是始瓦时邪，盖不足言，风起仓卒，台官更往，太常案行，不及得周，文书未至之顷，便竞相禁止。臣以权兼暂出，出还便罢，不复得穷其事。而本曹据执，却问无已。臣时具加解遣，而主者畏咎，不从臣言，禁止太常，复兴刑狱。

昔汉时有盗高庙玉环者，文帝欲族诛，释之但处以死刑，曰：「若侵长陵一□土，何以复加？」文帝从之。大晋垂制，深惟经远，山陵不封，园邑不饰，墓而不坟，同乎山壤，是以丘阪存其陈草，使齐乎中原矣。虽陵兆尊严，唯毁发然後族之，此古典也。若登践犯损，失尽敬之道，事止刑罪可也。

去八年，奴听教加诬周龙烧草，廷尉遂奏族龙，一门八口并命。会龙狱翻，然後得免。考之情理，准之前训，所处实重。今年八月，陵上荆一枝围七寸二分者被斫，司徒太常，奔走道路，虽知事小，而案劾难测，搔扰驱驰，各竞免负，于今太常禁止未解。近日太祝署失火，烧屋三间半。署在庙北，隔道在重墙之内，又即已灭，频为诏旨所问。主者以诏旨使问频繁，使责尚书不即案行，辄禁止，尚书免，皆在法外。

刑书之文有限，而舛违之故无方，故有临时议处之制，诚不能皆得循常也。至于此等，皆为过当，每相逼迫，不复以理，上替圣朝画一之德，下损崇礼大臣之体。臣愚以为犯陵上草木，不应乃用同产异刑之制。案行奉劾，应有定准，相承务重，体例遂亏。或因馀事，得容浅深。（《晋书·刑法志》，又《通典》一百六十六。）



◇　辞专任门下事表

咎繇谟虞，伊尹相商，吕望翊周，萧张佐汉，咸播功化，光格四极。暨于继体，咎单、傅说，祖己、樊仲，亦隆中兴。或明扬侧陋，或起自庶族，岂非尚德之举，以臻斯美哉！历观近世，不能慕远，溺于近情，多任后亲，以致不静。昔疏广戒太子以舅氏为官属，前世以为知礼。况朝廷何取于外戚，正复才均，尚当先其疏者，以明至公。汉世不用冯野王，即其事也。（《晋书·裴□传）



◇　上疏言庶政宜委宰辅诏命不应数改

臣闻古之圣哲，深原治道，以为经理群务，非一才之任；照练万机，非一智所达。故设官建职，制其分局。分局既制，则轨体有断；事务不积，则其任易处。选贤举善，以守其位。委任责成，立相干之禁。侵官为曹，离局陷奸，犹惧此法未足制情以明防，曰君子思不出其位。夫然，故人知厥务，各守其所，下无越分之臣，然後治道可隆，颂声能举。故称尧舜劳于求贤，逸于使能，分业既辨，居任得人，无为而治，岂不宜哉！及其失也，官非其才，人不守分，越位干曹，竞达所怀。众言纷错，莅职者不得自治其事，非任者横干他分。主听眩，莫知所信，遂亲细事，躬自听断，所综遂密，所告弥众，功无所归，非无所责，群下弃职，得辞宜罚，以此望治，固其难也。昔杜蒉既数师旷，退而自酌，以罚干职之非，记称其善。陈平不知簿书之目，汉史美其守职，政不可多门，多门则民扰。于今之宜，选士既得其人，但当委责。若有不称，便加显戮，谁敢不尽心竭力，不当便有干职之臣。适不守局，则所豫必广。所豫适广，则人心赴之。人心通赴，则得作威福。臣作威福，朝之蠹也。帷幄张子房之谋者，不宜使多，外委群司，卑力所职。（原校云：「卑作单。」盖《治要》原本是「单」字，「单」当为「殚」。）尊崇宰辅，动静咨度，保任其负，如此诏书必不复数改。听闻风言，颇以诏命数移易为不安静。臣不胜狂瞽，敢陈愚怀，乞陛下少垂省察。（《群书治要》二十九引《晋书·百官志》，裴□以万机庶政，宜委宰辅，诏命不应数改，乃上疏。）



◇　上疏谏赦

臣闻感神以政，应变以诚。故桑谷之异，以勉己而消。汉末屡赦，犹陵迟不反。由此言之，上协宿度，下宁万国，惟在贤能，慎厥庶政，殆非孤赦所能增损也。（《艺文类聚》五十二引《裴□集》。）



◇　上言改度量

宜改诸度量。若未能悉革，可先改太医权衡。此若差违，遂失神农、岐伯之正。药物轻重、分两乖互，所可伤夭，为害尤深。古寿考而今短折者，未必不由此也。（《晋书·裴□传》。荀勖修律度，捡得古尺，短世所用四分。□上言。）



◇　上言刑法

夫杀生赏罚，治乱所由兴也。人主所谓宜生，或不可生，则人臣当陈所以宜杀；人主所谓宜赏，或不应赏，则人臣当陈所以宜罚，然後治道耳。（原校云：「治道上下必有脱文。」）古之圣贤，欲上尽理务，下收损益，莫不深闭慎密，以延良谟。兆庶内外，咸知主如此，然後乃展布腹心，竭其忠诚耳。（《群书治要》二十九引《晋书·刑法志》，侍中臣顾言。案：「顾」字乃「□」字之误。）





◇　上言外戚不宜专任

贾模适亡，复以臣代，崇外戚之望，彰偏私之举。后族何常有能自保，皆知重亲无脱者也。然汉二十四帝惟孝文、光武、明帝不重外戚，皆保其宗，岂将独贤，实以安理故也。昔穆叔不拜越礼之飨，臣亦不敢闻殊常之诏。（《晋书·裴□传》。□迁尚书左仆射，俄复专任门下事，固让不听，□上言云云，又表云云。）



◇　谏东宫侍从失人

东宫之建，以储皇极。其所与游接，必简英俊，宜用成德。匡、嵩幼弱，未识人理立身之节。东宫实体夙成之表，而今有童子侍从之声，未是光阐遐风之弘理也。（《晋书·裴□传》，时以陈准子匡、韩蔚子嵩并侍东宫，□谏。又《群书治要》十引《晋书》。）



◇　虞□等周丧嫁娶议

吉凶之别，礼之大端。子服在凶，而行嘉礼，非所以为训。虽父兄为主，事由己兴。此悉人伦大纲，典章所慎也。（《通典》六十）



◇　答治礼问天子冠礼

玄冠者，形之成也。为君未必成人，故君位虽定，不可孩抱而服冕弁。（《通典》五十六）





◇　崇有论

夫总混群本，宗极之道也。方以族异，庶类之品也。形象著分，有生之体也。化感错综，理迹之原也。夫品而为族，则所禀者偏，偏无自足，故凭乎外资。是以生而可寻，所谓理也。理之所体，所谓有也。有之所须，所谓资也。资有攸合，所谓宜也。择乎厥宜，所谓情也。识智既授，虽出处异业，默语殊涂，所以宝生存宜，其情一也。众理并而无害，故贵贱形焉。失得由乎所接，故吉凶兆焉。是以贤人君子，知欲不可绝，而交物有会。观乎往复，稽中定务。惟夫用天之道，分地之利，躬其力任，劳而後飨。居以仁顺，守以恭俭，率以忠信，行以敬让，志无盈求，事无过用，乃可济乎！故大建厥极，绥理群生，训物垂范，于是乎在，斯则圣人为政之由也。

若乃淫抗陵肆，则危害萌矣。故欲衍则速患，情佚则怨博，擅恣则兴攻，专利则延寇，可谓以厚生而失生者也。悠悠之徒，骇乎若兹之衅，而寻艰争所缘。察夫偏质有弊，而睹简损之善，遂阐贵无之议，而建贱有之论。贱有则必外形，外形则必遗制，遗制则必忽防，忽防则必忘礼。礼制弗存，则无以为政矣。众之从上，犹水之居器也。故兆庶之情，信于所习；习则心服其业，业服则谓之理然。是以君人必慎所教，班其政刑一切之务，分宅百姓，各授四职，能令禀命之者不肃而安，忽然忘异，莫有迁志。况于据在三之尊，怀所隆之情，敦以为训者哉！斯乃昏明所阶，不可不审。夫盈欲可损而未可绝有也。过用可节而未可谓无贵也。盖有讲言之具者，深列有形之故，盛称空无之美。形器之故有徵，空无之义难检，辩巧之文可悦，似象之言足惑，众听眩焉，溺其成说。虽颇有异此心者，辞不获济，屈于所狎，因谓虚无之理，诚不可盖。唱而有和，多往弗反，遂薄综世之务，贱功烈之用，高浮游之业，埤经实之贤。人情所殉，笃夫名利。于是文者衍其辞，讷者赞其旨，染其众也。是以立言藉于虚无，谓之玄妙；处官不亲所司，谓之雅远；奉身散其廉操，谓之旷达。故砥砺之风，弥以陵迟。放者因斯，或悖吉凶之礼，而忽容止之表，渎弃长幼之序，混漫贵贱之级。其甚者，至于裸裎，言笑亡宜，以不惜为弘，士行又亏矣。

老子既著五千之文，表摭秽杂之弊，甄举静一之义，有以令人释然自夷，合于《易》之《损》、《谦》、《艮》、《节》之旨。而静一守本，无虚无之谓也；《损》、《艮》之属，盖君子之一道，非《易》之所以为体守本无也。观老子之书虽博有所经，而云「有生于无」，以虚为主，偏立一家之辞，岂有以而然哉！人之既生，以保生为全，全之所阶，以顺感为务。若味道以亏业，则沈溺之衅兴；怀末以忘本，则天理之真灭。故动之所交，存亡之会也。夫有非有，于无非无；于无非无，于有非有。是以申纵播之累，而著贵无之文。将以绝所非之盈谬，存大善之中节，收流遁于既过，反澄正于胸怀。宜其以无为辞，而旨在全有，故其辞曰「以为文不足」。若斯，则是所寄之途，一方之言也。若谓至理信以无为宗，则偏而害当矣。先贤达识，以非所滞，示之深论。惟班固著难，未足折其情。孙卿、扬雄大体抑之，犹偏有所许。而虚无之言，日以广衍，众家扇起，各列其说。上及造化，下被万事，莫不贵无，所存佥同。情以众固，乃号凡有之理皆义之埤者，薄而鄙焉。辨论人伦及经明之业，遂易门肆。□用矍然，申其所怀，而攻者盈集。或以为一时口言。有客幸过，咸见命著文，レ列虚无不允之徵。若未能每事释正，则无家之义弗可夺也。□退而思之，虽君子宅情，无求于显，及其立言，在乎达旨而已。然去圣久远，异同纷纠，苟少有仿佛，可以崇济先典，扶明大业，有益于时，则惟患言之不能，焉得静默，及未举一隅，略示所存而已哉！

夫至无者无以能生，故始生者自生也。自生而必体有，则有遗而生亏矣。生以有为已分，则虚无是有之所谓遗者也。故养既化之有，非无用之所能全也；理既有之众，非无为之所能循也。心非事也，而制事必由于心，然不可以制事以非事，谓心为无也。匠非器也，而制器必须于匠，然不可以制器以非器，谓匠非有也。是以欲收重泉之鳞，非偃息之所能获也；陨高墉之禽，非静拱之所能捷也；审投弦饵之用，非无知之所能览也。由此而观，济有者皆有也，虚无奚益于已有之群生哉！（《晋书·裴□传》）

鸟无胃肺，蛤无五脏，蛭以空中而生，蚕以无胃而育也。（《艺文类聚》九十七，《御览》八百二十五。）



◇　贵无论

（《魏志·裴潜传》注，□著《崇有》、《贵无》二论，以矫虚诞之弊，文辞精富，为世名论，文今佚。）



◇　辨才论（未成而遇祸。）



◇　女史箴

膏不厌鲜，水不厌清。玉不厌洁，兰不厌馨。尔形信直，影亦不曲。尔声信清，响亦不浊。绿衣虽多，无贵于色。邪径虽利，无尚于直。春华虽美，期于秋实。冰璧虽泽，期于见日。浴者振衣，沐者弹冠。人知正服，莫知行端。服美动目，行美动神。天道□顺，常与吉人。（《艺文类聚》十五）



◎　裴邈

邈字景声，□从父弟。太傅东海王越以为从事中郎，假节、监中外营诸军事。（见《魏志·裴潜传》注。）



◇　文身剑铭

器以利显，实以名举。长剑耿介，体文经武。陆断玄犀，水截轻羽。九功斯象，七德是辅。（《艺文类聚》六十，《初学记》二十二，《御览》三百四十四。）



◇　文身刀铭

良金百炼，名工展巧。宝刀既成，穷理尽妙。文繁波回，流光灵照。在我皇世，戢而不耀。（《艺文类聚》六十，《御览》三百四十六。）



◎　裴希声

希声，爵里未详。（疑与景声为昆弟行，姑附邈後。）



◇　侍中嵇侯碑

夫君亲之重，非名教之谓也。爱敬出于自然，而忠孝之道毕矣。朴散真离，背生徇利，礼法之兴，于斯为薄。悲夫！晋弋阳子嵇绍，字延祖，资乾刚之纯粹，体中和之淑虚。少有清劭之风，长怀弘仁之度。加以通朗掩济，靡才不经；学为儒宗，庶绩光被。弱冠登朝，则敷文秘阁；晚节强仕，则纳言枢极。太安之初，权臣擅命。皇舆亲征，次于荡阴。六军奔攻，兵交御辇。绍俨然端冕正色，以捍锋刃，遂殒命于御侧。忠诚感人神，义声振四海。铭曰：

二仪肇建，君臣攸序。峨峨侍中，应期作辅。外播仁风，内举心膂。执慈弗勇，靡仁不武。见危授命，背生殉主。确乎其操，邈乎其崇。矫矫王臣，宪慈遗风。在亲成孝，于敬成忠。（《艺文类聚》四十八）



◎　石苞

苞字仲容，渤海南皮人。仕魏，为景帝中护军司马。徙邺，典农中郎将，历东莱琅邪太守，迁徐州刺史，又迁奋武将军，假节、监青州诸军事。以平诸葛诞功拜镇东将军。封东光侯，寻代王基，都督扬州诸军事，陈留王时进征东大将军，迁骠骑将军。晋受禅，迁大司马，进封乐陵郡公，加侍中，拜司徒，泰始九年卒，谥曰武。



◇　奏课农桑

州郡农桑未有赏罚之制，宜遣掾属循行，皆当均其土宜，举其殿最，然後黜陟焉。（《晋书·石苞传》）



◇　功臣配享议

魏代功臣，宜归之陈留国，使修常祀，允合事理。（《通典》五十）





◇　议贬庾纯

纯荣官忘亲，恶闻格言，不忠不孝，宜除名，削爵土。（《晋书·庾纯传》）



◇　终制

延陵薄葬，孔子以为达礼；华元厚葬，《春秋》以为不臣，古之明义也。自今死亡者，皆敛以时服，不得兼重。又不得饭□，为愚俗所为。又不得设床帐明器也。定窆之後，复土满坎，一不得起坟种树。昔王孙裸葬矫时，其子奉命，君子不讥。况于合礼典者邪？（《晋书·石苞传》）



◎　石崇

崇字季伦，小名齐奴，苞第六子。除修武令，入为散骑郎，迁城阳太守。以伐吴功，封安阳乡侯，拜黄门郎，累迁散骑常侍、侍中。惠帝时出为南中郎将、荆州刺史，领南蛮校尉，加鹰扬将军，徵为大司农，免。寻拜太仆、出为征虏将军、假节、监徐州军事、镇下邳，免。寻拜卫尉，坐贾谧免。与欧阳建、潘岳等谋诛赵王伦，事觉遇害。有集六卷。



◇　思归叹（并序，案，《文选》作「思归引」。）

余少有大志，夸迈流俗。弱冠登朝，历位二十五年。年五十，以事去官。晚节更乐放逸，笃好林薮，遂肥遁于河阳别业。其制宅也，却阻长堤，前临清渠。百木几于万株，流水周于舍下。有观阁池沼，多养鱼鸟。家素习技，颇有秦赵之声。出则以游目弋钩为事，入则有琴书之娱。又好服食咽气，志在不朽，傲然有凌云之操。□复见牵羁，婆娑于九列，困于人间烦黩，常思归而永叹。寻览乐篇，有《思归引》，傥古人之情，有同于今。故制此曲。此曲有弦无歌，今为作歌辞，以述余怀。恨时无知音者，令造亲新声而播于丝竹也。（《文选》）

登城隅兮临长江，极望无涯兮思填胸。鱼氵□氵爵兮鱼缤翻，泽雉游袅兮戏中园。秋风厉兮鸿燕征，蟋蟀嘈嘈兮晨夜鸣。落叶飘兮枯枝竦，百草零兮覆畦垅。时光逝兮年易尽，感彼岁暮兮怅自愍。廓羁旅兮，滞野都，愿御光风兮忽归徂。惟金石兮幽且清，林郁茂兮芳草盈。玄泉流兮萦丘阜，阁馆萧寥兮阴丛柳。吹长笛兮弹五弦，高歌凌云兮乐馀年。舒篇卷兮与圣谈，释冕投绂兮希彭聃。超逍遥兮绝尘埃，福亦不至兮祸不来。（《艺文类聚》二十八）



◇　自理表

臣兄统以先父之恩，早被优遇，出入清显，历位尽勤。伏度圣心，有以垂察。近为扶风王骏横所诬谤，司隶中丞等飞笔重奏，劾案深文，累尘天听。臣兄弟□□，忧心如悸。骏戚属尊重，权要赫奕。内外有司，望风承旨。苟有所恶，易于投卵。自统枉劾以来，臣兄弟不敢一言稍自申理。戢舌钳口，惟须刑书。古人称「荣华于顺旨，枯槁于逆违」，诚哉斯言，于今信矣。是以虽董司直绳，不能不深其文，抱枉含谤，不得不输其理。幸赖陛下天听四达，灵鉴昭远，存先父勋德之重，察臣等勉励之志。中诏申料，罪谴澄雪。臣等刻肌碎首，未足上报。臣即以今月十四日，与兄统、浚等诣公车门拜表谢恩。伏度奏御之日，暂经天听。此月二十日，忽被兰台禁止符，以统蒙宥，恩出非常，臣晏然私门，曾不陈谢，复见弹奏，讪辱理尽。臣始闻此，惶惧狼狈，静而思之，固无怪也。苟尊势所驱，何所不至，望奉法之直绳，不可得也。臣以凡才，累荷显重，不能负载析薪，以答万分。一月之中，奏劾频加，曲之与直，非臣所计。所愧不能承奉戚属，自陷于此。不媚于灶，实愧王孙。《随巢子》称「明君之德，察情为上，察事次之。」所怀具经圣听，伏待罪黜，无所多言。（《晋书·石崇传》）



◇　请徵扬州刺史何攀表

东南有兵气，不宜用远人。（《华阳国志》十一）



◇　议奏封赏当依准旧事

陛下圣德光被，皇灵启祚，正位东宫，二十馀年，道化宣流，万国归心。今承洪基，此乃天授。至于班赏行爵，优于泰始革命之初。不安一也。吴会僭逆，几于百年，边境被其荼毒，朝廷为之旰食。先帝决独断之聪，奋神武之略，荡灭逋寇，易于摧枯。然谋臣猛将，犹有致思竭力之效。而今恩泽之封，优于灭吴之功。不安二也。上天眷□，实在大晋，卜世之数，未知其纪。今之开制，当垂于後。若尊卑无差，有爵必进，数世之後，莫非公侯。不安三也。臣等敢冒陈闻。窃谓泰始之初，及平吴论功，制度名牒，皆悉具存。纵不能远遵古典，尚当依准旧事。（《晋书·石崇传》。元康初，杨骏辅政，大开封赏，多树党援，崇与散骑郎、蜀郡何攀共立议，奏于惠帝云云。弗纳。）





◇　楚妃叹序

《楚妃叹》莫知其由。楚之贤妃，能立德垂名于後，唯楚妃焉，故叹咏之。（《初学记》十六）



◇　琵琶引序（《艺文类聚》作「明君辞」。）

王明君者，本为王昭君，以触文帝讳，改之。匈奴盛，请婚于汉元帝以明君配焉。昔公主嫁乌孙，令琵琶马上作乐，以慰其道路之思。其送明君，亦必尔也。故序之云耳。（《艺文类聚》四十二，《御览》五百八十三。）



◇　金谷诗序

余以元康六（《水经》注作「七」。）年，从太仆卿出为使持节、监青徐诸军事、征虏将军，有别庐在河南县界金谷涧中，去城十里，或高或下，有清泉茂林、众果竹柏、药草之属，金田十顷、羊二百口，鸡猪鹅鸭之类，莫不毕备。又有水碓、鱼池、土窟，其为娱目欢心之物备矣。时征西大将军、祭酒王诩当还长安，余与众贤，共送往涧中，昼夜游晏，屡迁其坐，或登高临下，或列坐水滨，时琴瑟笙筑，合载车中，道路并作。及住，令与鼓吹递奏，遂各赋诗，以叙中怀。或不能者，罚酒三斗。感性命之不永，惧凋落之无期。故具列时人官号姓名年纪，又写诗箸後。後之好事者，其览之哉。凡三十人，吴王师议郎、关中侯、始平武功苏绍，字世嗣，年五十，为首。（《世说·品藻篇》注，《水经·谷水》注，《文选·别赋》注，又潘岳《金谷集诗》注，《艺文类聚》九，《御览》九百十九，又《□州四部正稿》一百五十八引《修文殿御览》。）

杂果庶乎万株。（《御览》九百六十四）



◇　许巢论

客有问于余曰：「昔许由巢父，距尧之让，逍遥颐神，宝己贵世。司马迁以假托之言，必无此实，窃以为然。」余答之曰：「是何言欤？盖闻圣人在位，则群材必举，官才任能，轻重允宜。大任已备，则不抑大材，使居小位；小材已极其分，则不以积久而合处过材之位。然则稷播嘉谷，契敷五教。皋陶夔龙，各己授职，其联属之官，必得其材，则必不重载兼置，斯可知也。巢许则元凯之俦，大位已充，则宜敦廉让以励俗，崇无为以化世，然後动静之教备，隐显之功著，故能成巍巍之化。民莫能名，将何疑焉？」（《艺文类聚》三十七）



◇　奴券

余元康之际，出在荥阳东住，闻主人公言声太祖，须臾出趣吾车曰：「公府当怪吾家哓哓邪，中买得一恶羝奴，名宜勤，身长九尺馀，力举五千斤，挽五石力弓，百步射钱孔，言读书，欲使便病。日食三斗米，不能柰何，吾问公卖不？公喜，便下绢百匹，闻谓吾曰：吾胡王子，性好读书，公府事一不上券，则不为公府作。券文曰：取东海巨盐，东齐羝羊。朝歌蒲荐，八板桃床。负之安邑，梨栗之乡。常山细缣，赵国之编。许昌之总，沙房之绵。作车，当取高平荚榆之毂，无尾髑髅之状。大良白槐之幅，河东茱萸之辋。乱栉桑辕，大山桑光。长安□□，双入白屋。钉钅巢巧手，出于上方。见好弓材，可斫千张。山阴青□规，鸟嗥拓桑。张金好墨，过市数蠡。并市豪笔，备即写书。嗥角帻道，金案玉碗。宜勤供笔，更作多辞。乃敛吾绢，□□而归。（《御览》五百九十八，又七百七十三。）

奴当种萝菔胡荽，不亲不疏。（《御览》九百八十）



◎　石璞

璞字玄真，苞曾孙。没于胡，石勒引为宗室。石虎时累迁侍中、拜司徒。冉闵时迁司空。襄国之败，与卢谌等俱遇害。

◇　谏石虎作役非时疏

今者天文错乱，百姓凋敝，而又大兴苦役，非明主惜民之所宜也。（《十六国春秋》二十）



◎　石鉴

鉴字林伯，乐陵厌次人。仕魏，历尚书郎、侍御史、尚书左丞、御史中丞，出为并州刺史，假节护匈奴中郎将。武帝受禅，封堂阳子，入为司隶校尉，转尚书，都督陇右诸军事，免。後为镇南将军，豫州刺史，免。後拜光禄勋，复为司隶校尉，加特进，迁右光禄大夫，开府领司徒。太康末拜司空，领太子太傅，武帝崩，监统山陵，封昌安县侯。元康初为太尉，卒，年八十馀。谥曰元。



◇　奏举刘毅为青州大中正

谨案陈留相孙尹表及与臣等书如左。臣州履境海岱，而参风齐鲁，故人俗务本，而世敦德让，今虽不充于旧，而遗训犹存，是以人伦归行，土识所守也。前被司徒符，当参举州大中正。佥以光禄大夫毅，纯孝至素，著在乡闾。忠允亮直，竭于事上，仕不为荣，惟期尽节。正身率道，崇公忘私，行高义明，出处同揆。故能令义士宗其风景，州闾归其清流。虽年耆偏疾，而神明克壮，实臣州人士所思准系者矣。诚以毅之明格，能不言而信，风之所动，清浊必偃，以称一州咸同之望故也。窃以为礼贤尚德，教之大典，王制夺与，动为开塞，而士之所归，人伦为大。臣等虚劣，虽言废于前，今承尹书、敢不列启。案尹所执，非为惜名议于毅之身，亦通陈朝宜夺与大准。以为尹言当否，应蒙评议。（《晋书·刘毅传》）





卷三十四




◎　山涛

涛字巨源，河内怀人。魏正始中为郡主簿、功曹上计掾，举孝廉，州辟部河南从事，投传而去。正元初，司隶举秀才，除郎中，转王昶骠骑从事中郎。景元初拜赵相，迁尚书吏部郎，历大将军、从事中郎行军司马。咸熙初封新沓子，转相国左长史，晋受禅，守大鸿胪。加奉车都尉，进爵新沓伯，出为冀州刺史，加宁远将军，转北中郎将，督邺城守事，入为侍中，除议郎拜吏部尚书。咸宁初转太子少傅，加散骑常侍，除尚书仆射，加侍中，领吏部。太康初迁右仆射，加光禄大夫、代李胤为司徒。卒，年七十九，谥曰康。有集五卷。

◇　为子淳尤辞召见表

臣二子虺病，宜绝人事，不敢受诏。（《晋书·山涛传》）



◇　表谢久不摄职

古之王道，正直而已。陛下不可以一老臣为加曲私，臣亦何心屡陈日月。乞如所表，以章典刑。（《晋书·山涛传》。涛以老疾，上表陈情，章表数十上，久不摄职，为左丞白裒所奏，涛不自安，表谢。）





◇　表乞骸骨

臣事天朝三十馀年，卒无毫厘以崇大化。陛下私臣无已，猥授三司。臣闻德薄位高，力少任重，上有折足之凶，下有庙门之咎。愿陛下垂累世之恩，乞臣骸骨。（《晋书·山涛传》）



◇　上疏告退

臣年垂八十，救命旦夕，若有毫末之益，岂遗力于圣时。迫以老耄，不复任事。今四海休息，天下思化，从而静之，百姓自正。但当崇风尚教以敦之耳，陛下亦复何事。臣耳目聋瞑，不能自励。君臣父子，其间无文，是以直陈愚情，乞听所请。（《晋书·山涛传》）





◇　启事

□令诸葛京，祖父亮。遇汉乱分隔，父子在蜀，虽不达天命，要为尽心所事。京治□自复有称，臣以为宜以补东宫舍人，以明事人之理副梁益之论。（《蜀志·诸葛亮传》注引《尚书仆射山涛启事》）

人才既自难知，中人已下，情伪又难测。吏部郎以碎事日夜相接，非但当正己而已！乃当能正人，不容秽杂也。义郎杜默，德履亦佳，太子庶子崔谅、中郎陈淮，皆有意正人，其次不审有可用者不？（《艺文类聚》四十，《通典》二十三，《御览》二百十六。）

侍中尚书、仆射、奉车都尉、新沓伯臣涛言：臣近启崔谅、史曜、陈淮可补吏部郎，诏书可尔。此三人皆众论所称，谅尤质正少华，可以敦教。虽大化未可仓卒，风尚所劝，为益者多。臣以为宜先用谅，谨随事以闻。（《淳化阁帖》三）

吏部郎主选举，宜得能整风俗理人伦者。史曜出处缺，散骑侍郎阮咸真素寡欲，深识清浊，万物不能移也。若在官人之职，必妙绝于时。（《世说·赏誉篇》注，《通典》二十三。帝以咸耽酒浮虚，遂用陆亮。）

旧选尚书郎极清望，号称大臣之副，州取尤者以应。雍州久无郎，前尚书郎傅祗坐事免官，在职日浅，其州人才无先之者。请以补职，不审可复用否？（《御览》二百十五）

荆州宜都有郎王恒之以病出，义阳郡邓遐有才义，论者以为宰士之俊。而未满之年，臣以为宜先用之。

侍中彭权迁，当选代。案雍州刺史郭奕，高简有雅量，在兵间少，不尽下情，处朝廷，足以肃正左右。右卫将军王济，才高茂美，後来之冠。此二人诚顾问之秀，圣意傥惜济，贵之。骁骑将军荀恺，智器明敏，其典宿卫，终不减济。祭酒庾纯，强正有学，亦堪取选。国学初建，王荀已亡。纯能其事，宜当小留，粗立其制。不审宜尔有当圣旨者不？侍中、太常、河南尹并缺，皆显职，宜必得其人。右军裴楷，通理有才义，佥论宜以为侍中才。（《御览》二百十九）

诏侍中缺，当复得人。谁可者？雍州刺史郭奕、右卫将军王济皆诚直忠亮，有美才，侍中之最高者也。（《御览》二百十九）

康诰有言，父子罪不相及，嵇绍贤侔□缺，宜加旌命。请为秘书郎。（《晋书·嵇绍传》）

绍平简温敏，有文思，又晓音，当成济也。犹宜先作秘书郎。（《世说·政事篇》注。诏选秘书丞，涛荐云云。诏曰：「绍如此，便可为丞，不足复为郎也。」《魏志·王粲传》注作「当成济者」。）

羊祜忠笃宽厚，然不长理剧。宗正卿缺，不审可转作否？（《御览》二百三十）

太子保傅，不可不高尽天下之选。羊祜重德尚义，可出入周旋，令太子每睹仪刑。方任虽重，比此为轻。又可朝会，与闻国议。（《通典》三十，又略见《文选·齐竟陵王行状》注。）

保傅不可不高天下之选。羊祜秉德尚义，克己复礼。东宫少事，养德而已。（《文选·竟陵王行状》注）

太子始传之东宫，四海属目。保傅之官，不可不高尽天下之选。羊祜秉德尚义，可出入周旋，令太子每睹仪刑。方任虽重，比此为轻，又可朝会，与闻国议。（《北堂书钞》六十五）

尚书令李胤迁，处缺，宜得其人。征南大将军羊祜，体仪正直，可以整肃朝廷，裁制时政。（《艺文类聚》四十八）

鸿胪职主胡事，前後为之者，率多不善了。今缺，当选御史中丞刁攸旧人，不审可尔不？（《艺文类聚》四十九，《御览》二百三十二。）

臣近举□源为太子舍人，源见称有德素，久沈滞，举为大臣，欲以慰後闻之士。（《艺文类聚》四十九）

臣昨启少傅选事羊祜，秉德尚义，克己复礼，又年尚少，可久于其事也。（《北堂书钞》六十五）

中庶子贾模迁，缺。周蔚纯粹笃诚，宜补。（《御览》二百四十五）

中庶子贾模迁，缺。东宫官属，宜得高茂。求备一人则难，犹宜先德素。今选太尉长史刘粹、光禄长史周蔚，惟加所裁。（《御览》二百四十五）

中庶子缺，宜得俊茂者。以济阴太守刘俨、城阳太守石崇参选，不审可有合圣意者不？（《御览》二百四十五）

琅琊王子繇、陇西王世子越，诚宜早令奉侍皇太子，校德东宫，若兼庶子。

中庶子东宫显选，今有二缺。众议咸以领兵太守荀寓为之。

太子左卫率缺。侍卫威重，宜得其才无疾患者。城阳太守石崇，忠笃（《御览》作「忠谠」。）有文武才。河东太守焦胜，清真著（《御览》作「有」。）信义，皆其选也。（《通典》三十，《御览》二百四十七。）

中郎卫昱，为少府丞，甚有顿益，後坐卖偷石事免官。今太子门夫缺，不审可参选不？

皇太子东宫多用杂材为官属，宜令纯取清德。太子舍人夏侯湛，字孝若，有盛德，而不长治民，有益台阁，在东宫已久。今殿中郎缺，宜得才学，不审其可迁此选不。（《御览》二百十五）

近启修武令刘讷补南阳王友。诏曰友诚宜得有益者。然必以长吏治民，不易屡易为疑！今散人无依仰。又启今者散职中诚自有人，然刘讷才志，内外非称。臣以为宜蒙此者，是以启及。不审固不用不？（《御览》二百四十八）

温令许奇等并见称名，虽在职各日浅，宜显报大郡，以劝天下。（《御览》二百六十八）

苏愉忠笃有智意。（《魏志·苏则传》注）

杨肇有才能。（《魏志·田豫传》注）

武韶清白有声。（《魏志·胡质传》注引虞豫《晋书》）

御史中丞刁攸旧人，年衰近损，百寮未甚为惮，坐治政事，改尚书可也。

晋制，春夏农月，不迁改长吏、郡守、县令之属，以其妨农事故也。

散骑常侍缺，当取有素行者补之。

臣欲以郄生为温令。（《通典》二十三）

访闻诜丧母不时葬，遂於所居屋後假葬，有异同之议，请更选之。（《通典》二十三）

郄诜才志器局，堪为黄散。

黄门侍郎和峤最有才，可为吏部郎。（《通典》二十一）

黄门侍郎荀□，清和理正，勋可观采，真侍卫之美者。（《通典》二十一）

孔颢有才能，果劲不挠，以为御史中丞。治书侍御史王启，识朗明正，後来之俊也。旧侍御史颇用郡守，今散二千石有才能尚少者，可用不？御史中丞周浚，果烈有才用。

中书属通事令史孙纟林限满，久习内事，才宜殿中侍御史，须空补之，不审可否？今尚书郎御史、东宫洗马舍人多缺。宰士中後进美者，太尉椽乐广字彦辅，司徒椽刘琚字伯瑜，王瓒字正长，司空椽王正字士则，刘澹字初平，征西将军椽诸葛□，皆其选也。

太尉椽满奋、乐广，司徒椽何勖、刘琚，司徒椽官粹、土正、刘澹，太尉椽刘遐，有才义，宰士之俊也。

河南尹京辇重职、前代皆用名人。圣代已来，有李胤、杜预、王恂、隽不疑，复今减此者也。

游击将军诸葛冲，精果有文武才，拟补兖州。（《御览》二百三十九）

大将军虽不整，正须筋力戎马间，犹宜德健者。征北大将军□，贞正静一，中书监勖，达练事物。二人皆人彦，不审有可参军者不？

平南司马缺。案琅琊李镇，纲纪郡事，练习兵马，良才也。

晋制，诸坐公事者，皆三年方得叙用。其中多有好人，令逍遥无事，臣以为略依左迁法，随资财减之，亦足惩戒，而官不失其中。（《通典》十九）





◇　答诏问郄诜事

诜前丧母，得疾不得葬，遂於壁後假葬，服终为平舆长史。论者以为不合正礼，是以臣前疑之。诜文义可称，又甚贫俭，访其邑党，亦无有他。（《通典》一百三）

自为不与常同，便令人非，恐负其孝慕之心。宜详极尽同异之论。（《通典》一百三。诏问应清议与否，涛答。）



◎　山简

简字季伦，涛第五子。初为太子舍人，还太子庶子、黄门郎，出为青州刺史，徵拜侍中，转尚书，历镇军将军、荆州刺史，领南蛮校尉。不行，复拜尚书。光熙初，转吏部尚书。怀帝时，出为雍州剌史、镇西将军，徵为尚书、左仆射，领吏部，出为征南将军、都督荆湘交广四州诸军事、假节、镇襄阳。寻加督宁益军事，卒，年六十。追赠征南大将军仪同三司。有集二卷。



◇　上怀帝疏

臣以为自古兴替，实在官人；苟得其才，则无物不理。《书》言「知人则哲，惟帝难之」。唐虞之盛，元恺登庸；周室之隆，济济多士。秦汉已来，风雅渐丧。至於後汉，女君临朝，尊官大位，出於阿保，斯乱之始也。是以郭泰、许劭之伦，明清议於草野；陈蕃、李固之徒，守忠节於朝廷。然後君臣名节，古今遗典，可得而言。自初平之元，讫於建安之末，三十年中，万姓流散，死亡略尽，斯乱之极也。世祖武皇帝应天顺人，受禅于魏，泰始之初，躬亲万机，佐命之臣，咸皆率职。时黄门侍郎王恂、庾纯始於太极东堂听政，评尚书奏事，多论刑狱，不论选举。臣以为不先所难，而辨其所易。陛下初临万国，人思尽诚，每於听政之日，命公卿大臣先议选举，各言所见後进隽才、乡邑尤异、才堪任用者，皆以名奏、主者随缺先叙。是爵人于朝，与众共之之义也。（《晋书·山简传》）



◇　与王衍书

蔡子尼今之正人。（案：蔡克字子尼。）



◎　卢钦

钦字子若，范阳涿人，魏司空毓子。大将军曹爽辟为掾，举孝廉、除尚书郎，爽诛坐免。寻为侍御史，袭父爵大利亭侯，迁琅琊太守。太傅宣帝辟从事中郎，出为阳平太守，迁伏波将军，都督淮北，徵拜散骑常侍、太司农，迁吏部尚书，进封大梁侯。武帝受禅，迁平南将军，都督沔北诸军事，入为尚书仆射，加侍中、奉车都尉，领吏部，咸宁四年卒，赠卫将军开府，谥曰元。有《小道》若干卷。



◇　论徐邈

徐公志高行洁，才博气猛其施之也，高而不狷，洁而不介，博而守约，猛而能宽。圣人以清为难，而徐公之所易也。或问钦：「徐公当武帝之时，人以为通。自在凉州，及还京师，人以为介，何也？」钦答曰：「往者毛孝先、崔季□等用事，贵清素之士，于时皆变易车服，以求名高。而徐公不改其常，故人以为通。比来天下奢靡，转相仿效，而徐公雅尚自若，不与俗同。故前日之通，乃今日之介也。是世人之无常，而徐公之有常也」。（《魏志·徐邈传》，又《御览》二百四十五。）



◎　卢浮

浮字子云，钦子。仕魏为太子舍人，以病疽截手废。入晋，徵为国子博士，迁祭酒，永平中为秘书监。（据《魏志·卢毓传》注引《晋诸公赞》。）



◇　相风赋

楚石杂结绿，沙砾厕隋珠。（《御览》七十四）



◎　卢谌

谌字子谅，钦弟□之孙。尚武帝女荥阳公主，拜驸马都尉。後州举秀才，辟太尉掾。洛阳陷，刘粲据晋阳，留为参军。粲败，刘琨以为司空主簿，转从事中郎。愍帝末，从琨奔段匹□，以为幽州别驾。匹□败，奔段末波。元帝初，累徵散骑、中书侍郎，不得归。末波死，弟辽代立。辽败，为石虎所得，以为中书侍郎、国子祭酒、侍中、中书监。虎死，从冉闵于襄国。永和六年，军败遇害，年六十七。有《杂祭法》六卷，《庄子注》若干卷，集十卷。



◇　感运赋

朱明送夏，白藏迎秋。微凉渐届，溽屠日收。气潋潋而浸冷，霜微微而日寒。翠叶纷以朝落，朱花惨以夕捐。（《艺文类聚》三）



◇　朝霞赋

相神之于瀛洲，琅□之于层城。（《御览》八百九）



◇　登邺台赋

显阳隗其颠隧，文昌鞠而为墟。铜爵陨于台侧，洪钟寝于两除。奚帝王之灵宇，为狐兔之攸居。（《艺文类聚》六十二）



◇　观猎赋

赤罴严处，玄熊穴蛰。食卉饮泉，升原降隰。（《北堂书钞》一百五十八）



◇　征艰赋

步汜口之芳草，吊周襄之鄙馆。（《水经·河水》注五）

历受阳而总辔。（《水经·洞过水》注）

迳武馆之故郛，问厥途之远近。（《水经·洞过水》注）

後背洪枋巨堰，深渠高堤。（《水经·淇水》注）

访梁榆之虚郭，吊阏与之旧都。（《水经·清水》注）



◇　菊花赋

何斯草之特玮涉节变而不伤。越松柏之寒茂，超芝英之冬芳。浸三泉而结根，□九阳而擢茎。若乃翠叶云布，黄蕊星罗。荧明□粲，庵蔼猗那。（《艺文类聚》八十一，又《初学记》二十七引两条。）



◇　朝华赋

览庭隅之嘉木，莫朝华之可玩。俯浸润之泉壤，仰□影于云汉。（《艺文类聚》八十九）

当其重阴始祛，微雨新晴。抑以泥液，□恒以阳精。（《初学记》二）



◇　鹦武赋

有遐方之奇鸟，产瓜州之旧壤。挥缘翰以运影，启丹觜以振响。（《艺文类聚》九十一）



◇　燕赋

爰集崇宇，依于其荣。布窠巢之列列，孕子□之嘤嘤。铨先後而均哺，迈尸鸠之能争。于是族类偕长，雄雌俱逝，颉顽水湄，下上云际。嘲哳关，倏忽氵剽氵剽。来如隼击，去若凫□世。斗建午而子指，日在戊而後憩。（《艺文类聚》九十二）



◇　蟋蟀赋

何兹虫之资生，亦灵和之攸授。享神气之么□□，体含容之微陋。于时微凉既成，大火告去。玄乙辞宇，翔运南顾。风泪泪而动柯，露零零而陨树。月转素而西颓，汉回波而东注。历清响以千霄，激悲声以迄曙。□要□咧咧，□□□□。俟日月之代谢，知时运之斡迁。（《艺文类聚》九十七，《御览》九百四十九。）



◇　理刘司空表

臣闻经国之体，在于崇明典刑；立政之务，在于固慎开塞。典刑不明，则人情靡措；开塞乏慎，则逆节滋萌。况方岳之臣，杀生之柄，而可不正其枉直，以杜其奸邪哉！窃见故司空、广武侯琨，在惠帝扰攘之际，值群后鼎沸之难，戮力皇家，义诚弥厉，躬统华夷，亲受矢石，石超授首，吕朗面缚，社稷克宁，銮舆反驾，奉迎之勋，琨实为隆，此琨效忠之一验也。其後并州刺史、东嬴公腾以晋川荒匮，移镇临漳，太原、西河尽徙三魏。琨受任并州，属承其弊，到官之日，遗户无几，荆棘茂于街里，豺狼居于府舍，既无句践甲盾之卒，又无卫文共滕之民。当易危之势，处难济之中，鸠集伤痍，抚和戎狄，数年之间，公私渐振。会京都失守，孝怀板荡，群逆纵逸，充斥王畿，边萌顿仆，苟怀宴安，咸以为并州之地四塞为固，东阻井陉，西限蓝谷，前有太行之岭，後有句注之关，且可闭关守险，畜资养徒，琨抗辞厉声，忠亮奋发，以为天子沈辱而不陨身死节，言情则非所能安，言罪则不容于诛。遂乃鞠誓百姓，修缮甲兵，跋履山川，东西征讨。以丧气之众，当天下严敌，虮虱生于甲胄，燕雀巢于帷幕，虽不能摧殄聪勒，且得据其心腹，琨破家为国之二验也。琨乃稽民神之旨，通天下之意，唱上尊号，归重圣躬，令南北万里，若合符契，此又琨乃心本朝之三验也。比屠各乘虚，晋阳沮溃，琨父母罹屠戮之殃，门族受歼夷之祸。向使琨从州人之心，为自守之计，则圣朝未必加诛，而族党可以不丧。及猗卢败乱，晋人归奔琨于平城，纳其初附。将军箕澹又以为此虽晋人，久在荒裔，难以法整，不可便用。琨又让之，义形于色。假从澹议，偷于苟存，则晏然于并土、必不亡身于燕蓟也。琨自以备位方岳，纲维不举，无缘虚荷大任，坐居三司，是以陛下登祚，便引愆告逊，前後章表，具陈诚款。寻令从事中郎臣绩澹以章绶节传奉还本朝，与匹□使荣邵期一时俱发。又匹□以琨王室大臣，惧夺己威重，忌琨之形，渐彰于外。琨知其如此，虑不可久，欲遣妻息大小尽诣京城，以其门室一委陛下。有征举之会，则身充一卒；若匹□纵凶慝，则妻息可免。具令臣澹密宣此旨，求诏敕路次，令相迎卫。会王成从平阳逃来，说南阳王保称号陇右，士众甚盛，当移关中。匹□闻此，私怀顾望，留停荣邵，欲遣前兼鸿胪边邈奉使诣保，惧澹独南，言其此事，遂不许引路。丹诚赤心，卒不上达。匹□兄眷丧亡，嗣子幼弱，欲因奔丧夺取其国。又自以欺国陵家，怀邪乐祸，恐父母宗党不容其罪，是以卷甲□弓，阴图作乱，欲害其从叔□、从弟末波等，以取其国。匹□亲信密告□波、□波乃遣人距之，匹□仅以身免。百姓谓匹□已没，皆凭向琨。若琨于时有害匹□之情，则居然可擒，不复劳于人力。自此後，上下并离，匹□遂欲尽勒胡晋，徙居上谷。琨深不然之，劝移厌次，南凭朝廷。匹□不能纳，反祸害父息四人，从兄二息同时并命。琨未遇害，知匹□必有祸心，语臣等云：「受国厚恩，不能克报，虽才略不及，亦由遇此厄运。人谁不死，死生命也。唯恨下不能效节于一方，上不得归诚于陛下。」辞旨慷慨，动于左右。匹□既害琨，横加诬谤，言琨欲窥神器，谋图不轨。琨免述嚣顽凶之思，又无信布惧诛之情，崎岖乱亡之际，夹肩异类之间，而有如此之心哉！虽臧获之愚，厮养之智，犹不为之，况在国士之列，忠节先著者乎！

匹□之害琨，称陛下密诏。琨信有罪，陛下加诛，自当肆诸市朝，与众弃之，不令殊俗之竖戮台辅之臣，亦已明矣。然则擅诏有罪，虽小必诛；矫制有功，虽大不论，正以兴替之根咸在于此，开塞之由不可不闭故也。而匹□无所顾忌，怙乱专杀，虚假王命，虐害鼎臣，辱诸夏之望，败王室之法，是可忍也，孰不可忍！若圣朝犹加隐忍，未明大体，则不逞之人，袭匹□之迹，杀生自由，好恶任意，陛下将何以诛之哉！折冲厌难唯存战胜之将；除暴讨乱，必须知略之臣。故古语云「山有猛兽，藜藿为之不采」，非虚言矣。自河以北，幽并以南，丑类有所顾惮者，唯琨而已。琨受害之後，群凶欣欣，莫不得意，鼓行中州，曾无纤介，此又华夷小大所以长叹者也。伏惟陛下□圣之隆，中兴之绪，方将平章典刑，以经序万国。而琨受害非所，冤痛已甚，未闻朝廷有以甄论。昔壶关三老讼卫太子之罪，谷永、刘向辨陈汤之功，下足以明功罪之分，上足以悟圣主之怀。臣等祖考以来，世受殊遇，入侍翠帷，出簪彤管，弗克负荷，播越遐荒，与琨周旋，接事终始，是以仰慕三臣在昔之义，谨陈本末，冒以上闻，仰希圣朝曲赐哀察。（《晋书·刘琨传》，《艺文类聚》五十四。）



◇　与司空刘琨书

故吏从事中郎卢谌死罪死罪，谌禀性短弱，当世罕任。因其自然，用安静退。在木阙不材之资，处雁乏善鸣之分。卷异蘧子，愚殊甯生。匠者时眄，不免□巽宾。尝自思惟，因缘运会，得蒙接事，自奉清尘，于今五稔，谟明之效不著，侯人之讥以彰。大雅含弘，量苞山薮，加以待接弥优，款眷逾昵，与运筹之谋，厕讠燕私之欢。绸缪之旨，有同骨肉；其为知己，古人罔喻。昔聂政殉严遂之顾，荆轲慕燕丹之义，意气之间，靡躯不悔，虽微达节，谓之可庶。然苟曰有情，孰能不怀？故委身之日，夷险已之，事与愿违，当忝外役，遂去左右，收迹府朝。盖本同末异，杨朱兴哀；始素终玄，墨翟垂涕。分乖之际，咸可叹慨，致感之涂，或迫乎兹。亦奚必临路而後长号，睹丝而後□欷哉！是以仰惟先情，俯览今遇，感存念亡，触物眷恋。《易》曰「书不尽言，言不尽意」，然则书非尽言之器，言非尽意之具矣。况言有不得至于尽意，书有不得至于尽言邪！不胜猥懑，谨贡诗一篇，抑不足以揄扬弘美，亦以摅其所抱而已。若公肆大惠，遂其厚恩，锡以咳唾之音，慰其违离之意，则所谓咸池酬于北里，夜光报于鱼目。谌之愿也，非所敢望也。谌死罪死罪。（《文选》）



◇　尚书武强侯卢府君诔

谌罪重五岳，衅深四海，身不灰灭，延于家门。方今斩焉在疚，死亡无日，大惧先意遗烈，将坠乎地，罔极之哀，终不宣写，是以忍在草士之中，撰述平素之迹。笃生我君，天挺贤俊。弘阐大风，光隆洪胤。蔚矣其姿，绰乎其韵。天不子晋，厄运时臻。阳九之会，虽圣莫振。君实振惶，国难是图。跋履山川，东征西徂。方协遐任，言复皇舆。不见楚申，致命郢都。往古来今，自远及近。凡在丧亲，犹思俱殒。况我荼毒，靡经不尽。日月逾迈，寒暑代迁。恩慈弥远，穷思日缠。撰述遗迹，临文烦冤。（《艺文类聚》四十八，案：谌父志，字子道，钦弟挺之子，封武强候，永嘉末转尚书。）



◇　太尉刘公诔

公侯之生，固天攸擢。高智萧条，英风卓荦。励操宏壮，抗意崇邈。雅用深奥，明鉴朗出。□藻云浮，飞辩盆溢。驱其豺狼，斩其藜藿。建立市朝，营置亭徼。刘耻南比，猗卢北接。或以恩变，微我公侯。方事焉捷，委重于外，弛御于中。制比邓禹，礼优窦融。（《艺文类聚》四十六）



◇　祭法

香炉四时祠，坐侧皆置也。（《御览》七百三）

冬祀用雉腊、兔腊。（《书钞》一百四十五）

春祠用大□□，夏用□脯。（《书钞》一百四十五，又见《御览》八百六十二，作春祠用脯，夏用□□。）

春夏秋祠，皆用《血□》血。（书钞一百四十五）

四时之祠，皆用苦酒。（《书钞》一百四十六）

以蒲平荐布缘朱韦，夏日加经笙缘。（《书钞》一百三十三）





卷三十五




◎　应贞

贞字吉甫，汝南南顿人，魏侍中璩子。正始中举高第，历武帝抚军参军。咸熙中，随府迁相国参军。晋受禅，迁给事中、太子中庶子、散骑常侍。泰始五年卒。有集五卷。



◇　临丹赋

陟绵冈之迢邈，临窈谷之□遐。览丹源之洌泉，眷县流之清派。漱玄濑而漾□，顺黄崖而荡博。激重岳之绝根，拂崇丘之飞□。然後阴乘洞出，边浍旁开。倏熠高惊，皓□□长怀。盘溢郁没，云转飙回。屏侧为之飞陨，壁岸为之陂陨。列以青林，荫以绿枝。柽松蓊葺于其侧，杨柳婀娜乎其下。则高溜承崖，县泉属岭。别流分注，冰莹玉静。清波引镜，形无遁影。（《艺文类聚》八）





◇　安石榴赋（并序）

余往日职在中书时，直庐前有安石榴树，枝叶既盛，华实甚茂，故为之作赋。

挹微露以鲜采，承轻风而动葩。南拂阴檐，北扇阳阿。其旁则有大厦崇房，重廊高庑，皇籍帝典图书之符。时移节变，大火西旋。月葩结秀，朱实星县。肤折理阻，烂若珠骈。（《艺文类聚》八十六，《初学记》二十八引两条，《御览》九百七十。）





◇　蒲桃赋

结繁子之□□落兮，英茏总而弥房。（《御览》九百七十二）



◇　释左杂论

芍药之羹，爽口之食。（《书钞》一百四十二）



◇　七华

千乘方毂，万骑龙翥。（《书钞》十六）



◇　杖箴

高明执之，戒在骄荡。（《书钞》一百三十三）



◇　朱杖铭（并序）

朱杖者，其初盖谯郡诸德声之有也。其木青，丰端而劲甚，德声为杖之宜也。

天作之杖，于谯之株，奥干特挺，非柘非榆。（《书钞》一百三十三引三条）



◇　华览

强弩运城，长戟指塞。（《御览》三百五十三）

崇文大夫唱云，阴阳运潜，玄风扇厉。鹰隼腾扬，□狸搏噬。（《书钞》一百五十四）





◇　革林

备言锡命，羽盖朱轮。奚氏本造，後裔饰□。膺以代步，屏以从容。轮斩并合，出入道同。追仁越义，惟礼是恭。（《御览》七百七十五）



◎　应琳

琳，贞从父，太康中为博士。

◇　童子为天子服议

案：礼，丧服，诸侯为天子斩。今广陵王列土建国，古之诸侯，宜从臣例。又礼，童子不居庐，不杖不菲。广陵王未冠，吴王章郡王卑幼，不应居庐。古但有冠无帻，汉始制帻，可知今服卷帻。（《通典》八十一。魏晋故事，皇子广陵王年十一，孙为祖服周，当为臣服，从本亲服，皇弟吴王年十，章郡王年七，又当倚庐，服成人礼。著何帻服，应琳议。）



◎　应詹

詹字思远，贞弟秀之子，初辟公府，迁太子舍人，赵王伦以为征东长史。伦诛坐免，成都王颖辟为椽，刘弘请为镇南长史，迁南平太守。王澄为荆州，假督南平、天门、武陵三郡军事。山简为镇南，假督五郡军事。元帝承制，以为建武将军，寻监巴东五郡军事，赐爵颍阳乡侯，迁益州刺史，寻拜後军将军，出补吴国内史，免。刘隗请为镇北军司，加散骑常侍，累迁光禄勋，明帝以为都督前锋军事、护军将军假节。王敦平，封观阳县侯，迁使持节、都督江州诸军事、平南将军、江州刺史。咸和六年卒，赠镇南大将军、仪同三司，谥曰烈。有集五卷。



◇　上表请兴复农官

夫一人不耕，天下必有受其饥者。而军兴以来，征战运漕，朝廷宗庙，百官用度，既已殷广，下及工商流寓僮仆不亲农桑而游食者，以十万计。不思开立美利，而望国足人给，岂不难哉！古人言曰，饥塞并至，尧舜不能使野无寇盗；贫富并兼，虽皋陶不能使强不陵弱。故有国有家者，何尝不务农重谷。近魏武皇帝用枣祗、韩浩之议，广建屯田，又于征伐之中，分带甲之士，随宜开垦，故下不甚劳，而大功克举也。间者流入奔东吴，东吴今俭，皆已还反。江西良田，旷废未久，火耕水耨，为功差易。宜简流人，兴复农官，功劳报赏，皆如魏氏故事，一年中与百姓，二年分税，三年计赋税以使之，公私兼济，则仓盈庾亿，可计日而待也。

昔高祖使萧何镇关中，光武令寇恂守河内，魏武委锺繇以西事，故能使八表夷荡，区内辑宁。今中州萧条，未蒙疆理，此兆庶所以企望。寿春一方之会，去此不远，宜选都督有文武经略者，远以振河洛之形势，近以为徐豫之藩镇，绥集流散，使人有攸依，专委农功，令事有所局。赵充国农于金城，以平西零；诸葛亮耕于渭滨，规抗上国。今诸军自不对敌，皆宜齐课。（《晋书·食货志》，又《通典》二。大兴中，三吴大饥，後军将军应詹上表。）



◇　上疏陈便宜（《文选》注作表。）

先王设官，使君有常尊，臣有定卑，上无苟且之志，下无觊觎之心。下至亡秦，罢侯置守，本替末陵，纲纪废绝。汉兴，虽未能兴复旧典，犹杂建侯守，故能享年享世，殆参古迹。今大荒之後，制度改创，宜因斯会，厘正宪则，先举盛德元功以为封首，则圣世之化比隆唐虞矣。

性相近，习相远，训导之风，宜慎所好。魏正始之间，蔚为文林。元康以来，贱经尚道，以玄虚宏放为夷达，以儒术清俭为鄙俗。望白署空，显以台衡之望；寻文谨案，目以兰薰之器。（已上四语从《文选》注补。）永嘉之弊，未必不由此也。今虽有儒官，教养未备，非所以长育人材，纳之轨物也。宜修辟雍，崇明教义，先令国子受训，然後皇储亲临释奠，则普天尚德，率土知方矣。（《晋书·应詹传》，又《文选》，干宝《晋记总论》注引《晋纪》两条。）



◇　上疏让封观阳侯

臣闻开国承家，光启土宇，唯令德元功乃宜封锡。臣虽忝当一队，策无微略，劳不汗马。猥以疏贱，伦亚亲密，暂厕被练，列勤司勋。乞回谬恩，听其所守。（《晋书·应詹传》）



◇　为江州临行上疏

夫欲用天下之智力者，莫若使天下信之也。商鞅移木，岂礼也哉？有由而然。自经荒弊，纲纪颓陵，清直之风既浇，糟秕之俗犹在，诚宜濯以沧浪之流，漉以吞舟之网，则幽显明别，於变时雍矣。

弘济兹务，在乎官人。今南北杂错，属托者无保负之累，而轻举所知，此博采所以未精，职理所以多阙。今凡有所用，宜随其能否而与举主同乎褒贬，则人有慎举之恭，官无废职之吝。昔冀缺有功，胥臣蒙先茅之赏；子玉败军，子文受□贾之责。古既有之，今亦宜然。汉朝使刺州行部，乘传奏事，犹恐不足以辨彰幽明，弘宣政道，故复有绣衣直指。今之艰弊，过于往昔，宜分遣黄、散若中书郎等循行天下，观采得失，举善弹违，断截苟且，则人不敢为非矣。汉宣帝时，二千石有居职□明者，则入为公卿；其不称职免官者，皆还为平人。惩劝必行，故历世长久。中间以来，迁不足竞，免不足惧。或有进而失意，退而得分。莅官虽美，当以素谕降替；在职实劣，直以旧望登叙。校游谈为多少，不以实事为先後。以此责成，臣未见其兆也。今宜峻左降旧制，可二千石免官，三年乃得叙用，长史六年，户口折半，道里倍之。此法必明，使天下知官难得而易失，必人慎其职，朝无惰官矣。都督可课佃二十顷，州十顷，郡五顷，县三顷。皆取文武吏医卜，不得挠乱百姓。三台九府，中外诸军，有可减损，皆令附农。市息末伎，道无游人，不过一熟，丰穰可必。然後重居职之俸，使禄足以代耕。

顷大事之後，遐迩皆想宏略，而寂然未副，宜早振纲领，肃起群望。（《晋书·应詹传》）



◇　启呈杜□书并上言

□益州秀才，素有清望，文理既优，干事兼美。往因使流寓，居詹郡界，其贞心坚白，詹所委究。李骧为变乐乡，劫略良善，□时出家财，招募忠勇，登坛歃血，义诚慷慨。会骧攻烧南平，□遂东下巴汉，与湘中乡人相遇，推其素望，遂相凭结。论□本情，非首作乱阶者也。然破湘川，实□之罪，亦由兵交其间，遂使滋蔓。案□今书，血诚亦至矣。昔朱鲔自疑于洛阳，光武指河水以明心，鲔感义归诚，终展力报施，受封侯之宠，由恕过以录功也。詹窃谓今者当圮运之会，思弘远猷，故齐赦射钩之诛，晋贳斩□之戮，用能济翼戴之高勋，隆一匡之美誉，况□等素无斯愆而稽颡投命邪！以为可遣大使宣扬圣旨，云泽沾之于上，百姓沐浴于下，则上下交泰，江左无风尘之虞矣。（《晋书·杜□传》）



◇　荐韦泓于元帝

自遭丧乱，人士易操，至乃任运固穷，耿介守节者鲜矣。伏见议郎韦泓，年三十八，字元量，执心清冲，才识备济，躬耕陇亩，不烦人役，静默居常，不豫政事。昔年流移，来在詹境，经寇丧资，一身特立，短褐不掩形，菜蔬不充朝，而抗志弥厉，不游非类。颜回不改其乐，泓有其分。明公辅亮皇室，恢维宇宙，四门开辟，英彦凫藻，收春华于京辇，采秋实于岩薮。而泓抱璞荆山，未剖和璧。若蒙铨召，付以列曹，必能协隆鼎味，缉熙庶绩者也。（《晋书·应詹传》）



◇　疾笃与陶侃书

每忆密计，自沔入湘，颉颃缱绻，齐好断金。子南我东，忽然一纪，其间事故，何所不有。足下建功峤南，旋镇旧楚。吾承乏幸会，来忝此州，图与足下进共竭节本朝，报恩幼主，退以申寻平生，缠绵旧好。岂悟时不我与，长即幽冥，永言莫从，能不慨怅！今神州未夷，四方多难，足下年德并隆，功名俱盛，宜务建洪范，虽休勿休，至公至平，至谦至顺，即自天□之，吉无不利。人之将死，其言也善，足下察吾此诚。（《晋书·应詹传》）



◎　应亨

亨，贞从孙，为著作郎，累迁南中郎长史。有集二卷。

◇　让著作表

自司隶校尉奉至臣父，五世著作不绝，邦族以为美谈。崔□三世相继，其后无闻。若乃谈、迁接武，彪、固踵迹，向、歆著美，亦各一世之良史也。（《书钞》五十七引《应亨集·让著作表》，又见《初学记》十二，《通典》二十六。）



◇　与州将笺

诲命欲求佳别驾，自顷诸府大开，搜延路广，海无遗蚌，山无逸璞。仆归，数日卧思，始得一人。陈国有袁□字惠瑛者，才识可以经于治乱，栖□寺可以劝砺後进，亨具所服闻，而未尝接颜交言也。又宗令文早有名辈，相与通家，门素所具，抑亦其次。（《御览》二百六十三）



◇　又与州将笺

夫公正，治化之本，德教之基。公则无私，正则无邪，无私无邪，而患政教之不行，未之有也。昔叔向论叔鱼之罪，石□昔讨石厚之乱，祁奚称解孤之贤，臧纥思孟孙之爱，春秋嘉之。敦崇世教，经乎百王，厝乎盛衰，其义不倾，公正之德，宏矣希矣。明君之所以总天下，贤臣之所以奉君上，士庶之所以系仰，德化之所以美盛，公正也。可不勉哉！（《御览》四百二十九）



◇　应翊像赞序

王莽居摄，以疾告归，後赤眉贼攻其所居城，粮尽，翌以私谷数十万斛赈城中，于时粟斛钱数万，民莫不称其仁。（《御览》三十五，又八百四十。）



◇　赠四王冠诗序

永平四年。（案，惠帝永平元年三月改元元康，此云四年，必有误。）外弟王景系兄弟四人并冠，故贻之诗。（《初学记》十四年作「后汉」，误，《御览》五百四十。）



◎　刘毅

毅字仲雄，东莱掖人，居平阳。齐王芳时，太守杜恕以为功曹，本郡察孝廉，辟司隶都官从事，投传去。高贵乡公时举博士，文帝辟为相国掾，陈留王时转主簿。武帝受禅，为尚书郎将、驸马都尉，迁散骑常侍、国子祭酒、谏议大夫，转城门校尉，迁太仆，拜尚书，坐事免。咸宁初，复为散骑常侍博士祭酒，转司隶校尉。泰康初迁尚书左仆射。後以光禄大夫致仕，司徒举为青州大中正。卒，赠仪同三司。有集二卷。

◇　谏贺龙见表

昔龙降郑时门之外，子产不贺；龙降夏廷，沫流不禁。卜藏其衅，至周幽王祸衅乃发。《易》称「潜龙勿用，阳在下也」。证据旧典，无贺龙之礼。（《晋书·刘毅传》，又《五行志》下作「昔龙□夏廷，祸发周室，龙见郑门，子产不贺」。又见《群书治要》三十引《晋书》，与今传同。）



◇　因天阴上言

必有阿党之臣，奸以事君者，当诛而不诛故也。（《晋书·刘毅传》。後阴气解而复合，毅上言云云。《五行志中》作「上疏」，末句作「而不赦也。」）



◇　上疏请罢中正除九品

臣闻：立政者，以官才为本，夫九品有八损，而官才有三难，而兴替之所由也。人物难知，一也；爱憎难防，二也；情伪难明，三也。三者虽圣哲在上，严刑督之，犹不可治。故尧求俊□而得四凶，三载考绩而饕殄得成。使世主虽有上圣之明，而无考察之法；授凡庸之才，而去常罚之劝，则为开奸，岂徒四族，侧陋何望于时哉！今立中正，定九品，高下任意，荣辱在手。操人主之威福，夺天朝之权势。爱憎决于心，情伪由于已。公无考校之负，私无告讦之忌。荣党横越，威福擅行。用心百态，求者万端。廉让之风灭，苟且之俗成。天下讠凶讠凶，但争品位，不闻推让。流俗之过，一至于此，窃为圣朝耻之。愚心之所非者，不可以一概论；辄条列其事。夫名状以当才为清，品辈以得实为平，治乱安危之要，不可不明。清平者，政化之美也；枉滥者，乱败之恶也，不可不察。然人才异能，备体者寡。器有大小，达有早晚。前鄙後修，宜受日新之报；抱正违时，宜有质直之称；度远阙小，宜得殊俗之状；任直不饰，宜得清实之誉；行寡才优，宜犹器任之用。是以三仁殊涂而同归，四子异行而均义。陈平、韩信笑侮于邑里，而收功于帝王；屈原、伍胥不容于人主，而显名于竹帛，是笃论之所明也。

今之中正，不精才实，务依党利；不均称尺，务随爱憎。所欲与者，获虚以成誉；所欲下者，吹毛以求疵。前鄙後修者，则引古以疾今；古贤今病者，则考虚以覆过。质直者罪以违时，阿容者善其得和、度远者责以小检，才近者美其合俗，齐量者以已为限。高下逐强弱，是非由爱憎。凭权附党，毁平从亲。随世兴衰，不顾才实，衰则削下，兴则扶上，一人之身，旬日异状。或以货赂自通，或以计协登进，附托者必达，守道者困悴。无报于身，必见割夺；有私于己，必得其欲。凌弱党强，以植後利。是以上品无寒门，下品无势族。暨时有之，皆曲有故。慢主罔时，实为乱源，损政之道一也。

置州都者，取州里清议，咸所归服，将以镇异同，一言议。不谓一人之身，了一州之才，一人不审便不坐之。若然，自仲尼以上，至于庖牺，莫不有失，则皆不堪，何独责于中人者哉！若殊不修，自可更选。今重其任而轻其人，所立品格，还访刁攸。攸非州里之所归，非职分之所置。今访之，归正于所不服，决事于所不职，以长谗构之源，以生乖争之兆，似非立都之本旨，理俗之深防也。主者既善刁攸，攸之所下而复选以二千石，已有数人。刘良上攸之所下，石公罪攸之所行，驳违之论横于州里，嫌雠之隙结于大臣。夫桑妾之讼，祸及吴楚；斗鸡之变，难兴鲁邦。况乃人伦交争而部党兴，刑狱滋生而祸根结，损政之道二也。本立格之体，将谓人伦有序，若贯鱼成次也。为九品者，取下者为格，谓才德有优劣，伦辈有首尾。今之中正，务自远者，则仰割一国，使无上人；秽劣下比，则拔举非次，并容其身。公以为格，坐成其私。君子无大人之怨，官政无绳奸之防。使得上欺明主，下乱人伦。乃使优劣易地，首尾倒错。推贵异之器，使在凡品之下；负戴不肖，越在成人之首。损政之道三也。

陛下践阼，开天地之德，弘不讳之诏，纳忠直之言，以览天下之情，太平之基，不世之法也。然赏罚，自王公以至于庶人，无不加法。置中正，委以一国之重，无赏罚之防。人心多故，清平者寡，故怨讼者众。听之则告讦无已，禁绝则侵枉无极，与其理讼之烦，犹愈侵枉之害。今禁讼诉，则杜一国之口，培一人之势，使得纵横，无所顾惮。诸受枉者抱怨积直，独不蒙天地无私之德，而长壅蔽于邪人之铨。使上明不下照，下情不上闻。损正之道四也。

昔在前圣之世，欲敦风俗，镇静百姓，隆乡党之义，崇六亲之行，礼教庠序以相率，贤不肖于是见矣。然乡老书其善以献天子，司马论其能以官于职，有司考绩以明黜陟。故天下之人退而修本，州党有德义，朝廷有公正，天下大治，浮华邪佞无所容厝。今一国之士多者千数，或取流徙异邦，或给役殊方，面犹不识，况尽其才力！而中正知与不知，其当品状，采誉于台府，纳毁于流言。任己则有不识之蔽，听受则有彼此之偏。所知者以爱憎夺其平，所不知者以人事乱其度；既无乡老纪行之誉，又非朝廷考绩之课；遂使进官之人，弃近求远，背本逐末。位以求成，不由行立，品不校功，党誉虚妄。损政五也。

凡所以立品设状者，求人才以理物也，非虚饰名誉，相为好丑。虽孝悌之行，不施朝廷，故门外之事，以义断恩。既以在官，职有大小，事有剧易，各有功报，此人才之实效，功分之所得也。今则反之，于限当报，虽职之高，还附卑品，无绩于官，而获高叙，是为抑功实而隆虚名也。上夺天朝考绩之分，下长浮华朋党之士，损正六也。

凡官不同事，人不同能，得其能则成，失其能则败。今九品不状才能之所宜，而以九等为例。以品取人，或非才能之所长；以状取人，则为本品之所限。若状得其实，犹品状相妨，系絷选举，使不得精于才宜。况今九品，所疏则削其长，所亲则饰其短。徒结白论，以为虚誉。则品不料能，百揆何以得理，万机何以得修？损政七也。

前九品诏书，善恶必书，以为褒贬，当时天下，少有所忌。今之九品，所下不彰其罪，所上不列其善，废褒贬之义，任爱憎之断，清浊同流，以植其私。故反违前品，大其行势，以驱动众人，使必归己。进者无功以表劝，退者无恶以成惩。惩劝不明，则风俗污浊，天下人焉得不解德行而锐人事乎？损政八也。

由此论之，选中正而非其人，授权势而无赏罚，或缺中正而无禁检，故邪党得肆，枉滥纵横。虽职名中正，实为奸府；事名九品，而有八损。或恨结于亲亲，猜生于骨肉，当身困于敌雠，子孙离其殃咎。斯乃历世之患。非徒当今之害也。是以时主观时立法，防奸消乱，靡有常制，故周因于殷，有所损益。至于中正九品，上圣古贤皆所不为，岂蔽于此事而有不周哉，将以政化之宜无取于此也。自魏立以来，未见其得人之功，而生雠薄之累。毁风败俗，无益于化，古今之失，莫大于此。愚臣以为宜罢中正，除九品，弃魏氏之弊法，立一代之美制。（《晋书·刘毅传》，又《群书治要》三十引《晋书》，又《通典》十四，又略见《御览》二百六十五引《刘毅集》。）



◇　奏劾刘肇

南郡太守刘肇，以布五十匹杂物遗前豫州刺史王戎，请槛车徵付廷尉治罪，除名终身。



◇　驳有司奏琅邪王伦事

王法赏罚，不阿贵贱，然後可以齐礼制而明典刑也。伦知裘非常，蔽不语吏，与缉同罪，当以亲贵议减，不得阙而不论。宜自于一时法中，如友所正。（《晋书·赵王伦传》，伦坐使散骑将刘缉买工所将盗御裘，廷尉杜友正缉弃市，伦当与缉同罪，有司奏，伦爵重属亲，不可坐，谏议大夫刘毅驳。）



◎　刘暾

暾字长升，毅子，泰康初为博士，免。後为酸枣令，转侍御史，迁太原内史，赵王伦篡位，假征虏将军，不受。惠帝复阼，为左丞，寻兼御史中丞，迁中庶子、左卫将军、司隶校尉。以表理羊皇后忤河间王□，奔高密王略，为大都督，加镇军将军，又加光禄大夫，後为抚军将军，迁尚书仆射，拜右光禄大夫。领太子少傅，加散骑常侍，领卫尉，加特进。後复为司隶，加侍中。王弥陷洛，为弥使于青州，至东阿，为石勒所杀。



◇　奏劾王浑

谨案司徒王浑，蒙国厚恩，备位鼎司，不能上佐天子，调和阴阳，下遂万物之宜，使卿大夫各得其所。敢因刘舆拒□诏使，私欲大府兴长狱讼。昔陈平不答汉文之问，邴吉不问死人之变，诚得宰相之体也。既兴刑狱，怨怼而退，举动轻速，无大臣之节。请免浑官。右长史、杨丘亭侯刘肇，便辟善柔，苟于阿顺。请大鸿胪削爵土。（《晋书·刘暾传》，司徒王浑、主簿刘舆狱辞连暾，将收付廷尉，浑不欲使府有过，欲距劾自举之。与暾更相曲直，浑怒，便逊位还第。暾乃奏浑曰云云。）



◇　奏理羊皇后

奏被手诏，伏读惶悴。臣案古今书籍，亡国破家，毁丧宗礻方，皆由犯众违人之所致也。陛下迁幸，旧京廓然，众庶悠悠，罔所依倚。家有□踵之心，人想銮舆之声，思望大德，释兵归农。而兵缠不解，处处互起，岂非善者不至，人情猜隔故邪！今上官巳犯阙称兵，焚烧宫省，百姓喧骇，宜镇之以静。而大使卒至，赫然执药，当诣金墉，内外震动，谓非圣意。羊庶人门户残破，废放空宫，门禁峻密，若绝天地，无缘得与奸人构乱。众无智愚，皆谓不然，刑书猥至，罪不值辜，人心一愤，易致兴动。夫杀一人而天下喜悦者，宗庙社稷之福也。今杀一枯穷之人而令天下伤惨，臣惧凶竖乘间，妄生变故。臣忝司京辇，观察众心，实以深忧，宜当含忍。不胜所见，谨密启闻。愿陛下更深与太宰参详，勿令远近疑惑，取谤天下。（《晋书·惠羊皇后传》，河间王□矫诏，以后屡为奸人所立，遣尚书田淑敕留台赐后死，诏书累至，司隶校尉刘暾与尚书仆射荀藩、河南尹周馥，驰上奏曰云云，刘暾传》作「上表理后无罪」。）





卷三十六




◎　庾峻

峻字山甫，颍川鄢陵人。仕魏为郡功曹，举上计掾，州辟从事。高贵乡公以为博士迁秘书丞。陈留王时拜侍御史。晋受禅，赐爵关中侯，迁司空长史，转秘书监御史中丞，进侍中，加谏议大夫。泰始九年卒，有集二卷。

◇　上疏请易风俗兴礼让

臣闻黎庶之性，人众而贤寡；设官分职，则官寡而贤众。为贤众而多官则妨化，以无官而弃贤则废道。是故圣王之御世也，因人之性，或出或处，故有朝廷之士，又有山林之士。朝廷之士，佐主成化，犹人之有股肱心膂，共为一体也。山林之士，被褐怀玉，太上栖于丘园，高节出于众庶。其次轻爵服，远耻辱以全志。最下就列位，惟无功而能知止。彼其清劭足以抑贪污，退让足以息鄙事。故在朝之士闻其风而悦之，将受爵者皆耻躬之不逮。斯山林之士、避宠之臣所以为美也！先王嘉之。节虽离世，而德合于主；行虽诡朝，而功同于政。故大者有玉帛之命，其次有几杖之礼，以厚德载物，出处有地。既廓庙多贤才，而野人亦不失为君子，此先王之弘也。

秦塞斯路，利出一官。虽有处士之名，而无爵列于朝者，商君谓之六蝎，韩非谓之五蠹。时不知德，惟爵是闻。故闾阎以公乘侮其乡人，郎中以上爵傲其父兄。汉祖反之，大畅斯否。任萧曹以天下，重四皓于南山。以张良之勋，而班在叔孙之後；盖公之贱，而曹相谘之以政。帝王贵德于上，俗亦反本于下。故田叔等十人，汉廷臣无能出其右者，而未尝干禄于时。以释之之贵，结王生之袜于朝，而其名愈重。自非主臣尚德兼爱，孰能通天下之志，如此其大者乎！夫不革百王之弊，徒务救世之政，文士竞智而务入，武夫恃力而争先。官高矣，而意未满；功报矣，其求不已。又国无随才任官之制，俗无难进易退之耻。位一高，虽无功而不见下，已负败而後见用。故因前而升，则处士之路塞矣。又仕者黜陟无章，是以普天之下，先竞而後让，举世之士，有进而无退。大人溺于动俗，执政挠于群言，衡石为之失平，清浊安可复分？昔者先王患向之所以取天下者，今之为弊，是故功成必改其物，业定必易其教。虽以爵禄使下，臣无贪陵之行；虽以甲兵定功，主无穷武之悔也。

臣愚以为古者大夫七十悬车，今自非元功国老，三司上才，可听七十致仕，则士无怀禄之嫌矣。其父母八十，可听终养，则孝莫大于事亲矣。吏历试无绩，依古终身不仕，则官无秕政矣。能小而不能大，可降还莅小，则使人以器矣。人主进人以礼，退人以礼，人臣亦量能受爵矣。其有孝如王阳，临九折而去官，洁如贡禹，冠一免而不著，及知止如王孙，知足如疏广，虽去列位而居东野，与人父言，依于慈，与人子言，依于孝，此其出言合于国检，危行彰于本朝。去势如脱屣，路人为之陨涕；辞宠如金石，庸夫为之兴行。是故先王许之，而圣人贵之。夫人之性陵上，犹水之趣下也，益而不已必决，升而不已必困。始于匹夫行义不敦，终于皇舆为之败绩，固不可不慎也。下人并心进趣，上宜以退让去其甚者，退让不可以刑罚使，莫若听朝士时时从志，山林往往间出。无使入者不能复出，往者不能复反。然後出处交泰，提衡而立，时靡有争，天下可得而化矣。（《晋书·庾峻传》。是时风俗趣竞，礼让陵迟，峻上疏。）



◇　祖德颂

思文我祖，降兹岳灵。绵绵之迹，时惟初生。天难忱斯，骏命靡常。世祚中衰，官族消亡。念昔底绩，惟乃旧章。烈祖勤止，其德允荒。汉后不辟，公族剥乱。难起萧墙，政由竖官。监彼天眚，我不干时。纵德遗宠，显志遁思。均乐公侯，逸豫无期。烈祖底戒，营兹垣墉。曾孙笃之，永世攸同。（《艺文类聚》二十）





◇　遗敕子珉

朝卒暮殡，幅巾布衣，葬不择日。（《御览》五百五十四引王隐《晋书》）



◎　庾纯

纯字谋甫，峻弟。仕魏，为郡主簿，辟大将军曹爽府。後参征南军事，迁黄门侍郎。晋受禅，封关内侯，历中书令、河南尹，免。寻为国子祭酒，加散骑常侍，迁侍中。父忧去官，起为御史中丞，转尚书，拜少府。



◇　上表自劾

司空公贾充请诸卿校并及臣。臣不自量，饮酒过多。醉乱行酒，重酌于公，公不肯饮，言语往来，公遂诃臣父老不归供养，卿为无天地。臣不服罪自引，而更忿怒，厉声名公，临时讠宣讠尧，遂至荒越。礼，「八十月制」，诚以衰老之年，变难无常也。而臣不惟生育之恩，求养老父，而怀禄贪荣，乌鸟之不若。充为三公，论道兴化，以教养责臣，是也。而以枉错直，居下犯上，醉酒迷荒，昏乱仪度。臣得以凡才，擢授显任，《易》戒濡首，《论》诲酒困，而臣闻义不服，过言盈庭，黩慢台司，违犯宪度，不可以训。请台免臣官，廷尉结罪，大鸿胪削爵土。敕身不谨，伏须罪诛。（《晋书·庾纯传》，《通典》六十八。）





◇　孙为祖持重议

古者所以重宗，诸侯代爵，士大夫代禄，防其争竞，故明其宗。今无国士代禄者，防无所施。又古之嫡孙，虽在仕位，无代禄之士，犹承祖考家业，上供祭祠，下正子孙，旁理昆弟，叙亲合族，是以宗人男女长幼，皆为之服齐□。今则不然，诸侯无爵邑者，嫡之子卒，则其次长摄家主祭，嫡孙以长幼齿，无复殊制也。又未闻今代为宗子服齐□者。然则嫡孙于古则有殊制，于今则无异等。今王侯有爵土者，其所防与古无异。重嫡之制，不得不同。至于大夫以下，既与古礼异矣。吉不统家，凶则统丧，考之情礼，俱迹有违。案律无嫡孙先诸父承财之文，宜无承重之制。（《通典》八十八。）



◎　庾纯

纯字玄默，峻从弟。仕魏未详，入晋为尚书。有集二卷。



◇　冰井赋

嘉阴阳之博施兮，美天道之广宣。万物杂而无越兮，不易类以相干。或专阳负暑兮，或固阴□寒。涂虽殊而同归兮，信协德而俱延。于是孟冬之月，群阴毕升。霜雪纷其交沦兮，流波结而成凌。启南墉之重□奥兮，将去热以藏冰。山人是取，县人是承。纳幽宫之邃宇兮，静恬淡以清□。抱坚精之玄素兮，发川灵而长凝。于是寒往暑来，四时代序。帝将攘患，炎灾是御。乃命有司，启彼潜户。寒风惨悴，此焉清暑。格炎灵之恣曜兮，摧盛阳之暴怒。弭和春之凄风兮，遏温夏之苦雨。保百姓之艰难兮，俾群生之宁处。及至股肱或亏，卿士殒丧。宁神扇暑，肃厉清凉。用处凶礼，无失典常。美厚德之兼爱兮，乃惠存以及亡。尔乃携我同类，援我□徒。将涉寒薮，害气是除。攀灵舰而增举，爰自托于城隅。仰瞻重构，俯临阴穴。凄清惊冷，□发栗烈。馀寒严悴，凄若霜雪。（《艺文类聚》九，《初学记》七）

接朱李于玄泉，来甘瓜于清寿。（《初学记》二十八，《御览》九百六十八。）





◇　大槐赋（并序）

余去许都，将归洛京。舍于嵩岳之下，而植斯树焉。遂作赋曰：

有殊世之奇树，生中岳之重阿。承苍昊之纯气，吸后土之柔嘉。若夫赤松、王乔、冯夷之伦，逍遥茂荫，濯缨其滨。望轻霞而增举，垂高畅之清尘。若其含真抱朴，旷世所希。降夏后之卑室，作唐虞之茅茨。洁昭俭以骄奢，成三王之懿资。故能著英声于来世，超群侣而垂晖。仰瞻重干，俯察其阴。逸叶横被，流枝萧森。下覆灵沼，上蔽高岑。孤鹄徘徊，寡雀悲吟。清风时至，恻怆伤心。将骋轨以轻运，安久留而涕淫。（《艺文类聚》八十八）





◇　安石榴赋（并序）

于时仲春垂泽，华叶甚茂。炎夏既戒，忽乎零落。是以君子居安思危，在盛思衰，可无惧哉！乃作斯赋：绿叶翠条，纷乎葱青。丹华照烂，晔晔荧荧。远而望之，粲若□缋被山阿；迫而察之，赫若龙烛耀绿波。（《艺文类聚》八十六，《御览》九百七。）



◎　庾岂攵

岂攵字子嵩，峻次子。为陈留相，迁吏部郎，参东海王越太傅军事，转军谘祭酒、从事中郎，後为石勒所杀。有集五卷。



◇　意赋

至理归于浑一兮，荣辱固亦同贯。存亡既已均齐兮，正尽死复何叹。物咸定于无初兮，俟时至而後验。若四节之素代兮，岂当今之得远？且安有寿之与夭兮，或者情横多恋。宗统竟初不别兮，大德亡其情愿。蠢动皆神之为兮，痴圣惟质所建。真人都遣秽累兮，性茫荡而无岸。纵驱于辽廓之庭兮，委体乎寂寥之馆。天地短于朝生兮，亿代促于始旦。顾瞻宇宙微细兮，眇若豪锋之半。飘遥玄旷之域兮，深莫畅而靡玩。兀与自然并体兮，融液忽而四散。（《晋书·庾岂攵传》）



◇　幽人箴

有物混成，先天地生。乃剖乃判，二仪既分。高卑以陈，贵贱攸位。荣辱相换，乾道尚谦。人神同符，危由忽安，溢缘释虚。苟识妙膏，厥美有腴。韩信耽齐，殒首锺室。子房辞留，高迹卓逸。贵不足荣，利不足希。华繁则零，乐极则悲。归数明白，势岂容违。人徒知所以进，而忘所以退。穰侯安宠，襄公失爱。始乘夷道，终婴其类。羲和升而就翳，望舒满而就亏。盈挹之分，自然之规。悠悠庶人，如何弗疑。幽人守虚，仰钻玄远。敢草斯箴，敬咨黻冕。（《艺文类聚》三十六作「庾凯」，当是写刻误。）



◎　庾□

□字允臧，纯子，为博士。泰康中，以谏遣齐王攸就国除名。起为散骑侍郎，迁国子祭酒。



◇　上表谏遣齐王攸就国

《书》称「帝尧克明俊德，以亲九族。」武王光有天下，兄弟之国十有六人，同姓之国四十人，元勋睦亲，显以殊礼，而鲁、卫、齐、晋大启士宇，并受分器。所谓惟善所在，亲疏一也。大晋龙兴，隆唐周之远迹，王室亲属，佐命功臣，咸受爵土，而四海□安。今吴会已平，诏大司马齐王出统方岳，当遂抚其国家，将准古典，以垂永制。

昔周之选建明德以左右王室也，则周公为太宰，康叔为司寇，聃季为司空。及召、芮、毕、毛诸国，皆入居公卿大夫之位，明股肱之任重，守地之位轻也，未闻古典以三事之重出之国者。汉氏诸侯王位尊势重，在丞相三公上。其入赞朝政者，乃有兼官，其出之国，亦不复假台司虚名为隆宠也。

昔申无宇曰：「五大不在边」，先儒以为贵宠公子公孙，累世正卿也。又曰「五细不在庭」，先儒以为贱妨贵，少陵长，远间亲，新间旧，小加大也。不在庭，不在朝廷为政也。又曰：「亲不在外，羁不在内。今弃疾在外，郑丹在内，君其少戒之。」叔向有言：「公室将卑，其枝叶先落。」公族，公室之本，而去之，谚所谓芘焉而纵寻斧柯者也。

今使齐王贤邪，则不宜以母弟之亲尊，居鲁卫之常职；不贤邪，不宜大启土字，表建东海也。古礼，三公无职，坐而论道，不闻以方任婴之。惟周室大坏，宣王中兴，四夷交侵，救急朝夕，然後命召穆公征淮夷。故其诗曰「徐方不回，王曰旋归」，宰相不得久在外也。今天下已定，六合为家，将数延三事，与论太平之基，而更出之，去王城二千里，违旧章矣。（《晋书·庾□传》。齐王攸之就国也，下礼官议崇锡之物。□与博士太叔广、刘暾、缪蔚、郭颐、秦秀、傅珍等上表谏曰云。）



◎　庾亮（一）

亮字元规，峻从孙，明穆皇后兄。元帝为镇东将军，辟为西曹掾，随府转丞相参军，封都亭侯。及即位，拜中书郎，领著作、累迁给事中、黄门侍郎、散骑常侍，迁中领军。明帝即位，以为中书监。王敦内逼，加右卫将军、假节、都督东征诸军事，以功封永昌县公，转护军将军。成帝即位，加给事中，徙中书令。苏峻反，假节都督征讨诸军事。峻平，出为平西将、军假节豫州刺史，领宣城内史，镇芜湖。寻代陶侃都督江荆豫益梁雍六州诸军事，领江荆豫三州刺史，进号征西将军、开府仪同三司。镇武昌，徵为司徒，领扬州刺史，录尚书事，固辞不拜。寻卒，追赠太尉，谥曰文康。有集二十一卷。



◇　让中书监表

臣亮言，臣凡庸固陋，少无检操，昔以中州多故，旧邦丧乱，随侍先臣远庇有道，爰客逃难，求食而已。不悟徼时之福，遭遇嘉运。先帝龙兴，乘异常之顾，既眷同国士，又申之婚姻，遂阶亲宠，累忝非服。弱冠濯缨，沐浴玄风，频繁省闼，出总六军，十馀年间，位超先达。无劳被遇，无与臣比。小人禄薄，祸过灾生，止足之分，臣所宜守。而偷荣昧进，日尔一日，谤□既集，上尘圣朝。始欲自闻，而先帝登遐，区区微诚，竟未上达。

陛下践阼，圣政维新，宰辅贤明，庶寮咸允，康哉之歌，实在至公。而国恩不已，复以臣领中书。臣领中书，则示天下以私矣。何者？臣于陛下，后之兄也。姻娅之嫌，实与骨肉中表不同。虽太上至公，圣德无私，然世之丧道，有自来矣。悠悠六合，皆私其姻者也。人皆有私，则谓天下无公矣。是以前後二汉，咸以抑后党安，进婚族危。向使西京七族、东京六姓皆非姻党，各以平进、纵不悉全，决不尽败。今之尽败，更由姻昵。臣历观庶姓在世，无党于朝，无援于时，植根之本轻也薄也。苟无大瑕，犹或见容。至于外戚，凭托天地，势连四时，根援扶疏，重矣大矣。而财居权宠，四海侧目，事有不允，罪不容诛。身既招殃，国为之弊。其故何邪？直由婚媾之私群情之所不能免，故率其所嫌，而嫌之于国。是以疏附则信，姻进则疑。疑积于百姓之心，则祸成重闼之内矣。此者往代成鉴，可为寒心者也。夫万物之所不通，圣贤因而不夺。冒亲以求一寸之用，未若防嫌以明公道。今以臣之才，兼如此之嫌，而使内处心膂，外总兵权，以此求治，未之闻也；以此招祸，可立待也。虽陛下二相明其愚款，朝士百寮颇识其情，天下之人何可门到户说使皆坦然邪？

夫富贵宠荣，臣所不能忘也！刑罚贫贱，臣所不能甘也。今恭命则愈，违命则苦，臣虽不达，何事背时违上，自贻患责邪？实仰览殷鉴，量己知弊，身不足惜，为国取悔，是以忄空忄空屡陈丹款。而微诚浅薄，未垂察谅，忧惶屏营不知所厝。以臣今地，不可以进明矣。且违命已久，臣之罪又积矣。归骸私门，以待刑书，愿陛下垂天地之鉴，察臣之愚，则虽死之日犹生之年矣。（《文选》、《晋书·庾亮传》。）



◇　让封永昌县公表

观圣贤之于名爵，敬戒之甚重。岂先哲宜重之于古，而圣朝可轻之于今邪？譬犹回太阳以消湛露，运沧海以灌燎火，其功易成，其事易立。（《艺文类聚》五十一）



◇　荐翟阳郭翻表

盖闻举逸拔幽，帝王之高士；旌德礼贤，治道之所先。是以西伯□渭滨之伏，而帝基以隆；汉高延商洛之隐，而王道以固。仄陋无明易攵之称，空谷废白驹之咏。恐千里之足，屈于槽枥之下；赞世之才，委于垄亩之间。若解其巾褐，服以缨冕，必能奋赞皇极，敷训彝伦。（《艺文类聚》五十三）



◇　上疏乞骸骨

臣凡鄙小人，才不经世，阶缘戚属，累忝非服，叨窃弥重，谤议弥兴。皇家多难，未敢告退，遂随牒展转，使烦显任。先帝不豫，臣参侍医药，登遐顾命，又豫闻後事，岂云德授，盖以亲也。臣知其不可，而不敢逃命，实以田夫之交犹有寄托，况君臣之义，道贯自然，哀悲眷恋，不敢违距。且先帝谬顾，情同布衣，既今恩重命轻，遂感遇忘身。加以陛下初在谅□，先后亲览万机，宣通外内，臣当其地，是以激节驱驰，不敢依违。虽知无补，志以死报。而才下位高，知进忘退，乘宠骄盈，渐不自觉。进不能抚宁外内，退不能推贤宗长，遂使四海侧心，谤议沸腾。

祖约、苏峻不堪其愤，纵肆凶逆，事由臣发。社稷倾覆，宗庙虚废，先后以忧逼登遐，陛下旰食逾年，四海哀惶，肝脑涂地，臣之招也，臣之罪也。朝廷寸斩之，屠戮之，不足以谢祖宗七庙之灵；臣灰身灭族，不足以塞四海之责。臣负国家，其罪莫大，实天所不覆，地所不载。陛下矜而不诛，有司纵而不戮。自古及今，岂有不忠不孝如臣之甚！不能伏剑北阙，偷存视息，虽生之日，亦犹死之年，朝廷复何理齿臣于人次，臣亦何颜自次于人理！

臣欲投草泽，思愆之心也，而明诏谓之独善其身。圣旨不垂矜察，所以重其罪也。愿陛下览先朝谬授之失，虽垂宽宥，全其首领，犹宜弃之，任其自存自没，则天下粗知劝戒之纲矣。（《晋书·庾亮传》）



◇　请放黜陶夏疏

斌虽丑恶，罪在难忍，然王宪有制，骨肉至亲，亲运刀锯，以刑同体，伤父母之恩，无恻隐之心。应加放黜，以惩暴虐。（《晋书·陶侃传》。侃薨，夏为世子，送侃丧还长沙。夏弟斑先往长沙，悉取国中器仗财物。夏至杀斑，亮上疏。）



◇　请留庾怿监秦州疏

怿御众简而有惠，州户虽小，赖其宽政。佐等同恶，大数不多。且怿名号大，不可以小故轻议进退。其文武之心转已安定，贼帅艾秀遣使归诚，上洛附贼降者五百馀口，冀一安隐，无复怵惕。（《晋书·庾悻传》。悻进监秦州氐羌诸军事，遣牙门霍佐迎将士妻子，佐驱三百馀口亡入石季龙。亮表上，贬怿为建威将军。朝议欲召还，亮上疏。）





◇　谋开复中原疏

蜀胡二寇凶虐滋甚，内相诛锄，众叛亲离。蜀甚弱而胡尚强，并佃并守，修进取之备。襄阳北接宛许，南阻汉水，其险足固，其土足食。臣宜移镇襄阳之石城下，并遣诸军罗布江沔。比及数年，戎士习练，乘衅齐进，以临河洛。大势一举，众知存亡，开反善之路，宥逼胁之罪，因天时，顺人情，诛逋逆，雪大耻，实圣朝之所先务也。愿陛下许其所陈，济其此举。淮泗寿阳所宜进据，臣辄简练部分。乞槐棘参议，以定经略。（《晋书·庾亮传》）



◇　斩陶称上疏

案称，大司马侃之孽子，父亡不居丧位，荒眈于酒，昧利偷荣，擅摄五郡，自谓监军，辄召王官，聚之军府。故车骑将军刘弘曾孙安寓居江夏，及将杨恭、赵韶，并以言色有忤，称放声当杀，安、恭惧，自赴水而死，韶于狱自尽。将军郭开从称往长沙赴丧，称疑开附其兄弟，乃反缚悬头于帆樯，仰而弹之，鼓棹渡江二十馀里，观者数千，莫不震骇。又多藏匿府兵，收坐应死。臣犹未忍直上，且免其司马。称肆纵丑言，无所顾忌，耍结诸将，欲阻兵构难。诸将惶惧，莫敢酬答，由是奸谋未即发露。臣以侃勋劳王室，是以依违容掩，故表为南中郎将，与臣相近，思欲有以匡救之。而称豺狼愈甚，发言激切，不忠不孝，莫此之甚。苟利社稷，义有专断，辄收称伏法。（《晋书·陶侃传》）



◇　皇子出後告庙议

案礼，大事则告祖祢，小事则特告祢。今皇子出嗣，宜告祢庙。（《宋书·礼志四》）



◇　武昌开置学官教

人情重交而轻财，（《通典》作「忽财」。）好逸而恶劳，学业致苦，而禄答未厚，由捷径者多，故莫肯用心。洙、泗邈远，《风》、《雅》弥替，後生放任，不复宪章典谟。临官宰政者，务目前之治，不能闲以典诰。遂令《诗》、《书》荒尘，颂声寂漠，仰瞻俯省，能弗叹慨。自胡夷交侵，殆三十年矣。而未革面响风者，岂威武之用尽，抑文教未洽，不足绥之邪？昔鲁秉周礼，齐不敢侮；范会崇典，晋国以治。楚、魏之君，皆阻带山河，凭城据汉，国富民殷，而不能保其强大，吴起屈完所以为叹也。由此言之，礼义之固，孰与金城汤池？季路称摄乎大国之间，加之以师旅，因之以饥馑，为之三年，犹欲行其义方。况今江表晏然，王道隆盛，而不能弘敷礼乐，敦明庠序，其何以训彝伦而来远人乎！魏武帝于驰骛之时，以马上为家，逮于建安之末，风尘未弭，然犹留心远览，大学兴业。所谓颠沛必于是，真通才也。今使三时既务，五教并修，军旅已整，俎豆无废，岂非兼善者哉！便处分安学校处所，筹量起立讲舍。参佐大将子弟，悉令入学，吾家子弟，亦令受业。四府博学识义通涉文学经纶者，建儒林祭酒，使班同三署，厚其供给，皆妙选邦彦，必有其宜者，以充此举。近临川、临贺二郡，并求修复学校，可下听之。若非束□之流，礼教所不及，而欲阶缘免役者，不得为生。明为条制，令法清而人贵。

又缮造礼器俎豆之属，将行大射之礼。（《宋书·礼志》一，《通典》五十三。）





卷三十七




◎　庾亮（二）



◇　与郗鉴笺

昔于芜湖反覆谓彼罪虽重，而时弊国危，且令方岳道胜，亦足有所镇压，故共隐忍，解释陶公。自兹迄今，曾无悛改。主上自八九岁以及成人，入则在宫人之手，出则唯武官小人，读书无从受音句，顾问未尝遇君子。侍臣虽非俊士，皆时之良也，知今古顾问，岂与殿中将军、司马督同年而语哉！不云当高选侍臣，而云高选将军、司马督，岂合贾生愿人主之美，习以成德之意乎！秦政欲愚其黔首，天下犹知不可，况乃欲愚其主哉！主之少也，不登进贤哲以辅导圣躬。春秋既盛，宜复子明辟。不稽首归政，甫居师傅之尊；成人之主，方受师臣之悖。主上知君臣之道不可以然，而不得不行殊礼之事。万乘之君，寄坐上九，亢龙之爻，有位无人。挟震主之威以临制百官，百官莫之敢忤。是先帝无顾命之臣，势屈于骄奸而遵养之也。赵贾之徒有无君之心，是而可忍，孰不可忍！

且往日之事，含容隐忍，谓其罪可宥，良以时弊国危，兵甲不可屡动，又冀其当谢往衅，惧而修己。如顷日之纵，是上无所忌，下无所惮，谓多养无赖足以维持天下。公与下官并蒙先朝厚顾，荷托付之重，大奸不扫，何以见先帝于地下！愿公深惟安国家、固社稷之远算，次计公之与下官负荷轻重，量其所宜。（《晋书·庾亮传》。亮欲黜王导，与郗鉴笺，鉴不许，故其事得息。）



◇　报温峤书

吾忧西陲，过于历阳，足下无过雷池一步也。（《晋书·庾亮传》）

与周邵书（邵字子南，庾亮为江州，拔为镇军护军、西阳太守。）

西阳一郡，户口差实，非履道真纯，何以镇其流遁。询之朝野，佥曰足下。今其上表，请足下临之，无让。（《世说·尤悔篇》注引《庾亮集》）



◇　追报孔坦书

延尉孔君，神游体离，呜呼哀哉！得八月十五日书，知疾患转笃，遂不起济，悲恨伤楚，不能自胜。足下方在中年，素少疾患，虽天命有在，亦祸出不图。且足下才经于世，世常须才，况于今日，倍相痛惜。吾以寡乏，忝当大任，国耻未雪，夙夜忧愤。常欲足下同在外藩，戮力时事。此情未果，来书奄至。申寻往复，不觉涕陨。深明足下慷慨之怀，深痛足下不遂之志。邈然永隔，夫复何言！谨遣报答，并致薄祭，望足下降神飨之。（《晋书·孔坦传》）





◇　书

亮白，奉告，书葙先为□是子作，辄先以奉之，研今作之，支发枕今作，无作（一作「治」。）模。若有，可权付之。亮再拜。（《淳化阁帖》三）



◇　答郭预书（《御览》作「郭逊」。）

别驾旧与剌史别乘同流，（《御览》作「周流」。）宣王化于万里者，其任居刺史之半，安可任非其人。（《通典》三十二、《御览》二百六十三，并引《庾亮集》。）



◇　答王群谘为从父姊反服

存没礼终，而丧其嗣，此之无後，虽复可哀，然非复本宗之所知矣。故不得以小功之末，以亡者丧後，而反服大功也。（《通典》九十九）





◇　翟徵君赞

夫所谓至人者，体包杰量，神凝域表，该落万动，玄心独融。故能虬骧庆霄，而不绁豢龙之辔；凤鸣瑶林，而不屈伶伦之笼。岂必欣太清而乐琼蔼哉！顾蹄涔不足以濯神须，翳荟不足以翔云翮。是故藐姑有绰约之庐，箕阜有高啸之宇。唐勋表于玄庭，夏功忘于虚室。晋徵士南阳翟君，禀逸韵于天陶，含冲气于特秀。体虚任而委顺，恢昭旷而高蹈。先生载营抱一，泊然独处，神栖飚蔼之表，形逸岩泽之隅。虽束帛仍降，轺冕屡招，而弓旌屈于匪石，帝命惭于虚复矣。是以高风振宇宙，远咏冠当时。方将表大庭于绝代，恢玄解以释纷。仰朝霞而□翼，陵扶摇以独翔。景命不延，卒于寻阳之南山。哲人其萎，高轨孰仿。余钦若人之风，常问道于无何之庐，宾想玄珠，主以瞻授，沐道沾淳，固以实而归矣。自昔之违，于兹七稔。何悟先生，忽焉升遐。感至德之长泯，悼仁风之永翳。标尔其伤，潸然增欷。乃援翰咏迹，以宣来叶。其辞曰：卓哉先生，逸韵遐超。虬盘玉津，凤戢琼条。涤耳夏鼎，高揖唐朝。洪崖邈矣，玄迹载劭。淳风沐世，飞芳九霄。（《艺文类聚》三十六）



◇　立行庙于白石告元帝先后

逆臣苏峻，倾覆社稷，毁弃三正，污辱海内。臣亮等手刃戎首，龚行天罚。惟中宗元皇帝、肃祖明皇帝、明穆皇后之灵，降鉴有罪，剿绝其命，翦此群凶，以安宗庙。臣等虽陨首摧躯，犹生之年。（《宋书·礼志》三咸和三年，苏峻覆乱京师，温峤等入伐，立行庙于白石，告元帝先后。）



◇　释奠祭孔子文

维咸康三年，荆豫州刺史、都亭侯庾亮敬告孔圣明灵：诗书焕于唐虞，宪章盛于文武，然後黎民时雍，彝伦攸叙。幽、厉颓构，王纲绝纪。高岸为谷，六合错否。上陵夷而失教，下苟免而无耻。公以玄圣之灵，应感圆通。万物我赖，匪我求蒙。夫子既没，洪范乖流。秦虽慢道，汉聿孔修。洎我皇晋，仰钦大猷。宗圣既建，遐胄俾侯。令月吉辰，祗陈大礼。磬管锵锵，威仪济济。嘉奠既设，钦若灵规。心存凤德，尚想来仪。神其歆之，隆鉴在斯。（《艺文类聚》三十八）



◎　庾冰

冰字季坚，亮弟。徵秘书郎，封都乡侯，王导请为司徒右长史，出补吴兴内史，徙振威将军、会稽内史，入为中书监、扬州剌史、都督扬豫兖三州军事、征虏将军、假节，代王导辅政，进号左将军。康帝即位，进车骑将军，出为江州刺史，假节、镇武昌，卒，赠侍中、司空，谥曰忠成。有集二十卷。



◇　为成帝出令沙门致敬诏

夫万言殊俗，神道难辩，有自来矣。达观停通，诚当无怪。况跪拜之礼，何必尚然。当复原先王所以尚之之意，岂直好此屈折而坐遘□辟哉？固不然矣。因父子之敬，建君臣之序。制法度，崇礼秩，岂徒然哉？良有以矣。既其有以，将何以易之？然则名礼之设，其无情乎？且今果将有佛邪？将无佛邪？有佛邪，其道固弘；无佛邪，义将何取？继其信然，将是方外之事。方外之事，岂方内所以体。而当矫形骸。违常务，易礼典，弃名教，是吾所甚疑也。名教有由来，百代所不废。昧旦不显，後世犹殆，殆之为弊，其故难寻，而合当远慕茫昧，依希未分，弃礼于一朝，废教于当世，使夫凡流傲逸宪度，又是吾之所甚疑也。纵其信然，纵其有之，吾将通之于神明，得之于胸怀耳。轨宪宏模，固不可废之于正朝矣。凡此等类，皆晋民也。论其材智，又常人也。而当因所说之难辩，假服饰以陵度，抗殊俗之傲礼，直形体于万乘，又是吾所弗取也。诸君并国器也。悟言则当测幽微，论治则当重国典。苟其不然，吾将何述焉。（《沙门不拜俗事一》）

省所陈具情旨，幽昧之事，诚非寓言所尽。然其较略，及夫人神之常度，粗复有分例耳。大都百王制法，虽质文随时，然未有以殊俗参治，恢诞杂化者也。岂曩圣之不达，而来圣之宏通哉！且五戒之小善，粗拟似人伦，而更于世主略其礼敬邪？礼重矣，敬大矣，为治之纲，尽于此矣。万乘之君，非好尊也；区域之人，非好卑也。而卑尊不陈，王教不得不一，二之则乱。斯曩圣所以宪章，体国所宜不惑也。通才博采，往往备其事，修之身，修之家，可矣。修之国及朝，则不可，斯岂不远也。省所陈，果亦未能了有之与无矣。纵其了，犹谓不可以参治，而况都无，而当以两行邪。（《沙门不拜俗事一》，《宏明集》。）





◇　用乐谟诏草

光禄九卿列首，且职典吏署，选贡惟允，其以散骑常侍谟为光禄勋。（《书钞》五十三，《初学记》十二并引《庾冰集》）



◇　为兄亮上疏辞封

臣谨详先事，亦曾闻臣亮对臣等之言，恳恳于斯事。是以屡自陈请，将迄十年。岂直好让而不肃恭，顾曩时之衅近出宇下，加先帝神武，算略兼该，是以役不逾时，而凶强馘灭。计之以事，则功归圣主；推之于运，则胜非人力。至如亮等，因圣略之弘，得效所职，事将何论！功将何赏！及後伤蹶，责逾先功，是以陛下优诏听许。亮实思自效以报天德，何悟身潜圣世，微志长绝，存亡哀恨，痛贯心膂。愿陛下发明诏，遂先恩，则臣亮死且不朽。（《晋书·庾亮传》）



◇　上疏辞封赏

臣门户不幸，以短才赞务，衅及天庭，殃流邦族，若晋典休明，夷戮久矣。而于时颠沛，刑宪暂坠，遂令臣等复得为时陈力。徇国之臣，因之而奋，立功于大罪之後，建义于颠覆之馀，此是臣等所以复得视息于天壤，王宪不复必明于往愆也。此之厚幸，可谓弘矣，岂复得计劳纳封，受赏司勋哉！愿陛下曲降灵泽，哀恕由中，申命有司，惠臣所乞，则愚臣之愿于此毕矣。（《晋书·庾冰传》）



◇　出镇武昌临发上疏

臣因循家宠，冠冕当世，而志无殊操，量不及远。顷皇家多难，衅故频仍，朝望国器，与时歼落，遂令天眷下坠，降及臣身。俯仰伏事，于今五年。上不能光赞圣猷，下不能缉熙政道，而陛下遇之过分，求之不已，复策败驾之驷，以冀万里之功，非天眷之隆，将何以至此！是以敢竭狂瞽，以献血诚，愿陛下暂屏旒纩，以弘听纳。

今强冠未殄，戎车未戢，兵弱于郊，人疲于内，寇之侵逸，未可量也；黎庶之困，未之安也；群才之用，未之尽也。而陛下崇高，事与下隔，视听察览，必寄之群下。群下宜忠，不引不进；百司宜勤，不督不劝。是以古之帝王勤于降纳，虽日总万机，犹兼听将相；或借讼舆人，或求谤刍荛，良有以也。况今日之弊，开辟之极，而陛下历数属当其运，否剥之难婴之圣躬，普天所以痛心于既往而倾首于将来者也。实冀否终而泰，属运在今。诚愿陛下弘天覆之量，深地载之厚，宅冲虚以为本，勤训督以为务。广引时彦，询于政道，朝之得失必关圣听，人之情伪必达天聪。然後览其大当，以总国纲，躬俭节用，尧舜岂远！大布之衣，卫文何人！是以古人有云：「非知之难，行之难；非行之难，安之难也。」愿陛下既思日侧于劳谦，纳其起予之情，则天下幸甚矣。臣朝夕伏膺，犹不能畅，临疏徘徊，不觉辞尽。（《晋书·庾冰传》）



◇　与王羲之书

得示，连纸一丈，致辞一千，只增其叹耳，了无解于往怀。（《艺文类聚》三十一）



◎　庾翼

翼字稚恭，亮弟。咸和中辟太尉陶侃府，转参军，累迁从事中郎，寻除振威将军、鄱阳太守，转建威将军、西阳太守，迁南蛮校尉，领南郡太守，加辅国将军、假节，赐爵都亭侯。寻代兄亮为都督，江荆司雍梁益六州诸军事、安西将军、荆州刺史，假节镇武昌。康帝初，徙镇襄阳，加都督、征讨军事、进征西将军，领南蛮校尉。穆帝初，还督江州，疽发背，卒。赠车骑将军，谥曰肃。有集二十二卷。（案《十六国春秋》七十八有《檄李势文》，据《艺文类聚》五十八，乃庾阐所作，今编入阐集。）



◇　表陈南夷事

东境国家所资，侵扰不已，逃逸渐多。夷人常伺隙，若知造铸之利，将不可禁。（《晋书·庾翼传》。时东土多赋役，百姓乃从海道入广州，刺史邓岳大开鼓铸，诸夷因此知造兵器。翼表陈云云。）



◇　北伐至夏口上表

臣近以胡寇有弊亡之势，暂率所统，致讨山北，并分见众，略复江夏数城。臣等以九月十九日发武昌，以二十四日达夏口，辄简卒搜乘，停当上道。而所调借牛马，来处皆远，百姓所□畜，谷草不充，并多羸瘠，难以涉路。加以向冬，野草渐枯，往反二千，或容踬顿，辄便随事筹量，权停此举。又山南诸城，每至秋冬，水多燥涸，运漕用功，实为难阻。

计襄阳，荆楚之旧，西接益梁，与关陇咫尺，北去洛河，不盈千里，土沃田良，方城险峻，水路流通，转运无滞，进可以扫荡秦赵，退可以保据上流。臣虽不武，意略浅短，荷国重恩，志存立效。是以受任四年，唯以习戎为务，实欲上凭圣朝威灵高略，下藉士民义慨之诚，因寇衰弊，渐临逼之。而八年春上表请据乐乡，广农□畜谷，以伺二寇之衅，而值天高听邈，未垂察照，朝议纷纭，遂令微诚不畅。

自尔以来，上参天人之徵，下采降俘之言，胡寇衰灭，其日不远。臣虽未获长驱中原，馘截凶丑，亦不可以不进据要害，思攻取之宜。是以辄量宜入沔，徙镇襄阳。其谢尚、王愆期等，悉令还据本戍，须到所在，驰遣启闻。（《晋书·庾翼传》）



◇　北伐上疏

贼季龙年已六十，奢淫理尽，丑类怨叛，又欲决死辽东。□虽骁果，未必能固。若北无掣手之虏，则江南将不异辽左矣。臣所以辄发良人，不顾忿咎。然东西形援未必齐举，且欲北进，移镇安陆，入沔五百，氵员水通流。辄率南郡太守王愆期、江夏相谢尚、寻阳太守袁真、西阳太守曹据等精锐三万，风驰上道，并勒平北将军桓宣扑取黄季，欲并丹水，摇荡秦雍。御以长辔，用逸待劳，比及数年，兴复可冀。臣既临许洛，窃谓桓温可渡戍广陵，何充可移据淮泗赭圻，路永进屯合肥，伏愿表御之日便决圣听，不可广询同异，以乖事会。兵闻拙速，不闻工之久也。（《晋书·庾翼传》）



◇　与僚属教

顷闻诸君樗蒲，有过差者，初为是政事闲暇，以娱以甘，故未有言也。今知大相聚集，渐以成俗，闻之能不怃然。（《御览》七百五十四引《庾翼集》）



◇　书

故吏从事中郎庾翼参军事刘遐死罪白：昨所启庞遗、孟□所请求述上事，事须检校谘论，光驾当出，请不从，诣录事中郎共详处，别白，谨启。翼、遐死罪死罪。（《淳化阁帖》三。黄伯思云：「当是与陶侃启」。）

已向季春，感慕兼伤，情不自任，柰何柰何。温和，足下何如，吾哀劳何赖，爱护时不？足下须气力，孰若别时。（《淳化阁帖》三）





◇　与王羲之书

吾昔有伯英章草十纸，过江颠狈，遂乃亡失。常叹妙迹永绝，忽见足下答家兄书，焕若神明，顿还旧观。（《晋书·王羲之传》）





◇　报兄冰书

殷君始往，虽多骄豪，实有风力之益，亦似由有佳儿、弟，故不令物情难之。自顷以来，奉公更退，私累日滋，亦不稍以此寥萧之也。既雅敬洪远，又与浩亲善，其父兄得失，岂以小小计之。大较江东政，以伛亻舞豪强，以为民蠹，时有行法，辄施之寒劣。如往年偷石头仓米一百万斛，皆是豪将辈，而直打杀仓督监以塞责。山遐作馀姚半年，而为官出二千户，政虽不伦，公强官长也，而群共驱之，不得安席。纪睦、徐宁奉王使纠罪人，船头到渚，桓逸还复，而二使免官。虽皆前宰之忄昏谬，江东事去，实此之由也。兄弟不幸，横陷此中，自不能拔脚于风尘之外，当共明目而治之。荆州所统一二十郡，唯长沙最恶。恶而不黜，与杀督监者复何异耶！（《晋书·庾翼传》。殷浩父羡，为长沙，在郡贪残，兄冰与翼书属之，翼报曰云云。）



◇　与兄冰书

岁星犯天关，占云「关梁当分」。比来江东无他故，江道亦不艰难，而石季龙频年再闭关，不通信使，此复是天公愦愦，无皂白之徵也。（《晋书·天文志》下）



◇　贻殷浩书

当今江东社稷安危，内委何、褚诸君，外托庾、桓数族，恐不得百年无忧，亦朝夕而弊。足下少标令名，十馀年间，位经内外，而欲潜居利贞，斯理难全。且夫济一时之务，须一时之胜，何必德均古人，韵齐先达邪！王夷甫，先朝风流士也，然吾薄其立名非真，而始终莫取，若以道非虞夏，自当超然独往，而不能谋始，大合声誉，极致名位，正当抑扬名教，以静乱源。而乃高谈《庄》、《老》，说空终日，虽云谈道，实长华竞。及其末年，人望犹存，思安惧乱，寄命推务。而甫自申述，徇小好名，既身囚胡虏，弃言非所。凡明德君子，遇会处际，宁可然乎？而世皆然之。益知名实之未定，弊风之未革也。（《晋书·殷浩传》）



◇　与燕王慕容□书

今致朱漆钅册三十张，绛碧昼幡黑□毛百副。（《艺文类聚》六十，《御览》三百四十一。）

今致画长鸣角一双，幡□毛副。（《御览》三百三十八）

今致孔雀□毛二枚。（《御览》三百四十一）

今致襦铠一领，兜鍪白□毛百副。（《御览》三百四十一、三百五十六。）

邓百山昔送此犀皮两当铠一领，虽不能精好，谓是异物，故复致之。（《十六国春秋·前燕录慕容钅册下》。《初学记》二十二，《御览》三百五十六。）

今致八尺丈二细桃枝簟十枚，黄篾双文簟二枚，黄篾独坐双文簟一枚。（《书钞》一百三十三，《御览》七百八。）

今致细练十端，竹练二端。（《御览》八百十九）



◇　答何充书

中古以上，未有母后临朝、女主当阳者也，乃起汉耳。虽或权宜，仆所不然处也。代主虽有幼蒙，万机寄于冢宰，无以坤德陵乾矣。当今后德贤明，褚侯谠正，得令参贰阿衡，遐迩之幸。议者谓燕王不足为准，窦武无拜文，此制不出贤圣也。武既受其爵位，亦无不拜理也。郑君之言，适合情礼。今太后既临天位，褚侯便是人臣。人臣而不拜君位，受官而不循天则，窃所未安。若欲远准古义，虽为天王后，犹曰吾季姜，」奉汉以前事不与今同。汉加太上王，太上未见崇戴，即是子为天子父为上者耳，乃建崇号位、冠帝王为非喻也。今褚侯由来晋臣，不可得准。（《通典》六十七）



◇　答参军于瓒

参军于瓒陈节戏事曰：夫嬉戏都名动相剥，非为治之本。自今樗蒲掷马，诸不急戏，宜一断之。翼答曰：今唯许其围棋，馀悉断。（《艺文类聚》七十四引《庾翼集》）



◇　答翟铿

甘露自古佳祥，而顷天下多故，何以致此？且其味尚薄，未知瑞应否？而近得一白免，尚羸小，宜养之，并上。（《艺文类聚》九十八）



◎　庾羲

羲，亮次子，穆帝时为吴兴内史。



◇　上讽谏诗表

陛下以圣明之德，方隆唐虞之化，而事役殷旷，百姓凋残。以数州之资，经赡四海之务，其为劳弊，岂可具言！昔汉文居隆盛之世，躬自俭约，断狱四百，殆致刑厝。贾谊叹息，犹有积薪之言。以古况今，所以益其忧惧，陛下明鉴天挺，无幽不烛，弘济之道，岂待瞽言。臣受恩奕世，思尽丝发。受任到东，亲临所见，敢缘弘政，献其丹愚。伏愿听断之暇，少垂察览。（《晋书·庾羲传》）



◎　庾□

□字道季，亮少子。升平中代孔严为丹杨尹，太和初代王恪为中领军。有集二卷。



◇　谏督父翼徙镇襄阳书

承进据襄阳，耀威荆楚，且田且戍，渐临河洛，使向化之萌怀德而附，凶愚之徒畏威反善，太平之基，便在于旦夕。昔殷伐鬼方，三年而克；乐生守齐，遂至历载。今皇朝虽隆，无有殷之盛；凶羯虽衰，犹丑类有徒。而沔汉之水，无万仞之固；方城虽峻，无千寻之险。加以运漕供继有氵斥流之艰，征夫勤役有劳来之叹。若穷寇虑逼，送死一决，东西互出，首尾俱进，则廪粮有抄截之患，远略乏率然之势。进退惟思，不见其可。此明暗所共见，贤愚所共闻，况于临事者乎，愿回师反旆，详择全胜，修城池，立垒壁，勤耕农，练兵甲。若凶运有极，天亡此虏，则可泛舟北济，方轨齐进，水陆骋迈，亦不逾旬朔矣。愿详思远猷，算其可者。（《晋书·庾□传》）





卷三十八




◎　庾阐

阐字仲初，亮族人。（《世说·文学篇》注引《中兴书》。）永昌中为西阳王□太宰掾，累迁尚书郎。咸和中参司空郗鉴军事，封吉职县男，拜彭城内史。鉴复请为从事中郎，进散骑常侍，领大著作，出补零陵太守。後以疾徵，拜给事中，复领著作。卒，谥曰贞。有集十卷。



◇　海赋

昔禹启龙门，群山既凿。高明澄气而清浮，厚载势广而盘礴。灌注百川，控清引浊。始乎滥觞，委输大壑。若夫长风鼓怒，涌浪碎□盖。□波于万里之间，漂沫于扶桑之外。于是百川辐凑，四渎横通。回□泱漭，耸散穹隆。映晓云而色暗，照落景而俱红。惊浪□峨，眇漫氵节汩。氵党漭潺□，浮天沃日。鲸鲵蕴而乍见，虬螭涌而竞游。灵龟朱鳖，山没争浮。鼍龙制水，巨鳞吞舟。（《艺文类聚》八）



◇　涉江赋

发中州之曲泫，背石头之岩□。溯晨风而遥迈，乘涛波而容与。于是时也，夕日将昏，天吴骇奔。阳侯漂海，若泛江豚。□□□尔乃云雾勃起，风流溷淆。排岩拒濑，触石兴涛。澎湃洗氵卑，郁怒咆哮。回连波以岳坠，壑后土而川□。总百川之殊势，集朝宗乎沧浪。注天波于析木，潋东极乎扶桑。体含弘而弥泰，道谦尊而逾光。齐山海以比量，冠百谷而称王。此则水之势也。且夫山川环怪，水物含灵。鳞千其族，羽万其名。毛群诡观，倮类殊形。明月□光以夕耀，金沙逐波而吐瑛。抚楫中流，汨徂西土。过乎历阳之津，迄乎横江之浦。若乃越三江之下口，眇濡须以迳渡。邈天险之遐势，历习坎之重固。川渎泓澄以含景，山水氵卑氵□而鳞布。（《艺文类聚》八）





◇　扬都赋

子未闻扬都之巨伟也，左沧海，右岷山。龟鸟津其落，江汉演其源。碣金标乎象浦，注桐柏乎玄川。昔旬吴端委，延州俪臧。高让殆于庶几，英风亚乎颍阳。土映黄旗之景，峦吐紫盖之祥。岩栖赤松之馆，岫启缙云之堂。龙府涣而夏德兴，群神萃而玉帛昌也。天包龙轸，地奄衡霍。玄圣所游，陟方所托。我皇晋之中兴，而骏命是廓。灵运启于中宗，天网振其绝络。于是乎源泽浩氵养，林阜隐荟。彭蠡吞江，荆牙吐濑。赴三峡之隘，洞九川之会。判五岭而分流，（判本作泮，从《水经·漓水注》校改。）鼓沱潜而碎沛。氵逢渤泪氵翁，潢漾拥涌。惊波霆激，骇浪川动。东注尾闾，呼□翕洞庭。芒若云汉，窈若青城。其山则重冈峨□几，峻岭□岂□。阳侯鳞萃，龙涛绮错。□旁□弗磊□□嵬□危鄱薄。旁带千犀下同万壑。苍梧之岭，峻极丹霄。潜稽禹穴，绝岸陵乔。（此四句从《书钞》一百五十八补。）木则灌以杞梓，被以沙棠。□□□□□木荟于豫章。（此句从《艺文类聚》十补。）结根九疑，布叶天柱。林为五岳之苑，材为八都之府。埽飞虹，亏阳景。拂白雪而增翠，凌广莫而敷颖。竹则{□聆}风□□，筱荡林﹄。单棘箜{□沙}，蓊蔚萧疏。贞条捎风，劲节集雾。望之猗猗即之倩倩。苍浪之竿，东南之箭。其林可游，其芳可荐。草则陵苕海藻，山英江蓠，纶组菁茅，繁露卷施。兽则□□□余狻猊，锯牙披蹄。登重□□蹲□□义，噫气则风生，喷沫则雨洒，其间则有腾猿夭峤，闪□柯杪。风母果然，星流电迁。或凌虚赴绝，或缭绕希间。鸟则鹪明□孔翠，丹穴之羽。鸣凤自歌，翔鸾自舞。鱼则鲛□鳍鲔，比目□尝□沙□修鲲横海，□鲸偃波。□□□□鳄鳞霜牙。（此句从《初学记》三十补。）其中则有灵蛟白鼋之族，种繁六眸。类丰三足鹦螺蜕骨，寄居负壳。馀泉如轮，文□氐如琢。□□□□□□蛇公沈光于海曲。（此句从《御览》九百四十九补。）果则黄甘朱橙，杨桃琵琶。林蔚八桂之丛，色耀三珠之华。目龙荔支，王坛丹橘。（此句从《御览》九百七十四补，下文尚有阙佚。）尔其宝怪则有瑶琨琅□，青碧素珉。阳珠散火，阴甲潜珍。云英水玉，错耀龙鳞。焕若金膏，晃若烛银。琉璃冰朗而外映，珊瑚触石而构翘。牙簟裂文于象齿，火布濯秽于炎焱。西□石城，则舟车之所混并。东尽金塘，则方驾之所连箱。其中则有龙坻华屋，晨凫之舸。青雀飞舻，馀皇鼓□□。□首铺于黄宫，盘蛟缠于赤马。云旆委蛇，层楼巍峨。（此二句从《书钞》一百七十三补。）爰有兰堂华室，高门重构。罗鼎玉食，丝竹并奏。龙骥汗血于广途，朱轮击毂而辐凑。（《艺文类聚》六十一）

云虎之门，双竿内启。祥乌司飚，丹墀竟陛。（《御览》九）

结芳尘于绮疏。（《文选·月赋》注，又江淹《杂体诗》注作「绮席」。）

负锺岩以结宇，氵斥阳潭以开江。颓方山之磐□，竦白石之灵峰。汇青□之□壑，枕百堵之层墉。横朱雀之飞梁，豁九逵之遐冲。（《初学记》二十四）

入洞穴，出苍梧。（《御览》五十四）

岁惟元辰，阴阳代纪。履端归馀，三朝告始。万国鸣銮，有客戾止。皇帝乃坐露寝，御组（《书钞》作翡。）帷。冠华冕，戴翠蕤。袭日月，佩玉□，怀六茎，纫文龟。（《书钞》一百三十二，又一百五十五，《御览》二十九，又七百。）

桓桓勇武，堂堂硕佐。运筹则渊回，抱麾则虎步。临机如公瑾，遗爱如子布。是以朝宗江汉，廓落王祚。（《书钞》一百十五）

温挺义之标，庾作民之亻隽。方响则金声，比德则玉润。（《世说·文学篇》）

建康宫北十里有蒋山，舆地图谓之锺山，元皇帝未渡江之年，望气者云，蒋山上有紫云，时时晨见。（《艺文类聚》七引庾阐《扬都赋》注，未审他人为之注，抑阐自注也。今录附赋末，下三条放此。）

烽火以炬置于孤山头，皆绿江相望，或百里，或五十里，或三十里，寇至则举以相告，一夕可行万里。孙权时，合暮举烽于西陵，鼓三竟达吴郡南沙。（《吴志·孙权传》注，《艺文类聚》八十，《御览》三百三十五，并引庾阐《扬都赋》注。）

今太湖东注为松江，下七十里有水□，水流东北入海为娄江，东南入海为东江，与松江而三也。（《水经·沔水注》引庾仲初《扬都赋》注。）

作金□二枚，大似耳□。（《书钞》一百三十五）



◇　闲居赋

于是宅邻京郊，宇接华郭。聿来忘怀，兹焉是托。鸟栖庭林，燕巢于幕。既乃青阳结荫，木槿开荣。森条霜重，绿叶云倾。阴兴则暑退，风来则气清。前临塘中，眇目长洲。晨渠吐溜，归潮夕流。顾有崇台高观，凌虚远游。若夫左瞻天宫，右眄西岳。甍飞彤素，岭敷翠绿。朝霞时清，沧浪靡浊。黄绮□其云栖，渔父欣其濯足。至于体散玄风，神陶妙象。静因虚来，动率化往。萧然忘览，豁尔遗想。荣悴靡期，孰测幽朗。故细无形骸之狭，巨非天地之广。音兴乎万韵，理绝乎一响。（《艺文类聚》六十四）



◇　狭室赋

居不必□厄，食不求箪。岂独蓬蓼可永，而隆栋招患。奚必膏梁非美，而饮疏以餐。醪俎可以充性，不极欲以析龙肝。清室可以游暑，不冽泳而兴夏寒。于时融火炎炎，鹑精共耀。南羲炽暑，夕阳傍照。尔乃登通扉，辟□□幌。□幕塞，闲堂敞。微飙凌闺而直激，清气乘虚以曲荡。温房悄凄以兴凉，轩槛寥豁以外朗。（《艺文类聚》六十四）



◇　藏钩赋

叹近夜之藏钩，复一时之戏望。以道生为元帅，以子仁为佐相。思蒙笼而不启，目炯泠而不畅，多取决于公长，乃不咨于大匠。钩运掌而潜流，手乘虚而密放。示微迹而可嫌，露疑似之情状。辄争材以先叩，各锐志于所向。意有往而必乖，策靡陈而不丧。退怨叹于独见，慨相顾于惆怅。夜景焕烂，流光西驿。同明诲其夙退，对者催其连射。攘攘以发奇，探意外而求迹。奇未发而妙待，意愈求而累僻。疑空拳之可取，手含珍而不摘。督猛炬而增明，从因朗而心隔。壮颜变成衰容，神材比为愚策。（《艺文类聚》七十四，《御览》七百五十四。）



◇　浮查赋

有幽岩之巨木，邈结根乎千仞。体洪佣以秀直，枕瑰奇而特俊。冠岑岭以高栖，独雍容于岩峻。混全朴于不才，倬凌霄而绝韵。故能纡馀盘□，森萧颓靡。阳飘飚结，华裂水洒。遗美贾于翠璧，蹶悬根于朽壤。曳洪波于海湄，鼓长风而飘荡。旦□及波而乘飞潦，夕举浪而赴奔潮。吹云雾而出洞穴，灌炎石而过沃焦。江河不俄晷，万里不一朝。（《艺文类聚》八十八）



◇　恶饼赋（并序）

范子常者，尝造子宿，□霍鸡为饼。遍食（《书钞》作「迟御」。）之情甚虚，可嘉之味不实。聊作恶饼赋以释之。

若乃董卢飞名于华肆，和均绝技于俗廛。王孙骇叹于曳绪，束子赋弱于春绵。色必霜葩雪皓，肉则锦采云□间。（《初学记》二十六，《御览》八百六十，又略见《书钞》一百四十四。）



◇　荐唐岁笺

盖桂林生于五岭，杞梓出于南荆。夫以卉木之盛，犹载在方志。况千里之朝，怀其良彦，而使人滞于常流，莫登于龙津者乎！郡工曹史泉陵唐岁永延，履道敏素，和而有正，立身持操，行著一邦。若得骖轨鸾衡，服襄骏足，则机石之良选，可以对扬万里者也。（《艺文类聚》五十三）



◇　为郄道徽檄青州文

盖天地有盈虚之期，皇代有盛衰之会。姬文至圣，犹西患昆夷；周宣哲王，而北难猃狁。天步祸乱，有自来矣。是以石勒因曩者之弊，遇皇纲暂弛，遂陵跨神州，翦覆上国。二十馀载，毒流四海，人神含愤，天诛自灭。而石虎穷凶，袭其馀业，内肆豺狼之暴，外有无辜之祸。念诸文武百姓，同为和气之民，而不蒙太阳之施，奔波于海岱之间，逼迫于寇戎之手。行者穷征役，居者困重赋，死生契阔，良难为心。（《艺文类聚》五十八）



◇　为庾稚恭檄石虎文

石勒因衅，翦覆旧京，穷凶极逆，伪号累祀。百姓受灰没之酷，王室有黍离之哀。不有少康之隆，孰能祀夏；不有宣王之兴，谁克旧物。羯帅石虎，僭袭凶业，负恃其众，陆梁河朔。每念忠顺之士，怀仁抱义，含胆饮血，离其祸酷！心存倒戈，而力不能奋。今遣使持节荆州刺史都亭侯翼，高旗连云，组练映日。运孙吴之筹，按尚甫之略。莫不张胆咀铁，人思自奋。以此众战，其犹烈火之燔秋蓬，衡飚之埽落叶也。（《艺文类聚》五十八）



◇　为庾稚恭檄蜀文

告巴蜀士民，夫昏明代运，否终则泰。贤哲睹机以知变，不肖灭亡以取祸。昔者皇运中消，乾刚暂驰。曜勒穷凶，肆暴神州；李刘启逆，窃逼岷川。翼以不才，任符分陕，未能仰宣皇恩，招携以礼。而使三巴之民，制于犬羊之群；元元之命，悬于豺狼之口。所以假寐永叹，□如疾首者也。凡百黎民，秋毫不犯。檄到，勉思良图，自求多福，无使兰艾同焚，永作鉴诫。傍誓之明，有如皎日。（《艺文类聚》五十八，又见《十六国春秋》七十八。）





◇　乐贤堂颂（并序）

肃祖明皇帝雅好佛道，手摹灵像。（《宏明集》十二）

峨峨隆构，岌岌其峻，阶延白屋，寤登髦俊。神心所寄，莫往非顺。灵图表像，平敷玉润。游虬一壑，栖鸾一丛。川澄华沼，树拂椅桐。林有晨风，翮有西雍。高观回雪，疏□绮窗。洋洋帝猷，恢恢天造。思乐云基，克配祖考。仰瞻昆丘，俯怀明圣。玄珠虽朗，离人莫映。清风徘徊，微言绝咏。有邈高构，永廓灵命。（《艺文类聚》六十三，《初学记》二十四。）



◇　虞舜像赞（并序）

夫至道妙，非器象所载；灵化潜融，非轨迹所传。故道资冲朴。则谓之三皇；德被群生，则号称舜禹。是以先王因其会通，制为准极。功格于天，则配于上帝；法施于民，则载在祀典。然後名教彰于至治，王道焕乎无穷。故兹堂之构也，有自来矣。然树寝所以栖神，而寝非神之所期；立像所以表德，而像非德之所存。若乃废其轨景，洞其玄真，虽冥照之鉴独朗，天下恶乎注其耳目哉！遂乃显图灵像，廓其庙坛。俾天光□于宇宙，南风散乎五弦。岂谓神道之妙，可寄之于有涯哉？盖亦畅悠悠者之心也。辞曰：

玄像□耀，万物含灵。飞龙在天，阳德文明。神道虽寂，务由机生。拥琴高咏，寄和五声。玄风既畅，妙尽无名。民鉴其朗，孰测窈冥。（《艺文类聚》十一）





◇　二妃像赞

二妃玄达，含灵体妙。协德坤元，配虞齐耀。明两既丽，重光作照。有邈其徽，神风遐劭。（《艺文类聚》十五）



◇　孙登赞

灵岩霞尉，石室鳞构。青松标空，兰泉吐漏。笼荟可游，芳津可漱。玄谷萧寥，鸣琴独奏。先生体之，寂坐幽岸。凝冰结朴，熙阳靡□爰。潜真内全，飞荣外散。凌崖高啸，希风朗弹。道有冥废，运有昏消。达隐不岩，玄迹不标。或曰先生，晦德逍遥。嵇子秀达，英风朗烈。道携薰芳，鲜不玉折。兆动初萌，妙鉴奇绝。翘首丘冥，仰想玄哲。（《艺文类聚》三十六）



◇　郭先生神论

夫天地者，阴阳之形魄；变化者，万物之游魂。神籁与无穷并吹，大冶与造运齐根。生资聚气之迹，死寄玄牝之门。视荣辱其犹尘埃，邈高尚而不顾。故能外安恬逸，内体平和。鸣鸟可拊翼而游，猛兽可顿羁而罗。矧乎樵岩之乐，吕梁之波，疾雷破岳而忧在山河者乎！观夫郭先生之为体也。可谓含真履信，纯朴自然。（《艺文类聚》三十七）



◇　蓍龟论

夫物生而後有象，有象而後有数，有数而後吉凶存焉。蓍者寻数之主，非神明之所存；龟者启兆之质，非灵照之所生。何以明之？夫求物于暗室，夜鉴者得之，无夜鉴之朗。又以火得之，得之功同也。致功之迹异也。不可见目因火鉴，便谓火为目；神凭蓍通，又谓蓍为神也。由此言之，神明之道，则大贤之暗室，蓍龟之用，岂非颜子之龙烛邪？蓍龟之用，亦所以感兴卦兆，求通逆数，又非爻象之体，拟议之极者也。安得超登仙而含灵独备哉！且殊方之卜，或责象草木，或取类瓦石，而吉凶之应，不异蓍龟。此为神通之主，自有妙会，不由形器，寻理之器，或因他方，不系蓍龟。然《经》有天生神物，不载圆神之说。言者所由也，直称神之美，以及其迹。亦犹筌虽得鱼，筌非鱼也；蹄虽得兔，蹄非兔也。是以象以求妙，妙得则象忘；蓍以求神，神穷则蓍废。（《艺文类聚》七十五）



◇　列仙论

夫无怪物之所以，然後可以通于命。以达变化之情者，不怪诡于异端；测自然之根者，不猖狂于一物。故形骸虽细，推之愈广；天地虽巨，别之弥狭。然则形骸华岱之秋毫，太虚天地之掌握耳，又何足以言其变化哉！又若秦皇汉武，体无灵骨，虽怀奇化，终于尸没。倾天下之资，忽万乘之位，方士辐凑，万端鳞萃，无救于颓年，无补于一至，若夫禀分有方云云。（《艺文类聚》七十八）



◇　断酒戒

盖神明智惠，人之所以灵也；好恶情欲，人之所以生也。明智运于常性，好恶安于自然。吾固以穷智之害性，任欲之丧真也。于是椎金□，碎玉碗。破兕觥，捐觚瓒。遗举白，废引满。使巷无行□，家无停壶。剖樽折杓，沈炭销炉。屏神之竹叶，绝缥醪乎华都。言未及尽，有一醉夫勃然作色曰：「盖空桑珍味，始于无情。灵和陶酝，奇液特生。圣贤所美，百代同营。故醴泉涌于上世，悬象焕乎列星。断蛇者以兴霸，折狱者以流声。是以达人畅而不壅，抑其小节而济大通。子独区区，检情自封。无或口闭其味，而心驰其听者乎？庾生曰：「尔不闻先哲之言乎？人生而静，天之性也。感物而动，性之欲也。物之感人无穷，而情之好恶无节，故不见可欲，使心不乱。是以恶迹止步，灭影即阴。形情绝于所托，万感无累乎心。心静则乐非外唱，乐足则欲无所淫。唯味作戒，其道弥深。」宾曰：「唯唯，敬承德音。」（《艺文类聚》七十二，又略见《初学记》二十六。）





◇　为郗车骑讨苏峻盟文

贼臣祖约、苏骏不恭天命，不畏王诛。凶戾肆逆，干国之纪。陵汩五常，侮弄神器。称兵攻宫，焚掠宗庙。遂制胁幽主，拔本塞原，有无君之心。大行皇太后以忧厄崩殂，残害忠良，祸虐黎庶。穷凶极暴，毒流四海。使天地神□，靡所依归。是以率土怨酷，兆庶泣血。咸愿奉辞罚罪，以除元恶。昔戎狄泯周，齐桓纠盟；董卓陵汉，群后致讨。义存君亲，古今一也。今主上幽危，百姓倒悬，忠臣正士志存报国。（《艺文类聚》作「忠臣烈士，志在死国」。）凡我同盟，既盟之後，戮力一心，共翦丑类。殒首丧元，以救社稷。若二寇不枭，义无偷安。当令生者不食今誓，死者无愧黄泉。有渝此盟，明神殛之。（《晋书·郄鉴传》，《艺文类聚》三十三。）



◇　吊贾生文

中兴二十三载，余忝守衡南，鼓□曳三江，路次巴陵，望君山而过洞庭，涉湘川而观汨水，临贾生投书之川，慨以永怀矣。及造长沙，观其遗象，喟然有感，乃吊之云。

伟哉，兰生而芳。玉产而洁。阳葩熙冰，寒松负雪。莫邪挺锷，天骥汗血。苟云其隽，谁与比杰。是以高明倬茂，独发奇秀。道率天真，不议世疚。焕乎若望舒耀景而焯群星；矫乎若翔鸾拊翼而逸宇宙也。飞荣洛□，擢颖山东。质清浮磬，声若孤桐。琅琅其璞，岩岩其峰。信道居正，而以天下为公，方驾逸步，不以曲路期通。是以张高弦悲，声激柱落。清唱未和，而桑濮代作；虽有惠音，莫过韶□。虽有马腾腾鳞，终仆一壑。呜呼！大庭既邈，玄风悠缅。皇道不以智隆，上德不以仁显。三五亲誉，其轨可仰而标。霸功虽逸，其轨可翼而阐。悲矣先生，何命之蹇！怀宝如玉，而生运之浅！

昔咎繇谟虞，吕尚归昌。德协充符，乃应帝王，夷吾相桓，汉登萧张；草庐三顾，臭若兰芳。是以道隐则蠖屈，数感则凤睹。若栖不择木，翔非九五。虽曰玉折，隽才何补！夫心非死灰，智必存形。形托神王，故能全生。柰何兰膏，扬芳汉庭。摧景飚风，独丧厥明。悠悠太素，存亡一指。道来斯通，世往斯圮。吾哀其生，未见其死。敢不敬吊，寄之渌水。（《晋书·庾阐传》，《艺文类聚》四十。）



◎　庾肃之

肃之，阐子。为给事中、相府记室，出为湘东太守。太元中卒，有集十卷。

◇　雪赞

百籁哀吟，广莫长挥。霰雨□及洒，皓雪其霏。轻质飘遥，与风回散。望之凝映，号若天汉。即之皎洁，色逾玉粲。（《艺文类聚》二，《御览》十二。）



◇　山赞

悬岩沓翳，（《初学记》作「杳翳」。）神明攸居。官府风云，怀吐川渠。昆闻天竦，五岳云停；飞峰紫蔚，辰秀太清。（《艺文类聚》七，《初学记》五。）



◇　水赞

湛湛涵渌，清澜澄□；妙质柔明，云深液润。（《艺文类聚》八，《初学记》六。）



◇　玉赞

圆璧月镜，□琳星罗；结秀蓝田，辉（《初学记》作「擢」。）真荆和。玄□特达。瑜不掩瑕；质鲜器润，流映滂沲。（《艺文类聚》八十三，《初学记》一。）



◇　松赞

流润飞津，沈精幽结，贞蕤含芳，仰拂素雪。（《初学记》二十八）





卷三十九




◎　刘□

□字子真，平原高唐人。魏时为郡计吏，除河南尹丞，迁尚书郎廷尉正，历吏部郎；参文帝相国军事，封循阳子。晋受禅，进爵为伯，累迁少府。咸宁中为太常，转尚书，行镇南军司，免。泰康中为大司农，免。後为国子祭酒散骑常侍。元康初进爵为侯，累迁太子太保，加侍中、特进、右光禄大夫开府仪同三司，领冀州都督，永康初代张华为司空，迁太保。太安初转太傅。永兴初代成都王颖为太尉，寻逊位。怀帝时复为太尉，告老。永嘉四年卒，年九十一，谥曰元。有《春秋条例》二十卷，集二卷。



◇　崇让论

古者圣王之化天下，所以贵让者，欲以出贤才，息争竞也。夫人情莫不欲己之贤也。故劝令让贤以自明贤，岂假让不贤哉！故让道兴，贤能之人不求而自出矣，至公之举自立矣，百官之副亦豫具矣。一官缺，择众官所让最多者而用之，审之道也。在朝之士相让于上，草庐之人咸皆化之，推贤让能之风从此生矣。为一国所让，则一国士也；天下所共推，则天下士也。推让之风行，则贤与不肖灼然殊矣。此道之行，在上者无所用其心，因成清议，随之而已。故曰：荡荡乎尧之为君，莫之能名。言天下自安矣，不见尧所以化之，故不能名也。又曰：舜禹之有天下而不与焉，无为而化者其舜也欤。贤人相让于朝，大才之人恒在大官，小人不争于野，天下无事矣。以贤才化无事，至道兴矣。已仰其成，复何与焉！故可以歌《南风》之诗，弹五弦之琴也。成此功者非有他，崇让之所致耳。孔子曰：能以礼让为国乎，则不难也。

在朝之人不务相让久矣，天下化之。自魏代以来，登进辟命之士，及在职之吏，临见授叙，虽自辞不能，终莫肯让有胜己者。夫推让之风息，争竞之心生。孔子曰：上兴让则下不争，明让不兴下必争也。推让之道兴，则贤能之人日见推举；争竞之心生，则贤能之人日见谤毁。夫争者之欲自先，甚恶能者之先，不能无毁也。故孔墨不能免世之谤己，况不及孔墨者乎！议者佥然言，世少高名之才，朝廷不有大才之人可以为大官者。山泽人小官吏亦复云，朝廷之士虽有大官名德，皆不及往时人也。余以为此二言，皆失之矣。非时独乏贤也，时不贵让。一人有先众之誉，毁必随之，名不得成，使之然也。虽令稷契复存，亦不复能全其名矣。能否混杂，优劣不分，士无素定之价，官职有缺，主选之吏不知所用，但案官次而举之。同才之人先用者，非势家之子，则必为有势者之所念也。非能独贤，因其先用之资，而复迁之无已。迁之无已，不胜其任之病发矣。观在官之人，政绩无闻，自非势家之子，率多因资次而进也。

向令天下贵让，士必由于见让而後名成，名成而官乃得用之。诸名行不立之人，在官无政绩之称，让之者必矣，官无因得而用之也。所以见用不息者，由让道废，因资用人之有失久矣。故自汉魏以来，时开大举，令众官各举所知，唯才所任，不限阶次，如此者甚数矣。其所举必有当者，不闻时有擢用，不知何谁最贤故也。所举必有不当，而罪不加，不知何谁最不肖也。所以不可得知，由当时之人莫肯相推，贤愚之名不别，令其如此，举者知在上者察不能审，故敢漫举而进之。或举所贤，因及所念，一顿而至，人数猥多，各言所举者贤；加之高状，相似如一，难得而分矣。参错相乱，真伪同贯，更复由此而甚。虽举者不能尽忠之罪，亦由上开，听察之路滥，令其尔也。昔齐王好听竽声，必令三百人合吹而後听之，廪以数人之俸。南郭先生不知吹竽者也，以三百人合吹可以容其不知，因请为王吹竽，虚食数人之俸。嗣王觉而改之，难彰先王之过。乃下令曰：「吾之好闻竽声有甚于先王，欲一一列而听之。」先生于此逃矣。推贤之风不立，滥举之法不改，则南郭先生之徒盈于朝矣。才高守道之士日退，驰走有势之门日多矣。虽国有典刑，弗能禁矣。

夫让道不兴之弊，非徒贤人在下位，不得时进也。国之良臣荷重任者，亦将以渐受罪退矣。何以知其然也？孔子以为颜氏之子不贰过耳，明非圣人皆有过矣。宠贵之地欲之者多矣，恶贤能者塞其路，其过而毁之者亦多矣。夫谤毁之生，非徒空设，必因人之微过而甚之者也。毁谤之言数闻，在上者虽欲弗纳，不能不杖所闻，因事之来而微察之也，无以，其验至矣。得其验，安得不理其罪？若知而纵之，王之威日衰，令之不行自此始矣。知而皆理之，受罪退者稍多，大臣有不自固之心。夫贤才不进，贵臣日疏，此有国者之深忧也。《诗》曰：「受禄不让，至于巳斯亡。」不让之人忧亡不暇，而望其益国朝，不亦难乎！

窃以为改此俗甚易耳。何以知之？夫一时在官之人，虽杂有凡猥之才，其中贤明者亦多矣，岂可谓皆不知让贤为贵邪！直以其时皆不让，习以成俗，故遂不为耳。人臣初除，皆通表上闻，名之谢章，所由来尚矣。原谢章之本意，欲进贤能以谢国恩也。昔舜以禹为司空，禹拜稽首，让于稷契及咎繇。使益为虞官，让于朱虎、熊、罴。使伯夷典三礼，让于夔、龙。唐虞之时，众官初除，莫不皆让也。谢章之义，盖取于此。《书》记之者，欲以永世作则。季世所用，不贤不能让贤，虚谢见用之恩而已。相承不变，习俗之失也。夫叙用之官得通章表者，其让贤推能乃通，其不能有所让徒费简纸者，皆绝不通。人臣初除，各思推贤能而让之矣，让之文付主者掌之。三司有缺，择三司所让最多者而用之。此为一公缺，三公已豫选之矣。且主选之吏，不必任公而选三公，不如令三公自共选一公为详也。四征缺，择四征所让最多者而用之，此为一征缺，四征已豫选之矣，必详于停缺而令主者选四征也。尚书缺，择尚书所让最多者而用之，此为八尚书共选一尚书，详于临缺令主者选八尚书也。郡守缺，择众郡所让最多者而用之，详于任主者令选百郡守也。

夫以众官百郡之让，与主者共相比，不可同岁而论也。虽复令三府参举官，本不委以举选之任，各不能以根其心也。其所用心者裁之不二三，但令主者案官次而举之，不用精也。贤愚皆让，百姓耳目尽为国耳目。夫人情争则欲毁己所不知，让则竞推于胜己。故世争则毁誉交错，优劣不分，难得而让也。时让则贤智显出，能否之美历历相次，不可得而乱也。当此时也，能退身修己者，让之者多矣。虽欲守贫贱，不可得也。驰骛进趣而欲人见让，犹却行而求前也。夫如此，愚智咸知进身求通，非修之于己则无由进矣。游外求者，于此相随而归矣。浮声虚论，不禁而自息矣。人人无所用其心，任众人之议，而天下自化矣。不言之化行，巍巍之美于此著矣。让可以致此，岂可不务之哉！

《春秋传》曰：范宣子之让，其下皆让。乐□虽汰，弗敢违也。晋国以平，数世赖之。」上世之化也，君子尚能而让其下，小人力农以事其上，上下有礼，谗匿远黜，由不争也。及其乱也。国家之弊，恒必由之。笃论了了如此。在朝君子典选大官，能不以人废言，举而行之，各以让贤举能为先务，则群才猥出，能否殊别，盖世之功，莫大于此。（《晋书·刘□传》，又《群书治要》二十九引《晋书》；《通典》十六。）



◎　刘智

智字子房，□弟。仕魏为中书黄门吏部郎，出为颍川太守，入为秘书监，领南阳王师。晋受禅，加散骑常侍，迁侍中、尚书、太常。太康末卒，谥曰成。有《丧服释疑论》二十卷。



◇　王昌前母服议

礼为常事制，不为非常设也。亡父母不知其死生者，不著于礼。生平不相见，去其加隆，以期为断。（《晋书·礼志中》。案：王昌事详前竟陵王□文。）



◇　论天

凡含天地之气而生者，人其最贵而有灵智者也。是以动作云为，皆应天地之象。古先圣王，观灵曜，造算数，准辰极，制浑仪，原性理，考徵祥，赞其幽义，而作历术焉。浑仪象天之圆体，以含地方，轮转周匝，有二端，中其可见者，极星是也。谓之行极，在南者在地下不见，故古人不名。阴阳对合，为群生父母。精象在下，五星具于上，共成天地之功也，则日月为政，五星为纬，天以七纪，七曜是也。行极不过，为众星之君。命政指授，以斗建时，斗有七星，与曜同精，而有节气于下者也。晦朔分于东西，消息辨于南北，取以定四方。天地配合，方气有常；天以七纪，方修其政。故方有七宿，二十八星是也。于是天有常度，日月成象，众星有宫分，方物有体类，在朝象官，在野象物，在人象事，理自然也。众星定位，七曜错行，盈缩有期节，故历数立焉。日，太阳也。施温万物生，施光则阴以明，众所禀为倡先者也，君尊之象也。月，太阴也。禀照于阳，亏盈随时，有所禀受，臣卑之道也。五星象五常，托四时，成五事。旧说，日譬犹火也月譬犹水也。火则施光，水则含景，故月光生于日，当日则明，光盈近日则明灭，然则月之清象在前矣，又曰：当其冲月食者，阴性毁损，不受光也。君臣不等强，日月不等明，阴在于上，不自抑损，阳必侵之，望在交度，其应必食。故《诗》云：「彼月而食，则维其常。道势然也。侵甚则既，臣之象也。日尊，君象也。月卑，臣象也。晦朔之会交则同道，同道则形相蔽。天道前为尊。臣由臣道，虽度相值，月不掩日，卑下尊也；不由臣道，月掩日体，卑陵尊也。是故太平之时，交而不食，尊卑道顺。

或问云：「颛顼时造浑仪。其说云黄帝为盖天，以盖天象笠，极在其中，日月以远近为晦明；浑仪以天裹地，地载于气，天以回转，而日月出入以为晦明，二说谁其得之？」

刘智曰：「盖天之论谬矣。以春秋二分，日出卯入酉，若天象车盖，极在其中，日月星辰，回远藏明。二分之时，当昼短夜长，今以漏刻数之，则昼夜分等，以日出入效之，则出卯入酉，此盖天之说不通之验也。然此二器，皆古之取制，但传说义者失其用耳。昔者圣王治历明时，作圆盖以图列宿，极在于中，用之以见天象，未可正昏明，分昼夜，故作浑仪焉。象天体，亦以极为中，而朱规为赤游，周环去极九十一度有奇。考日所行，冬夏去极，远近不同，故复昼为黄道，夏至去极近，冬至去极远，二分之际，交于赤道。二道有表里，以定宿度之进退，为术乃密。至汉顺帝时，南阳张衡考定进退，灵帝时，太山刘洪步月迟疾。自此之後，天验愈详，自司马迁、刘向、刘歆、杨雄、贾逵、张衡、蔡氏、刘洪、郑玄，此九君者，不但于算步皆博索沈综，才思宏远，而不合论浑盖之用，明定日行四时之道，虽或精考，雅有取得，亦或出入，失其本旨。人之不同，处意各异，道之难尽，致于斯矣。」

或问曰：「古历论月食，或云阴损，则不受明，或云暗虚，暗虚所在，值月则月食，值星则星亡，今子不从，何也？」刘智曰：「言暗虚者，以为当日之冲，地体之荫，日光不至，谓之暗虚。几光之所照，光体小于所蔽，则大于本质。今日以千里之径，而地体蔽之，则暗虚之荫将过半。夫星亡月毁，岂但交会之间而已哉，由此言之，阴不受明，近得之矣。」又问曰：「若如所论，必有大荫，日在月冲，何由有明？」刘智曰：「夫阴含阳而明，不待阳光明照之也。阴阳相应，清者受光，寒者受温，无门而通，虽远相应，是故触石而次出者，水气之通也。相响而相及，无违不至，无隔能塞者。至清之质，承阳之光。以天之圆，面向相背，测立不同，光魄之理也。阴阳相承，彼隆此衰。是故日月有争明。日微则昼月见，若但以形光相照，无相引受之气，则当阳隆乃阳明隆，阳衰则阴明衰，二者之异，无由生矣。」（《开元占经》一）



◇　丧服释疑论

「亡其亲者，不知其死生则不敢服，然则终身不祭乎？」智曰：「唯疑其生，故不敢服也；必疑死焉，可不祭乎！古之死者必告于庙。今亡其亲，必告其先庙，使咸知之。求之三年，若不得也，则又告之。告之者，欲令其生也。则随而□之，其後疑，祭必告，令知其疑，不受他鬼，死者终归飨也。祝辞以告疑，则远庙不迁矣。凭灵之心，加崇于尊，此孝子之情也。（《通典》五十一）

凡屈不得服者，皆有心丧之礼。小功以下不税服，乃无心丧耳。（《通典》八十一。）

婴儿无知，然于其父母之丧，则以□抱之。其馀亲，八岁则制服矣。七岁曰悼，过此有罪，则入于刑；可刑必致之于礼，故在下殇之年，为之制服。案：《小功章》昆弟之殇，服昆之下殇，是以下殇之年则行服也。（《通典》八十一。）

问者曰：「礼孙为祖後三年者，以其当正统也。庶子之长孙，既不继曾高祖，此孙为庶祖承重三年不？」答曰：「继祖者，不唯谓大宗也。案：《丧服传》与《小记》皆云：『庶子不为长子三年，不继祖与祢也。」两举之者，明父之重长子，以其当为祢後也。其所继者，于父则祢，于子则祖也。父以己当继祖，故重其服，则孙为祖後者，不得轻也。然则孙为祖後，皆三年矣。且甲，众子也，生乙。乙生景而乙先卒，景为长子孙而後甲。甲亡，景为甲三年。则甲是庶子，无嫡可传，若不三年，则景为乙之嫡子，而阙父卒为祖後之义也。（《通典》八十八）

或问曰：「若祖父先卒，父自为之三年，己为之服周矣。而父卒祖母後卒，当服三年不乎？」刘智答云：「嫡孙服祖三年，诚以父卒则己不敢不以子道尽孝于祖，为是服三年也。谓之受重于祖者，父卒则祖当为己服周，此则受重也。己虽不得受重于祖，然祖母今当服己周，己不得不为祖母三年也。《小记》曰：『祖父卒而後为祖母後者三年。』特为此发也。」（《通典》八十九）

「高曾祖母与祖母俱存，其卑者先亡，则当厌屈不？昔鲁穆姜在而成公夫人薨，《春秋》书曰『葬我小君齐姜』。旧说云，妻随夫而成尊，姑不厌妇，妇人不主祭，已承先君之正体，无疑于服重也。」（《通典》八十九）

虽为父後，犹为嫁母齐□，讫葬卒哭乃除，逾月乃祭。案：谯周云「父卒母嫁，非父所绝，为之服周可也。」（《通典》九十四）

或问曰：「《丧服传》云：『妾之无子，妾子无母，父命为母子，是名慈母。』今一妾自有子，一子以无母，父命为母子，当如慈母服齐□三年不？」答曰：「父有两妾，一妾无子，一妾有二子，分其一子令为无子妾作子，不敢违父命也。而不得终为子之道。」案谯周《集图》云：「《丧服》齐□三年条曰：『慈母如母，』父在为慈母，则条不见。今文载所说，慈于贵妾，父在齐□周；慈于贱妾，父在大功九月。古文郑氏说，此主大夫士之妾子，父命为母子者也。大夫之妾子，以父在为母大功，士之妾子为母周矣。其大夫降爵一等，士无爵降例也，父卒皆伸。案：《经》，「大夫之妾子，父在为其母大功」，不别贵贱。自非祖嫡，大夫以爵降一等，故妾之子从父例，降母一等。为大夫妾虽有贵者，不得体君，何得不为爵降。凡此之类，今文说不如古也。」（《通典》九十四）

亲母出，则服继母之党。继母既卒，则不服也。（《通典》九十五）

案《礼小记》云：「生不及祖父母、诸父、昆弟，而父税丧，子则否。」智以为生不相及。二文相害，必有误字。「昆弟」相连之语，易用为衍。至亲并代，不得以不相见而无相服之恩也。若令生不相及者税服，则父虽已除，後生者不得追服也。凡不服者不服，则父虽税，其子孙无缘服也。以此推之，「弟」衍字可知也。（《通典》九十八）

问云：「案：《丧服小记》『慈母之父母无服』，」孙宜无服慈祖母矣。又曰：「慈母与妾母不代祭，」孙不祭慈祖母，何服之有？」智曰：「《礼》，为亲母党服，为继母之党不服。不妨孙服继祖母也。《礼》，孙为祖後如子。所言妾母不代祭者，据奉之者身终则止耳。岂有妾子先亡孙持丧事而终丧便不祭也？」（《通典》九十八）

问云：「遇乱离析，计父母之年，已过百年，可终卒矣，而不得音问，计同邑里同年，于其死日，便制丧服。或以为终身，或不许者，如何？智答曰：父母生死未定，则凶服不宜在身，继祀为重。然则言不宜制服必继代祀者，吾以为得之矣。凡服丧而无哀容，得以不孝议之。处厌降不得服其亲，而哀情至者，吾得以孝笃称之。」（《通典》九十八）

问曰：「今有狂痴之子，不识菽麦，又能行步，起止了无人道，年过二十而死者，或以为礼无废疾之降杀，父当正服服之邪？以为殇之不服，为无所知邪？此疾甚于殇，非礼服所加也。礼之所不及，以其从例所知故也，不宜服矣。此二者将焉从？」智答曰：「无服之殇，至爱过于成人，以其于生性自然未成，因斯而不服，以渐至于成人，顺乎其理者也。至于废疾，多感外物而得之，父母养之，或不尽理而使之然，仁人痛深，不忍不服。故礼不为作降杀，不得同殇例也。」（《通典》一百一）

问曰：「昆弟骨肉以罪恶徒流死者，诸侯有服不？」智答曰：「凡以罪恶徒者，绝之；国君于兄弟有罪者，亦绝也。旧说，诸侯于兄弟有吊服，服□□。此不服，则无□□，素服而已，不吊临其丧也。诸侯之身，体先君，奉祭祀，是以不得尽其情于所绝耳，然则不为父後者，则服之矣。」《通典》一百一

问者曰：「久而不葬，丧主不除。若其父远征，军败死于战场，亡失骸骨，无所葬，其服如何？」智云：「此《礼》文所不及也。以理推之，凡礼使为主者不除，不谓众子独可无哀，诚以既变，人情必杀，丧虽在殡，不为主者可以无服。然则为主者之服，可以哀独多也。以丧柩在，不可无凶事之主故也。今无所葬，是无尸柩也。凶服无施，则为後者宜与众子同除矣。讫葬而变者，丧之大事毕也。若无尸柩，则不宜有葬变，寒暑一同，正服之终也。是以除首□而练冠也。亡失亲之骸骨，孝子之情所欲崇也。可令因周练乃服变衰□。虽无故事，而制之所安也。」





卷四十




◎　刘颂（一）

颂字子雅，广陵人。魏时察孝廉，举秀才，皆不就。文帝辟为相府掾，坐事除名。晋受禅，拜尚书三公郎，累迁中书侍郎。咸宁中转黄门郎，迁议郎，守廷尉。泰康初左迁京兆太守，不行；转河内，除淮南相。元康初为三公尚书，後转吏部尚书光禄大夫。卒谥曰贞。永康初追封梁邹县侯。有集三卷。

◇　除淮南相在郡上疏

臣昔忝河内，临辞受诏：「卿所言悉要事，宜大小数以闻。恒苦多事，或不能悉有报，勿以为疑。」臣受诏之日，喜惧交集，益思自竭，用忘其鄙，愿以萤烛，增晖重光。到郡草具所陈如左，未及书上，会臣婴丁天罚，寝顿累年，今谨封上前事。臣虽才不经国，言浅多违，犹愿陛下垂省，使臣微诚得经圣鉴，不总弃于常案。如有足采，冀补万一。

伏见诏书，开启土宇，以支百世，封建戚属，咸出之藩，夫岂不怀，公理然也。树国全制，始成于今，超秦、汉、魏氏之局节，绍五帝三代之绝迹。功被无外，光流後裔，巍巍盛美，三五之君殆有惭德。何则？彼因自然而就之，异乎绝迹之後更创之。虽然，封幼稚皇子于吴蜀，臣之愚虑，谓未尽善。夫吴越剽轻，庸蜀险绝，此故变衅之所出，易生风尘之地。且自吴平以来，东南六州将士更守江表，此时之至患也。又内兵外守，吴人有不自信之心，宜得壮主以镇抚之，使内外各安其旧。又孙氏为国，文武众职，数拟天朝，一旦堙替，同于编户。不识所蒙更生之恩，而灾困逼身，自谓失地，用怀不靖。今得长王以临其国，随才授任，文武并叙，士卒百役不出其乡，求富贵者取之于国内。内兵得散，新邦又安，两获其所，于事为宜。宜取同姓诸王年二十以上人才高者，分王吴、蜀。以其去近就远，割裂土宇，令倍于旧。以徙封故地，用王幼稚，须皇子长乃遣君之，于事无晚也。急所须地，交得长主，此事宜也。臣所陈封建，今大义已举，然余众事，傥有足采，以参成制，故皆并列本事。臣闻：不惮危悔之患，而愿献所见者，尽忠之臣也；垂听逆耳，甘纳苦言者，济世之君也。臣以期运，幸遇无讳之朝。虽尝抗疏陈辞，汜论政体，犹未悉所见，指言得失，徒荷恩宠，不异凡流。臣窃自愧，不尽忠规，无以上报，谨列所见如左。臣诚未自许所言必当，然要以不隐所怀为上报之节。若万一足采，则微臣更生之年；如皆瞽妄，则国之福也。愿陛下缺半日之间，垂省臣言。

伏维陛下虽应天顺人，龙飞践阼，为创基之主，然所遇之时，实是叔世。何则？汉末陵迟，阉竖用事，小人专朝，君子在野，政荒众散，遂以乱亡。魏武帝以经略之才，拨烦理乱，兼肃文教，积数十年，至于延康之初，然後吏清下顺，法始大行。逮至文、明二帝，奢淫骄纵，倾殆之主也。然内盛台榭声色之娱，外当三方英豪严敌，事成克举，少有愆违，其故何也？实赖前绪，以济勋业。然法物政刑，固已渐颓矣。自嘉平之初，晋祚始基，逮于咸熙之末，其间累年。虽□钺屡断，翦除凶，然其存者咸蒙遭时之恩，不轨于法。泰始之初，陛下践阼，其所服乘皆先代功臣之胤，非其子孙，则其曾玄。古人有言，膏梁之性难正，故曰时遇叔世。当此之秋，天地之位始定，四海洗心整纲之会也。然陛下犹以用才因宜，法宽有由，积之在素，异于汉，魏之先；三祖崛起易朝之为，未可一旦直绳御下，诚时宜也。然至所以为政，矫世众务，自宜渐出公涂，法正威断，日迁就肃。譬由行舟，虽不横截迅流，然俄向所趣，渐靡而往，终得其济。积微稍著，以至于今，可以言政。而自泰始以来，将三十年，政功美绩，未称圣旨，凡诸事业，不茂既往。以陛下明圣，犹未及叔世之弊，以成始初之隆，传之後世，不无虑乎！意者，臣言岂不少概圣心夫！顾惟万载之事，理在二端。天下大器，一安难倾。一倾难正。故虑经後世者，必精目下之政，政安遗业，使数世赖之。若乃兼建诸侯而树藩屏，深根固蒂，则祚延无穷，可以比迹三代。如或当身之政，遗风馀烈不及後嗣，虽树亲戚，而成国之制不建，使夫後世独任智力以安大业。若未尽其理，虽经异时，忧责犹追在陛下，将如之何！愿陛下善当今之政，树不拔之势，则天下无遗忧矣。

夫圣明不世及，後嗣不必贤，此天理之常也。故善为天下者，任势而不任人。任势者，诸侯是也；任人者，郡县是也。郡县之察，小政理而大势危；诸侯为邦，近多违而远虚固。圣王推终始之弊，权轻重之理，包彼小违以据大安，然後足以藩固内外，维镇九服。夫武王圣主也，成王贤嗣也，然武王不恃成王之贤而广封建者，虑经无穷也。且善言今者，必有验之于古。唐虞以前，书文残缺，其事难详。至于三代，则并建明德，及兴王之显亲，列爵五等，开国承家，以藩屏帝室，延祚久长，近者五六百岁，远者仅将千载。逮至秦氏，罢侯置守，子弟不分尺土，孤立无辅，二世而亡。汉承周、秦之後，杂而用之，前後二代各二百馀年。揆其封建不用，虽强弱不适，制度舛错，不尽事中，然迹其衰亡，恒有同姓失职，诸侯微时，不在强盛。昔吕氏作乱，幸赖齐、代之援，以宁社稷。七国叛逆，梁王捍之，卒弭其难。自是之後，威权削夺，诸侯止食租奉，甚者至乘牛车。是以王莽得擅本朝，遂其奸谋，倾荡天下，毒流生灵。光武绍起，虽封树子弟，而不建成国之制，祚亦不延，魏氏承之，圈闭亲戚，幽囚子弟，是以神器速倾，天命移在陛下。长短之应，祸福之徵，可见于此。又魏氏虽正位居体，南面称帝，然三方未宾，正朔有所不加，实有战国相持之势。大晋之兴，宣帝定燕，太祖平蜀，陛下灭吴，可谓功格天地，土广三王，舟车所至，人迹所及，皆为臣妾，四海大同，始于今日。宜承大勋之籍，及陛下圣明之时，开启土宇，使同姓必王，建久安于万载，垂长世于无穷。

臣又闻国有任臣则安，有重臣则乱。而王制，人君立子以适不以长，立适以长不以贤，此事情之不可易者也。而贤明至少，不肖至众，此固天理之常也。物类相求，感应而至，又自然也。是以暗君在位，则重臣盈朝；明后临政，则任臣列职。夫任臣之与重臣，俱执国统而立断者也。然成败相反，邪正相背，其故何也？重臣假所资以树私，任臣因所籍以尽公。尽公者，政之本也；树私者，乱之源也。推斯言之，则泰日少，乱日多，政教渐颓，欲国之无危，不可得也。又非徒唯然而已。借令愚劣之嗣，蒙先哲之遗绪，得中贤之佐，而树国本根不深，无干辅之固，则所谓任臣者化而为重臣矣。何则？国有可倾之势，则执权者见疑，众疑难以自信，而甘受死亡者非人情故也。若乃建基既厚，藩屏强御，虽置幼君赤子而天下不惧，曩之所谓重臣者，今悉反忠而为任臣矣。何则？理无危势，怀不自猜，忠诚得著，不惕于邪故也。圣王知贤哲之不世及，故立相持之势以御其臣。是以五等既列，臣无忠慢，同于竭节，以徇其上。群后既建，继体贤鄙，亦均一契，等于无虑。且树国苟固，则所任之臣，得贤益理；次委中智，亦足以安。何则？势固易持故也。

然则建邦苟尽其理，则无向不可。是以周室自成康以下，逮至宣王，宣王之後，到于赧王，其间历载，朝无名臣，而宗庙不陨者，诸侯维持之也。故曰，为社稷计，莫若建国。夫邪正逆顺者，人心之所系服也。今之建置，宜审量事势，使诸侯率义而动，同忿俱奋，令其力足以维带京邑。若包藏祸心，惕于邪而起，孤立无党，所蒙之籍不足独以有为。然齐此甚难，陛下宜与达古今善识事势之士深共筹之。建侯之理，使君乐其国，臣荣其朝，各流福祚，传之无穷；上下一心，爱国如家，视百姓如子，然後能保荷天禄，兼翼王室。今诸王裂土，皆兼于古之诸侯，而君贱其爵，臣耻其位，莫有安志，其故何也？法同郡县，无成国之制故也。今之建置，宜使率由旧章，一如古典。然人心系常，不累十年，好恶未改，情愿未移。臣之愚虑，以为宜早创大制，迟回众望，犹在十年之外，然後能令君臣各安其位，荣其所蒙，上下相持，用成藩辅。如今之为，适足以亏天府之藏，徒弃谷帛之资，无补镇国卫上之势也。

古者封建既定，各有其国，後虽王之子孙，无复尺土，此今事之必不行者也。若推亲疏，转有所废，以有所树，则是郡县之职，非建国之制。今宜豫开此地，令十世之内，使亲者得转处近。十世之远，近郊地尽，然後亲疏相维，不得复如十世之内。然犹树亲有所，迟天下都满，已弥数百千年矣。今方始封而亲疏倒施，甚非所宜。宜更大量天下土田方里之数，都更裂土分人，以王同姓，使亲疏远近不错其宜，然後可以永安。古者封国，大者不过土方百里，然後人数殷众，境内必盈其力，足以备充制度。今虽一国周环近将千里，然力实寡，不足以奉国典。所遇不同，故当因时制宜，以尽事适今。宜令诸王国容少而军容多，然于古典所应有者悉立其制，然非急所须，渐而备之，不得顿设也。须车甲器械既具，群臣乃服彩章；仓廪巳实，乃营宫室；百姓已足，乃备官司；境内充实，乃作礼乐。唯宗庙社稷，则先建之。至于境内之政，官人用才，自非内史、国相命于天子，其馀众职及死生之断、谷帛资实、庆赏刑威、非封爵者，悉得专之。今臣所举二端，盖事之大较；其所不载，应在二端之属者，以此为率。今诸国本一郡之政耳，若备旧典，则官司以数，事所不须，而以虚制损实力。至于庆赏刑断，所以卫下之权，不重则无以威众人而卫上。故臣之愚虑，欲令诸侯权具，国容少而军容多，然亦终于必备今事为宜。

周之建侯，长享其国，与王者并，远者仅将千载，近者犹数百年；汉之诸王，传祚暨至曾玄。人性不甚相远，古今一揆，而短长甚违，其故何邪？立意本殊而制不同故也。周之封建，使国重于君，公侯之身轻于社稷，故无道之君不免诛放。敦兴灭继绝之义，故国祚不泯。不免诛放，则群后思惧，胤嗣必继，是无亡国也。诸侯思惧，然後轨道，下无亡国，天子乘之，理势自安，此周室所以长在也。汉之树置君国，轻重不殊，故诸王失度，陷于罪戮，国随以亡。不崇兴灭继绝之序，故下无固国。下无固国，天子居上，势孤无辅，故奸臣擅朝，易倾大业。今宜反汉之弊，修周旧迹。国君虽或失道，陷于诛绝，又无子应除，苟有始封支胤，不问远近，必绍其祚。若无遗类，则虚建之，须皇子生，以继其统，然後建国无灭。又班固称「诸侯失国亦犹网密」，今又宜都宽其检。且建侯之理，本经盛衰，大制都定，班之群后，著誓丹青，书之玉版，藏之金匮，置诸宗庙，副在有司。寡弱小国犹不可危，岂况万乘之主！承难倾之邦而加其上，则自然永久居重固之安，可谓根深华岳而四维之也。臣之愚，愿陛下置天下于自安之地，寄大业于固成之势，则可以无遗忧矣。

今阎闾少名士，官司无高能。其故何也？清议不肃，人不立德，行在取容，故无名士。下不专局，又无考课，吏不竭节，故无高能。无高能，则有疾世事；少名士，则後进无准，故臣思立吏课而肃清议。夫欲富贵而恶贫贱，人理然也。圣王大谙物情，知不可去，故直同公私之利，而诡其求道，使夫欲富者必先由贫，欲贵者必先安贱。安贱则不矜，不矜然後廉耻厉，守贫者必节欲，节欲然後操全。以此处务，乃得尽公。尽公者，富贵之徒也，为无私者终得其私，故公私之利同也。今欲富者不由贫自得富，欲贵者不安贱自得贵，公私之涂既乖，而人情不能无私，私利不可以公得，则恒背公而横务。是以风节日颓，公理渐替，人士富贵，非轨道之所得。以此为政，小大难期，然教颓来既久，难反一朝。又世放都靡，营欲比肩，群士浑然，庸行相似，不可顿肃，甚殊黜陟也。且教不求尽善，善在抑尤，同侈之中，犹有甚泰。使夫昧适情之乐者，损其显荣之贵，俄在不鲜之地；约己洁素者，蒙俭德之报，列于清官之上。二业分流，令各有蒙，然俗放都奢，不可顿肃，故臣私虑，愿先从事于渐也。

天下至大，万事至众，人君至少，同于天日，故非垂听所得周览。是以圣王之化，执要而已，委务于下而不以事自婴也。分职既定，无所与焉，非惮日昃之勤，而牵于逸豫之虞，诚以政体宜然，事势致之也。何则？夫造创谋始，逆暗是非，以别能否，甚难察也。既以施行，因其成败，以分功罪，甚易识也。易识在考终，难察在造始，故人君恒居其易则安，人臣不处其难则乱。今陛下每精事始而略于考终，故群吏虑事怀成败之惧轻，饰文采以避目下之谴重，此政功所以未善也。今人主能恒居易执要以御其下，然後人臣功罪形于成败之徵，无逃其诛赏。故罪不可蔽，功不可诬。功不可诬，则能者劝；罪不可蔽，则违慢日肃，此为国之大略也。臣窃惟陛下圣心，意在尽善，惧政有违，故精事始，以求无失。又以众官胜任者少，故不委务，宁居日昃也。臣之愚虑，窃以为今欲尽善，故宜考终。何则？精始难校故也。又群官多不胜任，亦宜委务，使能者得以成功，不能者得以著败。败著可得而废，功成可得遂任，然後贤能常居位以善事，暗劣不得以尸禄害政。如此不已，则胜任者渐多，经年少久，即群司遍得其人矣。此校才考实政之至务也。今人主不委事仰成，而与诸下共造事始，则功罪难分。下不专事，居官不久，故能否不别。何以验之？今世士人决不悉良能也。又决不悉疲软也。然今欲举一忠贤，不知所赏；求一负败，不知所罚。及其免退，自以犯法耳，非不能也。登进者自以累资及人间之誉耳，非功实也。若谓不然，则当今之政未称圣旨，此其徵也。陛下御今法为政将三十年，则功未日新，其咎安在？古人有言：「琴瑟不调，甚者必改而更张。」凡臣所言，诚政体之常，然古今异宜，所遇不同。陛下纵未得尽仰成之理，都委务于下，至于今事应奏御者，蠲除不急，使要事得精可三分之二。古者六卿分职，冢宰为师。秦汉已来，九列执事，丞相都总。今尚书制断，诸卿奉成，于古制为重，事所不须，然今未能省并。可出众事付外寺，使得专之，尚书为其都统，若丞相之为。惟立法创制，死生之断，除名流徙，退免大事，及连度支之事，台乃奏处。其馀外官皆专断之，岁终台阁课功校簿而已。此为九卿造创事始，断而行之，尚书书主，赏罚绳之，其势必愈考成司非而已。于今亲掌者动受成于上，上之所失，不得复以罪下，岁终事功不建，不知所责也。夫监司以法举罪，狱官案劾尽实，法吏据辞守文，大较加同，然至于施用，监司与夫法狱体宜小异。狱官唯实，法吏唯文，监司则欲举大而略小。何则？夫细过微阙，谬妄之失，此人情之所必有，而悉纠以法，则朝野无全人，此所谓欲理而反乱者也。

故善为政者纲举而网疏，纲举则所罗者广，网疏则小必漏，所罗者广则为政不苛，此为政之要也。而自近世以来，为监司者，类大纲不振而微过必举。微过不足以害政，举之则微而益乱；大纲不振，则豪强横肆，豪强横肆，则百姓失职矣，此错所急而倒所务之由也。今宜令有司反所常之政，使天下可善化。及此非难也，人主不善碎密之案，必责犯强举尤之奏，当以尽公，则害政之奸自然禽矣。夫大奸犯政而乱兆庶之罪者，类出富强，而豪富者其力足惮，其货足欲，是以官长顾势而顿笔。下吏纵奸，惧所司之不举，则谨密网以罗微罪。使奏劾相接，状似尽公，而挠法不亮固已在其中矣。非徒无益于政体，清议乃由此而益伤。古人有言曰：「君子之过，如日之蚀焉。」又曰：「过而能改。」又曰：「不贰过。」凡此数者，皆是贤人君子不能无过之言也。苟不至于害政，则皆天网之所漏；所犯在甚泰，然後王诛所必加，此举罪浅深之大例者也。故君子得全美以善事，不善者必夷戮以警众，此为政诛赦之准式也。何则？所为贤人君子，苟不能无过，小疵不可以废其身，而辄绳以法，则愧于明时。何则？虽有所犯，轻重甚殊，于士君子之心受责不同而名不异者，故不轨之徒得引名自方，以惑众听，因名可乱，假力取直，故清议益伤也。凡举过弹违，将以肃风论而整世教，今举小过，清议益□。是以圣人深识人情而达政体，故其称曰：「不以一眚掩大德。」又曰：「赦小过，举贤才。」又曰：「无求备于一人。」故冕而前旒，充纩塞耳，意在善恶之报必取其尤，然後简而不漏，大罪必诛，法禁易全也。何则？害法在犯尤，而谨搜微过，何异放兕豹于公路，而禁鼠盗于隅隙。古人有言：「□钺不用而刀锯日弊，不可以为政。」此言大事缓而小事急也。时政所失，少有此类，陛下宜反而求之，乃得所务也。

夫权制不可以经常，政乖不可以守安，此言攻守之术异也。百姓虽愚，望不虚生，必因时而发。有因而发，则望不可夺；事变异前，则时不可违。明圣达政，应赴之速，不及下车，故能动合事机，大得人情。昔魏武帝分离天下，使人役居户，各在一方；既事势所须，且意有曲为，权假一时，以赴所务，非正典也。然逡巡至今，积年未改，百姓虽身丁其困，而私怨不生，诚以三方未悉荡并，知时未可以求安息故也。是以甘役如归，视险若夷。至于平吴之日，天下怀静，而东南二方，六州郡兵，将士武吏，戍守江表，或给京城运漕，父南子北，室家分离，咸更不宁。又不习水土，运役勤瘁，并有死亡之患，势不可久。此宜大见处分，以副人望。魏氏错役，亦应改旧。此二者各尽其理，然黔首感恩怀德，讴吟乐生必十倍于今也。自董卓作乱以至今，近出百年，四海勤瘁，丁难极矣。六合浑并，始于今日，兆庶思宁，非虚望也。然古今异宜，所遇不同，诚亦未可以希遵在昔，放息马牛；然使受百役者不出其国，兵备待事其乡，实在可为。纵复不得悉然为之，苟尽其理，可静三分之二，吏役可不出千里之内。但如斯而已，天下所蒙已不訾矣。政务多端，世事之未尽理者，难遍以疏举，振领总纲，要在三条。凡政欲静，静在息役，息役在无为。仓廪欲实，实在利农，利农在平籴。为政欲著信，著信在简贤，简贤在官久。官久非难也，连其班级，自非才宜，不得傍转以终其课，则事善矣。平籴已有成制，其未备者可就周足，则谷积矣。无为匪他，却功作之勤，抑似益而损之利。如斯而已，则天下静矣。此三者既举，虽未足以厚化，然可以为安有馀矣。夫王者之利，在生天地自然之财，农是也。所立为指于此，事诚有功益。苟或妨农，皆务所息，此悉似益而损之谓也。然今天下自有事所必须，不得止已，或用功甚少而所济至重。目下为之，虽少有废，而计终已大益。农官有十百之利，及其妨害，在始似如未急，终作大患，宜逆加功，以塞其渐。如河、汴将合，沈莱苟善，则役不可息。诸如此类，亦不得已已。然事患缓急，权计轻重，自非近如此类，准以为率，乃可兴为，其馀皆务在静息。然能善算轻重，权审其宜，知可兴可废，甚难了也。自非上智远才，不干此任。夫创业之美，勋在垂统，使夫後世蒙赖以安。其为安也，虽昏犹明，虽愚若智。济世功者，实在善化之为，要在静国。至夫修饰官署，凡诸作役务为恒伤过泰，不患不举，此将来所不须于陛下而自能者也。至于仰蒙前绪，所凭日月者，实在遗风系人心，馀烈匡幼弱，而今勤所不须，以伤所凭。钧此二者，何务孰急，陛下少垂恩回虑，详择所安，则大理尽矣。

世之私议，窃比陛下于孝文，臣以为圣德隆杀，将在乎後，不在当今。何则？陛下龙飞凤翔，应期践阼，有创业之勋矣。扫灭强吴，奄征南海，又有之矣。以天子之贵，而躬行布衣之所难，孝俭之德，冠于百王，又有之矣。履宜无细，动成轨度，又有之矣。若善当身之政，建藩屏之固，使晋代久长，後世仰瞻遗迹，校功考事，实与汤武比隆，何孝文足云！臣之此言，非臣下褒上虚美常辞，其事实然。若所以资为安之理，或未尽善，则恐良史书勋，不得远尽弘美，甚可惜也。然不可使夫知政之士得参圣虑，经年少久，终必有成。愿陛下少察臣言！（《晋书·刘颂传》，又《群书治要》三十引《晋书》。）





卷四十一




◎　刘颂（二）



◇　上疏请复肉刑

诸引皆作「上书」，今据《晋志》，下文云，「疏入不见省」，定作「上疏」。

臣昔上行肉刑，从来积年，遂寝不论。臣窃以为议者拘孝文之小仁，而轻违圣王之典刑，未详之甚，莫过于此。今死刑重，故非命者众，生刑轻，故罪不禁奸。所以然者，肉刑不用之所致也。今为徒者，类性元恶不轨之族也，去家悬远，作役山谷，饥寒切身，志不聊生，虽有廉士介者，苟虑不首死，则皆为盗贼，岂况本性奸凶无赖之徒乎！又令徒富者输财，解日归家，乃无役之人也。贫者起为奸盗，又不制之虏也。不刑，则罪无所禁，不制，则群恶横肆，为法若此，近不尽善也。是以徒亡日属，贼盗日烦，亡之数者至有十数，得辄加刑，日益一岁，此为终身之徒也。自顾反善无期，而灾困逼身，其志亡思盗，势不得息，事使之然也。

古者用刑以止刑，今反于此。诸重犯亡者，发过三寸辄重髡之，此以刑生刑；加作一岁，此以徒生徒也。亡者积多，系囚猥蓄。议者曰囚不可不赦，复从而赦之，此为刑不制罪，法不胜奸。下知法之不胜，相聚而谋为不轨，月异而岁不同。故自顷年以来，奸恶陵暴，所在充斥，渐以滋蔓，日积不已，弊将所归。（此三句从《御览》补。）议者不深思此故，而曰肉刑于名忤听，忤听孰与盗贼不禁？

圣王之制肉刑，远有深理，其事可得而言，非徒惩其畏剥割之痛而不为也，乃去其为恶之具，使夫奸人无用复肆其志，止奸绝本，理之尽也。亡者刖足，无所用复亡。盗者截手，无所用复盗。淫者割其势，理亦如之。除恶塞源，莫善于此，非徒然也。此等已刑之後，便各归家，父母妻子，共相养恤，不流离于涂路。有今之困，创愈可役，上准古制，随宜业作，虽已刑残，不为虚弃，而所患都塞，又生育繁阜之道自若也。

今宜取死刑之限重，生刑之限轻。（此二句从《御览》改补。）及三犯逃亡淫盗，悉以肉刑代之。其三岁刑以下，已自杖罚遣，又宜制其罚数，使有常限，不得减此。其有宜重者，又任之官长。应四五岁刑者，皆髡笞，笞至一百，稍行，使各有差，悉不复居作。然後刑不复生刑，徒不复生徒，而残体为戮，终身作诫。人见其痛，畏而不犯，必数倍于今。且为恶者随发被刑，去其为恶之具，此为诸已刑者皆良士也。岂与全其为奸之手足，而蹴居必死之穷地同哉！而犹曰肉刑不可用，臣窃以为不识务之甚也。臣昔常侍左右，数闻明诏，谓肉刑宜用，事便于政。愿陛下信独见之断，使夫能者得奉圣虑，行之于今。比填沟壑，冀见太平。《周礼》三赦三宥，施于老幼悼耄，黔黎不属逮者，此非为恶之所出，故刑法逆舍而宥之。至乎此族，犯罪则必刑而无赦，此政之理也。暨至後世，以时险多难，因赦解结，权以行之，又不以宽罪人也。至今恒以罪积狱繁，赦以散之，是以赦愈数而狱愈塞，如此不已，将至不胜。原其所由，肉刑不用之故也。今行肉刑，非徒不积，且为恶无具则奸息。去此二端，狱不得繁，故无取于数赦，于政体胜矣。（《晋书·刑法志》，《通典》一百六十八；又《艺文类聚》五十四、《御览》六百四十八引王隐《晋书》，又《群书治要》二十九引《晋书·刑法志》廷尉刘颂表。案：「《治要》所引《晋书》，皆王隐书也。）



◇　上疏言断狱宜守律令

自近世以来，法渐多门，令甚不一。臣今备掌刑断，职思其忧，谨具启闻。

臣窃伏惟陛下为政，每尽善，故事求曲当，则例不得直；尽善，故法不得全。何则？夫法者，固以尽理为当，而上求尽善，则诸下牵文就义，以赴主之所许，是以法不得全。刑尽徵文，徵文必有乖于情听之断，而上安于曲当，故执平者因文可引，则生二端。是法多门，令不一，则吏不知所守，下不知所避。奸伪者因法之多门，以售其情，所欲浅深，苟断不一，则居上者难以检下，于是事同议异，狱犴不平，有伤于法。

古人有言：「人主详，其政荒；人主期，其事理。」详匪他，尽善则法伤，故其政荒也。期者轻重之当，虽不厌情，苟入于文，则循而行之，故其事理也。夫善用法者，忍违情不厌听之断，轻重虽不允人心，经于凡览，若不可行，法乃得直。又君行之分，各有所司。法欲必奉，故令主者守文；理有穷塞，故使大臣释滞；事有时宜，故人主权断。主者守文，若释之执犯跸之平也；大臣释滞，若公孙弘断郭解之狱也；人主权断，若汉祖戮丁公之为也。天下万事，自非斯格重为，故不近似此类，不得出以意妄议，其馀皆以律令从事。然後法信于下，人听不惑，吏不容奸，可以言政。人主轨斯格以责群下，大臣小吏各守其局，则法一矣。

古人有言：「善为政者，看人设教。」看人设教，制法之谓也。又曰：「随时之宜。」当务之谓也。然则看人随时，在大量也，而制其法。法轨既定则行之，行之信如四时，执之坚如金石，群吏岂得在成制之内，复称随时之宜，傍引看人设教，人设教，以乱正典哉！何则？始制之初，固已看人而随时矣。今若设法未尽当，则宜改之。若谓已善，不得尽以为制，而使奉用之司公得出入以差轻重也。夫人君所与天下共者，法也。已令四海，不可以不信以为教，方求天下之不慢，不可绳以不信之法。且先识有言，人至愚而不可欺也。不谓平时背法意断，不胜百姓愿也。

上古议事以制，不为刑辟。夏殷及周，书法象魏。三代之君齐圣，然咸弃曲当之妙鉴，而任徵文之直准，非圣有殊，所遇异也。今论时敦朴，不及中古，而执平者欲适情之所安，自托于议事以制。臣窃以为听言则美，论理则违。然天下至大，事务众杂，时有不得悉循文如令。故臣谓宜立格为限，使主者守文，死生以之，不敢错思于成制之外，以差轻重，则法恒全。事无正据，名例不及，大臣论当，以释不滞，则事无阂。至如非常之断，出法赏罚，若汉祖戮楚臣之私己，封赵氏之无功，唯人主专之，非奉职之臣所得拟议。然後情求傍请之迹绝，似是而非之奏塞，此盖齐法之大准也。主者小吏，处事无常。何则？无情则法徒克，有情则挠法。积充似无私，然乃所以得其私，又恒所□以卫其身。断当恒充，世谓尽公，时一曲法，乃所不疑。故人君不善倚深似公之断，而责守文如令之奏，然后得为有检，此又平法之一端也。

夫出法权制，措施一事，厌情合听，可适耳目，诚有临时当意之快，胜于徵文不允人心也。然起为经制，终年施用，恒得一而失十。故小有所得者，必大有所失；近有所漏者，必远有所苞。故谙事识体者，善权轻重，不以小害大，不以近妨远。忍曲当之近适，以全简直之大准。不牵于凡听之所安，必守徵文以正例。每临其事，恒御此心以决断，此又法之大概也。

又律法断罪，皆当以法律令正文，若无正文，依附名例断之，其正文名例所不及，皆勿论。法吏以上，所执不同，得为异议。如律之文，守法之官，惟当奉用律令。至于法律之内，所见不同，乃得为异议也。今限法曹郎令史，意有不同为驳，唯得论释法律，以正所断，不得援求诸外，论随时之宜，以明法官守局之分。（《晋书·刑法志》：刘颂为三公尚书，又上疏云云；《艺文类聚》五十四：刘颂刑狱奏云云；又见《通典》一百六十六。）



◇　赵王伦加九锡议

昔汉之锡魏，魏之锡晋，皆一时之用，非可通行。今宗庙□安，虽嬖后被退，势臣受诛。周勃诛诸吕而尊孝文，霍光废昌邑而奉孝宣，并无九锡之命。违旧典而习权变，非先王之制。九锡之议，请无所施。（《晋书·刘颂传》）



◎　羊祜

祜字叔子，泰山南城人，汉南阳太守续孙。高贵乡公时征拜中书侍郎，迁给事中黄门郎。陈留王时赐爵关中侯，徙秘书监。晋国建，封钜平子，拜相国从事中郎，迁中领军。武帝受禅，进中军将军，加散骑常侍，进爵为侯，寻拜尚书右仆射卫将军，都督荆州诸军，镇南夏，加车骑将军开府，坐杨肇败贬为平南将军。咸宁初除征南大将军，封南城侯。卒谥曰成。有《集》二卷。

◇　雁赋

鸣则相和，行则接武。前不绝贯，后不越序。齐力不期而并至，同趣不要而自聚。当其赴节，则万里不能足其路。苟泛一壑，则众物不能易其所。临空不能顿其翼，扬波不能氵□其羽。排云墟以颉颃，汰弱波以容与。进凌鸾于泰清，退嬉鱼乎玄渚。浮若漂舟乎江之涛，色若委雪于岩之阿。邕邕兮悲鸣乎云间，因飞临虚厉清和。眇眇兮瞥若入清尘，扶日拂翼粲光罗。（《艺文类聚》九十一，《初学记》三十引两条）



◇　让开府表

臣祜言，臣昨出，伏闻恩诏，拔臣使同台司。臣自出身已来，适十数年，受任外内，每极显重之地。常以智力不可强进，恩宠不可久谬，夙夜战栗，以荣为忧。臣闻古人之言，德未为众所服而受高爵，则使才臣不进；功未为众所归而荷厚禄，则使劳臣不劝。今臣身托外戚，事遭运会，诫在宠过，不患见遗。而猥超然降发中之诏，加非次之荣。臣有何功可以堪之？何心可以安之？以身误陛下，辱高位，倾覆亦寻而至，愿复守先人弊庐，岂可得哉！违命诚忤天威，曲从即复若此。盖闻古人申于见知，大臣之节，不可则止。臣虽小人，敢缘所蒙，念存斯义。今天下自服化已来，方渐八年，虽侧席求贤，不遗幽贱，然臣等不能推有德，进有功，使圣听知胜臣者多，而未达者不少。假令有遗德于版筑之下，有隐才屠钓之间，而令朝仪用臣不以为非，臣处之不以为愧，所失岂不大哉！且臣忝窃虽久，未若今日兼文武之极宠，等宰辅之高位也。臣所见虽狭，据今光禄大夫李喜秉节高亮，正身在朝；光禄大夫鲁芝□身寡欲，和而不同；光禄大夫李胤莅政弘简，在公正色。皆服事华发，以礼终始。虽历内外之宠，不异寒贱之家，而犹未蒙此选，臣更越之，何以塞天下之望，少益日月！是以誓心守节，无苟进之志。今道路未通，方隅多事，乞留前恩，使臣得速还屯。不尔留连，必于外虞有阙。臣不胜忧惧，谨触冒拜表，惟陛下察匹夫之志，不可以夺。（《文选》，《晋书·羊祜传》，《御览》四百二十四引王隐《晋书》）





◇　让封南城侯表

昔张良请受留万户，汉祖不夺其志，臣受钜平于先帝，敢辱重爵，以速官谤。（《晋书·羊祜传》）



◇　请伐吴疏

先帝顺天应时，西平巴、蜀，南和吴会，海内得以休息，兆庶有乐安之心。而吴复背信，使边事更兴。夫期运虽天所授，而功业必由人而成，不一大举扫灭，则役无时得安。亦所以隆先帝之勋，成无为之化也。故尧有丹水之伐，舜有三苗之征，咸以宁静宇宙，戢兵和众者也。蜀平之时，天下皆谓吴当并亡，自此来十三年，是谓一周，平定之期复在今日矣。议者常言吴楚有道后服，无礼先强，此乃谓侯之时耳。当今一统，不得与古同谕。夫适道之论，皆未应权，是故谋之虽多，而决之欲独。凡以险阻得存者，谓所敌者同，力足自固。苟其轻重不齐，强弱异势，则智士不能谋，而险阻不可保也。蜀之为国，非不险也，高山寻云霓，深谷肆无景，束马悬车，然后得济，皆言一夫荷戟，十人莫当。及进兵之日，曾无藩篱之限，斩将搴旗，伏尸数万，乘胜席卷，径至成都，汉中诸城，皆鸟栖而不敢出。非皆无战心，诚力不足相抗。至刘禅降服，诸营堡者索然俱散。今江淮之难，不过剑阁；山川之险，不过岷汉。孙皓之暴，侈于刘禅；吴人之困，甚于巴蜀。而大晋兵众，多于前世；资储器械，盛于往时。今不于此平吴，而更阻兵于相守，征夫苦役，日寻干戈，经历盛衰，不可长久，宜当时定，以一四海，今若引梁益之兵水陆俱下，荆楚之众进临江陵，平南、豫州，直指夏口，徐、扬、青、兖并向秣陵，鼓旆以疑之，多方以误之，以一隅之吴，当天下之众，势分形散，所备皆急。巴汉奇兵出其空虚，一处倾坏，则上下震荡。吴缘江为国，无有内外，东西数千里，以藩篱自持，所敌者大，无有宁息。孙皓恣情任意，与下多忌，名臣重将不复自信，是以孙秀之徒皆畏逼而至。将疑于朝，士困于野，无有保世之计，一定之心。平常之日，犹怀去就，兵临之际，必有应者，终不能齐力致死，已可知也。其俗急速，不能持久，弓弩戟□不如中国，唯有水战是其所便。一入其境，则长江非复所固，还保城池，则去长入短。而官军悬进，人有致节之志，吴人战于其内，有凭城之心。如此，军不逾时，克可必矣。（《晋书·羊祜传》）



◇　与从弟□书

吾以布衣，忝荷重任，每以尸素为愧。大命既隆，唯江南未夷，此人臣之责，是以不量所能，毕力吴会，当凭朝廷之威，赖士大夫之谋，以全克之举，除万世之患。年已朽老，既定边事，当有角巾东路，还归乡里，于坟墓侧为容棺之墟，假日还息，思与后生味道，此吾之至愿也。以凡才而居重位，何能不惧盈满以受责邪？疏广是吾师也。圣主明恕，当不夺微志尔。（《艺文类聚》二十六，《御览》六百八十七，又略见《晋书·羊祜传》）



◇　与吴都督陆抗

此上药也。近始自作，未及服。以君疾急，故相致。（《吴志·陆抗传》注引《汉晋春秋》）



◇　诫子书

吾少受先君之教，能言之年，便召以典文。年九岁，便诲以诗书。然尚犹无乡人之称，无清异之名。今之职位，谬恩之加耳，非吾力所能致也。吾不如先君远矣。汝等复不如吾。讠咨度弘伟，恐汝兄弟未之能也。奇异独达，察汝等将无分也。恭为德首，慎为行基。愿汝等言则忠信，行则笃敬，无口许人以财，无传不经之之谈，无听毁誉之语。闻人之过，耳可得受，口不得宣，思而后动。若言行无信，身受大谤，自入刑论，岂复惜汝？耻及祖考，思乃父言，纂乃父教，各讽诵之。（《艺文类聚》二十三）



◎　羊亮

亮字长玄，祜伯父秘之孙，太傅杨骏以为参军，累转大鸿胪。后奔并州，为刘渊所害。



◇　止盗议

昔楚江乙母失布，以为盗繇令尹。公若无欲，盗宜自止，何重法为？（《晋书·羊祜传》。时京兆多盗窃，杨骏欲更重其法：盗百钱加大辟。请官属会议，亮云云，骏惭而止。）



◎　羊秀

秀，爵里未详。（案：羊□字稚舒，祜从弟，仕魏入晋，为中护军，左迁太仆，疑此「秀」即「□」之烂文，「卫公」疑是「卫觊」。）



◇　卫公碑

仰目希遐风，重晖冠世。（《文选》袁宏《三国名臣赞》注）





卷四十二




◎　杜预（一）

预字元凯，京兆杜陵人，魏幽州刺史恕子。甘露中为尚书郎，袭祖畿爵丰乐亭侯，后参文帝相国府军事。晋受禅，守河南尹，免；寻为安西军司，除秦州刺史，领东羌校尉轻车将军，以忤石鉴槛车征诣廷尉，以赎论，寻德行度支尚书，免；复拜度支尚书，代羊祜为镇南大将军都督荆州诸军事。吴平，进爵当阳县侯，后征为司隶校尉。道卒，追赠征南大将军，谥曰成。有《春秋左氏经传集解》三十卷，《春秋释例》十五卷《集》十八卷。



◇　举贤良方正表

案：苏赞布行于草野，著德于闾阎，放心直意，若得珥笔丹墀，推访格言，必有谔谔匪躬之节。（《初学记》二十。案：《初学记》此下有陆云荐张瞻文，张溥误采入《杜预集》中，今削不收。）



◇　表

长史刘绘修治洛阳以东运渠，通赤马舟。（《书钞》一百三十七）所领郡曲，皆居南乡界；所近钳卢大陂，下有良田。（《文选·南都赋》注）



◇　列上故太傅羊祜所辟士表

祜虽开府而不备僚属，引谦之至，宜见显明。及扶疾辟士，未到而没，家无胤嗣，官无命士，此方之望，隐忧载怀。夫笃终追远，人德归厚，汉祖不惜四千户之封，以慰赵子弟心，请议之。（《晋书·羊祜传》）



◇　陈伐吴至计表

自闰月以来，贼但敕严，下无兵士。以理势推之，贼之穷计，力不两完，必先认上流，勤保夏口以东，以延视息，无缘多兵西上，空其国都。而陛下过听，便用委弃大计，纵敌患生。此诚国之远图，使举而有败，勿举可也。事为之制，务从完牢。若或有成，则开太平之基，不成，不过费损日月之间，何惜而不一试之！若当须后年，天时人事不得如常，臣恐其更难也。陛下宿议，分命臣等随界分进，其所禁持，东西同符，万安之举，未有倾败之虑。臣心实了，不敢以暧昧之见自取后累，惟陛下察之。（《晋书·杜预传》）



◇　又表

羊祜与朝臣多不同，不先博画而密与陛下共施此计，故益令多异。凡事当以利害相较，今此举十有八九利，其一二止于无功耳。其言破败之形亦不可得，直是计不出己，功不在身，各耻其前言，故守之也。自顷朝廷事无大小，异意锋起，虽人心不同，亦由恃恩不虑后难，故轻相同异也。昔汉宣帝议赵充国所上事效之后，诘责诸议者，皆叩头而谢，以塞异端也。自秋已来，讨贼之形颇露。若今中止，孙皓怖而生计，或徙都武昌，更完修江南诸城，远其居人，城不可攻，野无所掠，积大船于夏口则明年之计或无所及。（《晋书·杜预传》）



◇　奏上律令注解

被敕，以臣造新律事，律吏杜景、李复等造律，皆未清本末之意者也。法者，盖是绳墨之断例，非穷理尽性之书也。故文约而例直，听省而禁简，例直易见，禁简难犯。易见则人知所避，难是几于刑厝，刑之本在于简直，故必审名分；审名分者必忍小理。古之刑书，铭之钟鼎，铸之金石，斯所以远塞异端，绝异理也。法出一门，然后人知恒禁。吏无淫巧，政明于上，民安于下。今所注皆网罗法意，格之以名分，使用之者执名例以审趣舍，伸绳墨之直，去析薪之理也。（《书钞》四十五、《艺文类聚》五十四引杜预奏事，又见《晋书·杜预传》）



◇　奏上黜陟课略

臣闻上古之政，因循自然，虚己委诚，而信顺之道应，神感心通，而天下之理得。其后淳朴渐散，彰美显恶，设官分职，以颁爵禄，弘宣六典，以详考察。然犹倚明哲之辅，建忠贞之司，使名不得越功而独美，功不得后名而独隐，皆畴咨博询，敷纳以言。及至末世，不能纪远而求于密微，疑诸心而信耳目，疑耳目而信简书。简书愈繁，官方愈伪，法令滋章，巧饰弥多。昔汉之刺史，亦岁终奏事，不制{□卞}课，而清浊粗举。魏氏考课，即京房之遗意，其文可谓至密。然由于累细以违其体，故历代不能通也。岂若申唐尧之旧典，去密就简，则简而易从也。

夫宣尽物理，神而明之，存乎其人。去人而任法，则以伤理。今科举优劣，莫若委任达官，各考所统。在官一年以后，每岁言优者一人为上第，劣者一人为下第，因计偕以名闻。如此六载，主者总集采安，其六岁处优举者超用之，六岁处劣举者奏免之，其优多劣少者叙用之，劣多优少者左迁之。今考课之品，所对不钧，诚有难易。若以难取优，以易而否，主者固当准量轻重，微如降杀，不足复曲以法尽也。《己丑诏书》以考课难成，听通荐例。荐例之理，即亦取于风声。六年顿荐，黜陟无渐，又非古者三考之意也。今每岁一考，则积优以成陟，累劣以取黜。以士君子之心相处，未有官故六年六黜清能，六进否劣者也。监司将亦随而弹之。若令上下公相容过，此为清议大颓，亦无取于黜陟也。（《晋书·杜预传》，《通典》十五）



◇　奏秦州军事臣尝闻边人说，虏专以骑为寇，穿堑不如作马□□。马□□法，坑方三尺，错平穿之，虏骑非下马平治，则终不得入。又其外蹊要路，亦可随作坞，施枪□□中讫，薄覆其上。如此则虏当筑地而行，不敢辄往来也。（《御览》三百三十七）





◇　奏履藉田窃惟藉田令，本以藉田千亩。十顷之田，计其案行，周旋不过数里。凡宗庙粢盛，御用膳羞，及群神之调于是取，所藉户口足以当一县一邑，所供至重，事贵临履也。

◇　奏事臣前在南，闻魏兴西北山有野牛野羊，牛之大者二千斤，羊之大者千数百斤，试令求之，各得一枚，并头角蹄，案其形，不与中土牛羊相似，然是野兽中所希有。（《艺文类聚》九十四、《御览》八百九十九、又九百二并引杜预奏事）药杵臼、澡□、熨斗、釜瓮铫□、钨钅育，皆亦民间之急用物也。（《御览》七百五十七）



◇　奏议皇太子除服

侍中尚书令司空鲁公臣贾充、侍中尚书仆射奉车都尉大梁侯臣卢钦、尚书新沓伯臣山涛、尚书奉车都尉平春侯臣胡威、尚书剧阳子臣魏舒、司尚书堂阳子臣石鉴、尚书丰乐亭侯臣杜预稽首言：礼官参议博士张靖等议，以为「孝文权制三十六日之服，以日易月，道有污隆，礼不得全，皇太子亦宜割情除服」。博士陈逵等议，以为「三年之丧，人子所以自尽，故圣人制礼，自上达下。是以今制，将吏诸遭父母丧，皆假宁二十五月。敦崇孝道，所以风化天下。皇太子至孝著于内，而衰服于外，非礼所为称情者也。宜其不除。」

臣钦、臣舒、臣预谨案靖、逵等议，各见所学之一端，未晓帝者居丧古今之通礼也。自上及下，尊卑贵贱，物有其宜。故礼有以多为贵者，有以少为贵者，有以高为贵者，有以下为贵者，唯其称也。不然，则本末不经，行之不远。天子之与群臣，虽不之情若一，而所居之宜实异，故礼不得同。《易》曰：「上古之世丧期无数。」《虞书》称「三载四海遏密八音」，其后无文。至周公曰，乃称「殷之高宗□三年不言」。其传曰：「谅，信也；□，默也。」下逮五百余岁，而子张疑之，以问仲尼。仲尼答云：「何必高宗，古之人皆然，群薨，百官总己以听于冢宰三年。」周景王有后、世子之丧，既葬除丧而乐。晋叔向讥之曰：「三年之丧，虽贵遂服，礼也。王虽弗遂，宴乐已早，亦非礼也。」此皆天子丧事见于古文者也。称高宗不云服丧三年，而云谅□三年，此释服心丧之文也。讥景王不讥其除丧，而讥其宴乐已早，明既葬应除，而违谅□之节也。尧崩，舜谅□三年，故称遏密八音。由此言之，天子居丧，齐斩之制，菲杖□带，当遂其服。既葬而除，谅□以终之，三年无改父之道，故百官总己听于冢宰。丧服已除，故称不言之美，明不复寝苫枕土，以荒大政也。《礼记》：「三年之丧，自天子达。」又云：「父母之丧，无贵贱一也。」又云：「□衰丧车皆无等。．此通谓天子居丧，衣服之节同于凡人，心丧之礼终于三年，亦无服丧三年之文。然继体之君，犯多荒宁。自从废谅□之制，至令高宗擅名于往代，子张致疑于当时，此乃贤圣所以为讥，非讥天子不以服终丧也。

秦燔书籍，率意而行，亢上抑下。汉祖草创，因而不革。乃至率天下皆终重服，旦夕哀临，经罹寒暑，禁塞嫁聚饮酒食肉，制不称情。是以孝文遣诏，敛毕便葬，葬毕制红礻覃之除。虽不合高宗谅□之遣，近于古典，故传之后嗣。于时预修陵庙，故敛葬得在浃辰之内，因以定制。近至明帝，存无陵寝，五旬乃葬，安在三十六日。此当时经学疏略，不师前圣之病也。魏氏革命，以既葬为节，合于古典，然不垂心谅□，同讥前代。自泰始开元，陛下追尊谅□之礼，慎终居笃，允臻古制，超绝于殷宗，天下歌德，诚非靖等所能原本也。

天子诸侯之礼，当以具矣。诸侯恶其害己而削其籍，今其存者唯《士丧》一篇，戴圣之记杂错其间，亦难以取正。天子之位至尊，万机之政至大，群臣之众至广，不同之于凡人。故大行既葬，□祭于庙，则因疏而除之。己不除则群臣莫敢除，故屈己以除之。而谅□以终制，天下之人皆曰我王之仁也。屈己以从宜，皆曰我王之孝也。既除而心丧，我王犹若此之笃也。凡等臣子，亦焉得不自勉以崇礼！此乃圣制移风易俗之本，高宗所以致雍熙，岂惟衰裳而已哉！

若如难者，更以权制自居，疑于屈伸厌降，欲以职事为断，则父在为母期，父卒三年，此以至亲屈于至尊之义也。出母之丧，以至亲为属，而长子不得有制，体尊之义，升降皆从，不敢独也。《礼》：诸子之职，掌国子之□。国有事则帅国子而致之太子，惟所用之。《传》曰：「君行则守，有守则从，从曰抚军，守曰监国。」不无事矣。《丧服》，母为长子，妻为夫，妾为主，皆三年。内宫之主，可谓无事？揆度汉制，孝文之丧，红礻覃既毕，孝景即吉于末央，薄后、窦后必不得齐斩于别宫，此可知也。况皇太子配贰之至尊，与国为体，固宜远遵古礼，近同时制，屈除以宽诸下，协一代之成典。君子之于礼，有直而行，曲而报；有经而等，有顺而去之，存诸内而已。礼云非玉帛之谓，丧云唯衰麻之谓乎？此既臣等所谓经制大义，且即实近言，亦有不安。今皇太子至孝蒸蒸，发于自然，号□兆之慕，匍匐殡宫，大行既奠，往而不反，必想像平故，彳旁徨寝殿。若不变从谅□，则东宫臣仆，义不释服。此为永福官属，当独衰麻从事，出入殿省，亦难以继。今将吏虽蒙同二十五月之事宁，至于大臣，亦夺其制。昔翟方进自以身为汉相，居丧三十六日，不敢逾国典，而况于皇太子？臣等以为皇太子宜如前奏，除服谅□终制。（《晋书·礼志中》，又略见《通典》八十，又八十二）

谅□之制，乃自上古，是以高宗无服丧之文，而唯文称不言，汉文限三十六日，魏氏以降，既虞为节，皇太子与国为体，理宜释服，卒哭便除。（《晋书·挚虞传》，又见《宋书·礼志二》，有小异。案：此隐栝预奏，而文不同，故并录之。）



◇　陈农要收

臣辄思惟，今者水灾东南特剧，非但五稼不收，居业并损，下田所在停污，高地皆多硗□脊，此即百姓困穷方在来年。虽诏书切告长二千石为之设计，而不廓开大制，定其趣舍之宜，恐徒文具，所益盖薄。当今秋夏蔬食之时，而百姓已有不赡，前至冬春，野无青草，则必指仰官谷，以为生命。此乃一方之大事，不可不豫为思虑者也。臣愚谓既以水为困，当恃鱼菜螺□奉，而洪波泛滥，贫弱者终不能得。今者宜大坏兖、豫州东界诸陂，随其所归而宣导之。令饥者尽得水产之饶，百姓不出境界之内，旦暮野食，此目下日给之益也。水去之后，填淤之田，亩收数钟至春大种五谷，五谷必丰，此又明年之益也。

臣前启，典牧种牛不供耕驾，至于老不穿鼻者，无益于用，而徒有吏士谷草之费，岁送任驾者甚少，尚复不调习，宜大出卖，以易谷及为赏直。诏曰：「孳育之物，不宜减散，事遂停寝。问主者，今典虞右典牧种产牛，大小相通，有四万五千余头。苟不益世用，头数虽多，其费日广。古者匹马丘牛，居则以耕，出则以战，非如猪羊类也。今徒养宜用之牛，终为无用之费，甚失事宜。东南以水田为业，人无牛犊。今既坏陂，可分种牛三万五千头，以付二州将吏士庶，使及春耕。谷登之后，头责二百斛。是为化无用之费，得运水次成谷七百万斛，此又数年后之益也。加以百姓降丘宅土，将来公私之饶乃不可计。其所留好种万头，可即令右典牧都尉官属养之。人多畜少，可并佃牧也，明其考课。此又三魏近甸，岁当复入数十万斛谷，牛又皆当调习，动可驾用，皆今日之可全者也。」（《晋书·食货志》，《通典》二）





◇　又疏

诸欲修水田者，皆以火耕水耨为便，非不尔也，然此事施于新田草莱，与百姓居相绝离者耳。往南东南草创人稀，故得火田之利。自顷户口日增，而陂□曷岁决，良田变生蒲苇，人居沮泽之际，水陆失宜，放牧绝种，树木立枯，皆陂之害也。陂多则土薄水浅，潦不下润。故每有雨水，辄复横流，延及陆田。言者不思其故，因云此土不可陆种。臣计汉之户口日，以验今之陂处，皆陆业也。其或有旧陂旧□曷，则坚完修固，非今所谓当为人患者也。臣前见尚书胡威启宜坏陂，其言恳至。臣中者又见宋侯相应遵上便宜，求坏泗陂，徙运道。时下都督度支共和当，各据所见，不从遵言，臣案遵上事，运道东诣寿春，有旧渠，可不由泗陂。泗陂在遵地界坏地凡万三千余顷，伤败成业。遵县应领佃二千六百口，可谓至少，而犹患地狭，不足尽力，此皆水之为害也。当所共恤，而都督度支方复执导，非所见之难，直以不同害理也。人心所见既不同，利害之情又有异。军家之与郡县，士大夫之与百姓，其意莫有同者，此皆偏其利以忘其害者也。此理之所以未尽，而事之所以多患也。

臣又案，豫州界二度支所领佃者，州郡大军杂士，凡用水田七千五百余顷耳，计三年之储，不过二万余顷。以常理言之，无为多积无用之水，况于今者水潦瓮溢，大为灾害。臣以为与其失当，宁泻之不氵畜。宜发明诏，敕刺史二千石，其汉氏旧□曷及山谷私家小陂，皆当修缮以积水。其诸魏氏以来所造立，及诸因雨决溢蒲苇马肠陂之类，皆决沥之。长吏二千石躬亲劝功，诸食力之人并一时附功令，比及水冻，得粗枯涸，其所修功实之人皆以畀之。其旧陂□曷勾渠当有所补塞者，皆寻求微迹，一如汉时故事，豫为部分列上，须冬闲东南休兵交代，各留一月以佐之。夫川渎有常流，地形有定体，汉氏居人众多，犹以为患，今因其所患而宣写之，迹古事以明近，大理显然，可坐论而得。臣不胜愚意，尝窃谓最是今日之实益也。（《晋书·食货志》，《通典》二）



◇　皇太子除服议

古者天子诸侯三年之丧始服齐斩，既葬除丧服，谅□以居，心丧终制，不与士庶同礼。汉氏承秦，天下为太子终服三年。汉文帝见其下不可久行，而不知古制，更以意制祥礻覃，除丧即吉。魏氏直以讫葬为节，嗣君皆不复谅□终制。学者非之久矣，然竟不推究经传考其行事，专为王者三年之丧，当以衰麻终二十五月。嗣君苟若此，则天子群臣皆不得除丧。虽志在居笃，更逼而不行。至今世主皆从汉文轻典，由处制者非制也。今皇太子与尊同体，宜复古典，卒哭除衰麻，以谅□终制。于义既不应不除，又无取于汉文，乃所以笃丧礼也。（《晋书·礼志中》，《通典》八十，又八十二。泰始十年，武元扬皇后崩，及将迁于峻阳陵，依旧制，既葬，帝及群臣除丧即吉。先是尚书祠部奏，从博士张靖议，皇太子亦从制俱释服。博士陈逵议，以为今制所依，盖汉帝权制，兴于有事，非礼之正，皇太子无有国事，自宜终服，有诏更详议，尚书杜预以为云云。）





◇　答卢钦魏舒问

传称三年之丧自天子达，此谓天子绝期，唯有三年丧也。非谓居丧衰服三年，与士庶同也。故后、世子之丧，而叔向称有三年之丧二也。周公不言高宗服丧三年，而去谅□三年，此释服心丧之文也。叔向不高景王除丧，而讥其燕乐已早，明既葬应除，而违谅□之节也。《春秋》，晋侯享诸侯，子产相郑伯，时简公未葬，请免丧以听命，群子谓之得礼。宰□亘来归惠公仲子之□，《传》曰「吊生不及哀」。此皆既葬除服谅□之证，先儒旧说，往往亦见，学者未之思耳。《丧服》，诸侯为天子亦斩衰，岂可谓终服三年邪！上考七代，未知王者群臣上下衰麻三年者诸；下推将军，恐百世之王其理一也。非必不能，乃事势不得，故知圣人不虚设不行之制。仲尼曰：「礼所损益虽百世可知。．此之谓也。（《晋书·礼志中》。于是尚书仆射卢钦、尚书魏舒问预证据所依，预云云。于是钦、舒遂命预造议奏。）



◇　吉祭议

《易》曰：上古之代，丧期无数。自殷高宗谅□三年，不称服丧三年，而称谅□三年，此释服心丧之谓。《大戴》篇曰：「昔武王崩，成王十三而嗣立，周公居冢宰摄政。明年六月既葬，周公冠成王而朝于祖，以见诸侯，命祝雍作颂。」是三年之内时明矣，故今礻勺□尝于是行焉。昔仲尼之制《春秋》也，因鲁史以明王法，丧中之祥□，讥贬之文著焉。（《通典》四十九）





◇　与王□书

足下既摧其西藩，便当径取秣陵，讨累世之逋寇，释吴人于涂炭。自江入淮，逾于泗、汴，溯河而上，振旅还都，亦旷世一事也。（《晋书·王□传》）



◇　与子耽书

知汝颇欲念学，令同还车到，副书，可案录受之。当别置一宅中，勿复以借人。（梅鼎祚《文纪》引《玉府新书》，张采《晋文》亦有之。未知《玉府新书》是何代书也。）





◇　书

十一月十四日预顿首：岁忽已终，别久益兼其劳。道远，书问又简，间得来说，知消息，申省次若言面。（《淳化阁帖》三）亲故数移转，想祖父白具云也。祖父如足下来言面小大云具绝汝亲亲也。有信数附，书信以慰吾心也。（《淳化阁帖》三）



◇　七规（一作《七矫》）

张参天之黼帐。（《书钞》一百三十二）

重□□醴醇，沃土名清。甜甘无常，五味相并。（《书钞》一百四十八）

酌以雕觚，盛以彝器。腾波传觞，托水班类。（《书钞》一百五十五）

庶羞既口，异味代臻。糅以丹橘，杂以芳鳞。（《书钞》一百四十二）

太羹生华，兰椒馥芬。孤粮雪累，班脔锦文。馨香播越，气干青云。（《书钞》一百四十二、一百四十四）

农父进菰粱之精稗，虞官贡飞禽之群□。伊尹爨以五熟之鼎，易牙投以犀象之器。（《书钞》一百四十二）

膳夫骋伎，飘忽若仙。披素面之挥霍，若将绝而复连。（《书钞》一百四十四）

飞刀覆切，解发杂叠。各要谷轻（案当有误）□□□□咸酸得适，和味应宜。（《书钞》一百四十二）





卷四十三




◎　杜预（二）





◇　律序

律者八，以正罪名；令者八，以存事制。二者相须为用。（《书钞》四十五，《艺文类聚》五十四，《御览》六百三十八）



◇　《春秋左氏》传序

《春秋》者，鲁史记之名也。记事者，以事系日，以日系月，以月系时，以时系年，所以纪远近，别同异也。故史之所记，必表年以首事，年有四时，故错举以为所记之名也。《周礼》有史官，掌邦国四方之事，达四方之志。诸侯亦各有国史，大事书之于策，小事简牍而已。孟子曰：「楚谓之『□杌』，晋谓之『乘』，而鲁谓之『春秋』，其实一也。」韩宣子适鲁，见《易象》与《鲁春秋》，曰：「周礼尽在鲁矣。吾乃今知周公之德，与周之所以王也。」韩子所见，盖周之旧典礼经也。

周德既衰，官失其守，上之人不能使春秋昭明，赴告策书，诸所记注，多违旧章。仲尼因鲁史策书成文，考其真伪，而志其典礼，上以遵周公之遗制，下以明将来之法，其教之所存，文之所害，则刊而正之，以示劝诫。其余则皆即用旧史，史有文质，辞有详略，不必改也。故《传》曰：「其善志。」又曰：「非圣人孰能修之？」盖周公之志，仲尼从而明之。

左丘明受经于仲尼，以为经者不刊之书也。故《传》或先经以始事，或后经以终义，或依经以辨理，或错经以合异，随之而发其例之所重，旧史遗文，略不尽举，非圣人所修之要故也。身为国史，躬览载籍，必广记而备言之。其文缓，其皆远，将令学者原始要终，寻其枝叶，究其所穷，优而柔之，使自求之。餍而饫之，使自趋之。若江海之浸，膏泽之润，焕然冰释，怡然理顺，然后为得也。其发凡以言例，皆经国之常制，周公之垂法，史书之旧章，仲尼从而修之，以成一经之通体。其微显阐幽裁成义类者，皆据旧例而发义，指行事以正褒贬，诸称书不书先书故书不言不称书曰之类，皆所以起新旧，发大义，谓之变例。然亦有史所不书即以为义者，此盖春秋新意，故《传》不言凡，曲而畅之也。其经无义例，因行事而言，则《传》直言其归趣而已，非例也。故发《传》之体有三，而为例之情有五：一曰微而显，文见于此，而义起在彼，称族尊君命，舍族尊夫人，梁亡城缘陵之类是也；二曰志而晦，约言示制，推以知例，参会不也，与谋曰及之类是也；三曰婉而成章，曲从义训，以示大顺，诸所违避，璧假许田之类是也；四曰尽而不污，直书其事，具文见意，丹楹刻桷，天王求车，齐侯献捷之类是也；五曰惩恶而劝善，求名而亡，欲盖而章，书书豹盗三叛人名之类是也。推此五体以寻经、传，触类而长之，附于二百四十二年行事，王道之正，人伦之纪备矣。

或曰：春秋以错文见义，若如所论，则经当有事同文异而无其义也。先儒所传，皆不其然。答曰：春秋虽以一字为贬，然皆须数句以成言示制非如八卦之爻，可错综为六十四也。固当依《传》以为断。古今言《左氏春秋》者多矣，今其遗文可见者十数家，大体转相祖述，进不成为错综经文以尽其变，退不守丘明之传，于丘明之传有所不通，皆没而不说。而更肤引《公羊》、《□梁》，适足自乱。预今所以为异，专修丘明之传以释经，经之条贯，必出于《传》，《传》之义例，总归诸凡，推变例以正褒贬，简二《传》而去异端，盖丘明之志也。其人疑错，则备论而阙之，以俟后贤。然刘子骏创通大义，贾景伯父子许惠卿，皆先儒之美者也。末有颖子严者，虽浅近亦复名家，故特举刘、贾、许颖之违，以见同异。分经之年，与《传》之年相附，比其义类，各随而解之，名曰《经传集解》。又别集诸例，及地名、谱第、历数，相与为部，凡四十部十五卷皆显其异同，从而释之，名曰《释例》。将令学者观其所聚异同之说，释例详之也。

或曰：春秋之作，《左传》及《□梁》无明文，说者以为仲尼自卫反鲁，修春秋，立素王，丘明为素臣，言《公羊》者，亦云黜周而王鲁，危行言逊，以避当时之害，故微其文，隐其义。《公羊经》止「获麟」，而《左氏经》终孔丘卒，敢问所安，答曰：异乎余所闻。仲尼曰：「文王既没，文不在兹乎！」此制作之本意也。叹曰：「凤鸟不至，河不出图。吾已矣夫！」盖伤时王之政也。麟凤五灵，王者之嘉瑞也。今麟出非其时，虚其应而失其归，此圣人所以为感也。绝笔于「获麟」之一句者，所感而起，固所以为终也。曰：然春秋何始于鲁隐公？答曰：周平王，东周之始王也。隐公，让国之贤君也。考乎其时则相接，言乎其位则列国，本乎其始则周公之祚胤也。若平王能祈天永命，绍开中兴，隐公能弘宣祖业，光启王室，则西周之美可寻，文武之迹不坠，是故因其历数，附其行事，采周之旧，以会成王义，垂法将来。所书之王，即平王也；所用之历，即周正也；所称之公，即鲁隐公也。安在其黜周而王鲁乎？子曰：「如有用我者，吾其为东周乎！」此其义也。若夫制作之文，所以彰往考来，情见乎辞，言高则旨远，辞约则义微，此理之常，非隐之也。圣人包周身之防，既作之后，方复隐讳以避患，非所闻也。子路欲让人为臣，孔子以为欺天，而云仲尼素王，丘明素臣，又非通论也。先儒以为制作三年，文成致麟，既以妖妄，又引经以至仲尼卒，亦又近诬。据《公羊经》止获麟，而《左氏》小邾射不在三叛之数，故余以为感麟而作，作起获麟，则文止于所起，为得其实。至于反袂拭面，称吾道穷，亦无取焉。（《文选》，《唐石经春秋传》）



◇　《春秋左氏传》后序

太康元年三月，吴寇始平，余自江陵还襄阳，解甲休兵，乃申抒旧意，修成《春秋释例》及《经传集解》。始讫，会汲郡汲县有发其界内旧冢者，大得古书，皆简编科斗文字。发冢者不以为意，往往散乱。科斗书久废推寻，不能尽通。始者藏在秘府，余晚得见之。所记大凡七十五卷，多杂碎怪妄，不可训知。《周易》及《纪年》最为分了。《周易》上下篇与今正同，别有阴阳说而无彖象文言系辞，疑于时仲尼造之于鲁，尚未播之于远国也。其《纪年篇》起自夏殷周，皆三代王事，无诸国别也。唯特记晋国，起自殇叔，次文侯昭侯，以至曲沃庄伯。庄伯之十一年十一月，鲁隐公之元年正月也。皆用夏正建寅之月为岁首编年相次。晋国灭，独记魏事，下至魏哀之二十年，盖魏国之史记也。推校哀王二十年，太岁在壬戌，是周赧王之十六年，秦昭王之八年，韩襄王之十三年，赵武灵王之二十七年，楚怀王之三十年，燕昭王之十三年，齐□王之二十五年也。上去孔丘卒百八十一岁，下去今太康三年五百八十一岁。哀王于《史记》，襄王之子，惠王之孙也。惠王三十六年卒，而襄王立。立十六年卒，而哀王立。古书《纪年篇》，惠王三十六年，从一年始至十六年，而称惠成王卒，即惠王也。疑《史记》误分惠成之世，以为后王年也。哀王二十三年乃卒，故特不称谥，谓之今王，其著书文意，大似《春秋经》，推此足见古者国史策书之常也。文称鲁隐公及邾庄公盟于姑蔑，即《春秋》所书邾仪父，未王命，故不书爵。曰仪父，贵之也。又称晋献公会虞师伐虢，灭下阳，即《春秋》所书虞师、晋师灭下阳，先书虞，贿故也。又称周襄王会诸侯于河阳，即《春秋》所书天王狩于河阳，以臣召君，不可以训也。诸若此辈甚多，略举数条，以明国史皆承告据实而书时事。仲尼修《春秋》，以义而制异文也。又称卫懿公及赤翟战于洞泽，疑「洞」当作「洞」，即《左传》所谓荧泽也。齐国佐来献玉磬纪公之□，即《左传》所谓宾媚人也。诸所记多与《左传》符同，异于《公羊》、《□梁》，知此二书，近世穿凿，非《春秋》本意审矣。虽不皆与史记尚书同，然参而求之，可以端正学者。又别有一卷，纯集疏《左氏传》卜筮事，上下次第，及其文义，皆与《左传》同，名曰《师春》，「师春」似是钞集者人名也。《纪年》又称，殷仲壬即位居亳，其卿士伊尹，仲壬崩，伊尹放大甲于桐，乃自立也。伊尹即位，放太甲七年，太甲潜出知桐，杀伊，乃立共子伊陟、伊奋，命复其父之田而中分之。《左氏传》伊尹放太甲而相之，卒无怨色，然则大甲虽见放，还杀伊尹，而犹以其子为相也。此为大与《尚书》叙说太甲事乖异，不知老叟之伏生，或致昏忘，将此古书亦当时杂记，未足以取审也。为其粗有益于《左氏》，故略记之，附《集解》之末焉。



◇　长历

释例曰：《书》称期三百有六旬有六日，以闰月定四时成岁，允厘百工，庶绩咸熙。是以天子必置日官，诸侯必置日御，世修其业，以考其术。举全数而言，故曰六日，其实五日四分日之一，日。一日行一度，而月日行十三度十九分度之七有畸，日官当会集此之迟速以考成晦朔，错综以设闰月。闰月无中气，而北斗邪指两辰之间，所以异于他月也。积此以相通，四时八节无违，乃得成岁，其微密至矣。得其精微，以合天道，则事叙而不愆。故《传》曰：「闰以正时，时以作事。事以厚生，生民之道，于是乎在。」然阴阳之运，随动而差，差而不已，遂与历错。故仲尼、丘明，每于朔闰发文，盖矫正得失，因以宣明历数也。

桓十七年，日有食之，得朔。而史阙其日，单书朔，僖十五年，日食，亦得朔，而史阙朔与日。故《传》因其得失，并起时史之谬，兼以明其余日食，或历失其正也。庄二十五年，《经》书六月辛未朔，日有食之，鼓用牲于社。周之六月，夏之四月，所谓正阳之月也。而时历误，实是七月之朔，非六月，故《传》云「非常也」。唯正月之朔，慝未作，日有食之，于是乎有用币于社，伐鼓于朝，明此非用币：伐鼓常月，因变而起，历误也。文十五年，经文皆同，而更复发，《传》曰《非礼》，明前《传》欲以审正阳之月，后《传》发例，欲以明诸侯之礼也。此乃对贤之微旨，先儒所未喻也。

昭十七年夏六月，日有食之，而平子言非正阳之月，以诬一朝，近于指鹿为马，故《传》曰「不君矣」，且因以明此月为得天正也。刘子骏造「三统历」，以修《春秋》，《春秋》日食有甲乙者三十四，而《三统历》唯得一食，历术比诸家既最疏，又六千余岁辄益一日。凡岁当累日为次，而无故益也，此不可行之甚者。固前代名儒，而谓之最密。非徒班固也，自古以来，诸论《春秋》者，多述谬误，或造家术，或用黄帝以来诸历，以推《经传》朔日，皆不得谐合。日食于朔，此乃天验，《经传》又书其朔日食，可谓得天，而刘、贾诸儒说，皆以为月二日或三日，公违圣人明文，其蔽在于守一元，不与天消息也。余感春秋之事，尝著历论，极言历之通理。其大指有云：「天行不息，日月星辰，各运其舍，皆动物也。」物动则不一，虽行度大量，可得而限，累日为月，累月为岁，以新故相序，不得不有毫毛之差，此自然之理也。故《春秋》日有频月而食者，有旷年而不食者，理不得一，而算守恒数，故历无有不差失也。始失于毫毛，而尚未可觉，积而成多，以失弦望朔晦，则不得不改宪以从之《书》所谓「铁若昊天，历象日月星辰」；《易》所谓「治历明时」，言当顺天以求合，非为合以验天者。惟此论之，春秋二百余年，其治历通变多矣，虽数术绝来，还寻《经传》微旨，大量可知，时之违谬则《经传》有验，学者固当曲循《经传》月日日之食，以考朔晦，以推时验。而见皆不然，各据其学以推《春秋》，此无异度己之迹，而欲削他人之足也。

余为《历论》之后，至咸宁中，有善算李修、夏显，依《论体》为术，名《乾度历》，表上朝廷，其术合日行四分之数，而微增月行用三百岁改宪之意，二元相推，七十余岁，承以强弱。强弱之差盖少，而适足以远通盈缩。时尚书及史官以《乾度历》与《太始历》参校《古今记》注，《乾度历》殊胜《太始历》，上胜《官历》四十五事，今其术具存。时又并考古今十历，以验《春秋》，知《三统历》之最疏也。今具列其时得失之数，又据《经传》微旨证据及失闰者，考日辰朔晦，以相发明，为《经传》长历如左，诸《经》传证据及失闰违时，文字谬误，皆甄发之。虽未必其得天，盖春秋当时之历也。学者览焉。（《续汉·律历志中》注，《永乐大典》本《春秋释例》，《晋书·律历志下》）



◇　宗谱

别子者，群之嫡妻之子，长子之母弟也。君命为祖，其子则为大宗。常有一主，审昭穆之序，辨亲疏之别，是故百代不迁。若无子，则支子为后，虽七十，无主妇。若殇死，则衰□加一等，以兄弟之列代之。殇无为父道，兄弟昭穆同故也。死皆为之齐衰，其月数各随亲疏为限。虽尊、虽出嫁，犹不敢降也。属绝，则为之齐□三月，若始封群相传，则自祖始封君。其支子孙皆宗大宗。然则继体君为宗中之尊，支庶莫敢宗之，是以命别子为宗主，一宗奉之。故曰祖者高祖也。言属逮于君则就君，属绝于君则适宗子家也。而说者或云「君代代得立大宗」，或云「别子之母弟亦得为祖」，或云「命妾子为别子，其适妻子则迁宗于君」，皆非也。别子之弟，子孙无贵贱，皆宜宗别子之子孙。小宗一家之长也。同族则宗之。其服随亲疏为此。姊妹出嫁，不敢降之。五属断服，则不宗之矣。（《通典》七十三）



◇　遗令

古不合葬，明于终始之理，同于无有也。中古圣人改而合之，盖以别合无在，更缘生以示教也。自此以来，大人群子或合或否，未能知生，安能知死，故各以己意所欲也。吾往为台郎，尝以公事使过密县之邢山山上有冢，问耕父，云是郑大夫祭仲，或云子产之冢也。遂率从者祭而观焉。其造冢居山之顶，四望周达，连山体南北之正而邪东北，向新郑城，意不忘本也，其隧道唯塞其后而空其前，不填之，示藏无珍宝，不取于重深也。山多美石不用，必集洧水自然之石，以为冢藏，贵不劳工巧，而此石不入世用也。君子尚其有情，小人无利可动，历千载无毁，俭之致也。吾人入朝，因郭氏丧亡，缘陪陵旧义，自表营洛阳城东首阳之南为将来兆域。而所得地中有小山，上无旧冢。其高未足以邢山然东奉二陵，西瞻宫阙，南观伊洛，北望夷叔，旷然远览，情之所安也。故遂表树开道，为一定之制。至时皆用洛水圆石，开隧道南向，仪制取法于郑大夫，欲以俭自完耳。棺器小敛之事，皆当称此。（《晋书·杜预传》，又《北堂书钞》一百六十、《御览》五百五十四并引王隐《晋书》）





◇　集要

凡挽，天子六绋，诸侯四，大夫士二。（《御览》五百五十二）



◇　自述

少而好学，在官则勤于吏治，在家则滋味典籍。（《书钞》九十七）





◇　杜预集序

预为镇南将军，观兵于江，男女降者百万余口，军中为之谣曰：以计待战一当万。（《书钞》一百十九）



◎　王□

□字士治，弘农湖人。辟河东从事，后参羊祜征南军事，转车骑从事中郎，除巴郡太守，转广汉太守，迁益州刺史，封关内侯，拜龙骧将军，监益梁诸军事，进平东将军假节。吴平，拜辅国大将军，领步兵校尉，封襄阳县侯，迁镇军大将军，加散骑常侍，领后军将军，转抚军大将军开府仪同三司，加特进。太康六年卒，年八十，谥曰武。有《集》二卷。



◇　上书请平吴

臣数参访吴、楚同异，孙皓荒淫凶逆，荆、扬贤愚莫不嗟怨。且观时运，宜速征伐。若今不伐，天变难预。令皓卒死，更立贤主，文武各得其所，则强敌也。臣作船七年，日有朽败，又臣年已七十，死亡无日。三者一乖，则难图也，诚愿陛下无失事。（《晋书·王□传》）



◇　上书自理

臣前被庚戌诏书曰：「军人乘胜，猛气益壮，便当顺流长骛，直造秣陵。」臣被诏之日，即便东下。又前被诏书云「太尉贾充总统诸方，自镇东大将军□及浑、□彬等皆受充节度」，无令臣别受浑节度之文。

臣自达巴丘，所向风靡，知孙皓穷□，势无所至。十四日至牛渚，去秣陵二百里，宿设部分，为攻取节度。前至三山，见浑在北岸，遣书与臣，可暂来过，共有所议，亦不语臣当受节度之意。臣水军风发，乘势造贼城，加宿设部分行有次第，无缘得于长流之中回船过浑，令首尾断绝。须臾之间，皓遗使归命。臣即报浑书，并写皓笺，具以示浑，使速来，当于石头相待。军以日中至秣陵，暮乃被浑所下当受节度之符，欲令臣明十六日悉将所领，还围石头，备皓越逸。又索蜀兵及镇南诸军人名定见。臣以为皓已来首都亭，无缘共合空围。又兵人定见，不可仓卒，皆非当今之急，不可承用。中诏谓臣忽弃明制，专擅自由。伏读严诏，惊怖悚忄栗，不知躯命当所投厝。岂惟老臣独怀战灼，三军上下咸尽丧气。世受国恩，任重事大，常恐托付不效，孤负圣朝。故投身死地，转战万里。被蒙宽恕之恩，得从临履之宜。是以凭赖威灵，幸而能济，皆是陛下神策庙算。臣承指授，效鹰犬之用耳，有何勋劳而恃功肆意，宁敢昧利而违圣诏。

臣以十五日至秣陵，而诏书以十六日起洛阳，其间悬阔，不相赴接，则臣之罪责宜蒙察恕，假令孙皓犹有螳螂举斧之势，而臣轻军单入，有所亏丧，罪之可也。臣所统八万余人，乘胜席卷。皓以余叛亲离，无复羽翼，匹夫独立，不能庇其妻子，雀鼠贪生，苟乞一活耳。而江北诸军不知其虚实，不早缚取，自为小误。臣至便得，更见怨恚，并云守贼百日，而令他人得之，言语□尊沓不可听闻。

案《春秋》之义，大夫出疆，犹有专辄。臣虽愚蠢，以为事群之道，唯当竭节尽忠，奋不顾身，量力受任，临事制宜，苟利社稷，死生以之。若其顾护嫌疑，以避咎责，此是人臣不忠之利，实非明主社稷之福也。臣不自料，忘其鄙劣，披布丹心，输写肝脑，欲竭股肱之力，加之以忠贞，庶必扫除凶逆，清一宇宙，愿令圣世与唐虞比隆。陛下粗察臣之愚款，而识其欲自效之诚，是以授臣以方牧之任，委臣以征讨之事。虽燕王之人乐毅，汉祖之任萧何，无以加焉。受恩深重，死且不报，而以顽疏，举错失宜。陛下弘恩，财加切让，惶怖怔营，无地自厝，愿陛下明臣赤心而已。（《晋书·王□传》）



◇　复上表自理

被《壬戌诏书》，下安东将军所上扬州刺史周浚书，谓臣诸军得孙皓宝物，又谓牙门将李高放火烧皓伪宫。辄公文上尚书，具列本末。又闻浑案陷上臣。臣受性愚忠，行事举动，信心而前，期于不负神明而已。秣陵之事，皆如前表，而恶直丑正，实繁有徒，欲构南箕，成此贝锦，公于圣世，反白为黑。

夫佞邪害国，自古而然。故无极破楚，宰□灭吴，及至右显，倾乱汉朝，皆载在典籍，为世所戒。昔乐毅伐齐，下城七十，而卒被谗间，脱身出奔。乐羊既反，谤书盈箧。况臣顽疏，能免谗慝之口！然所望全其首领者，实赖陛下圣哲钦明，使浸润之谮不得行焉。然臣孤根独立，朝无党援，久弃遐外，人道断绝，而结恨强宗，取怨豪族。以累卵之身，处雷霆之冲，茧栗之质，当豺狼之路，其见吞噬，岂抗唇齿！

夫犯上干主，其罪可救，乖忤贵臣，则祸在不测。故朱云折槛，婴逆鳞之怒，庆忌救之，成帝不问。望之、周堪违忤石显，虽阖朝嗟叹，而死不旋踵。此臣之所大怖也。今浑之支党姻，内外皆根据磐牙，并处世位。闻遣人在洛中，专共交构，盗言孔甘，疑惑观听。夫曾参之不杀人，亦以明矣，然三人传之，共母投杼。今臣之信行，未若曾参之著，而谗构沸腾，非徒三夫之对，外内扇助，为二五之应。夫猛兽当途，麒麟恐惧，况臣脆弱，敢不悚栗！

伪吴群臣，今皆生在，便可验问，以明虚实。前伪中郎将孔摅说云，二月武昌失守，水军行至。孙皓出案行石头还，左右兵人皆跳刀大呼云：「要当为陛下一死战决之。」魏帝尚以千人定天下，况今有数万众，自足辨事。皓意大喜，谓必能然，便开库藏，尽出金宝，以赐与之。小人无状，得便持走，皓惧，乃图降首。降使适去，左右劫夺财物，略取妻妾，放火烧宫。皓逃身窜首，恐不脱死，臣至，遣参军主者救断其火耳。周浚以十六日前入皓宫，臣时遣记室吏往观书籍，浚使收缚。若有遗宝，则浚前得，不应移踪后人，欲求苟免也。

臣前在三山得浚书云：「皓散宝货以赐将士，府库略虚。」而今复言「金银箧笥，动有万计」，疑臣军得之。言语反复，无复本末。臣得与军司张牧、汝南相冯□等共入观皓宫，乃无席可坐。后日又与牧等共视皓舟船。浑又先臣一日上其船，船上之物，皆浑所知见。臣之案行，皆出其后，若有宝货，浑应得之。

又臣将军素严，兵人不得妄离部阵间。在秣陵诸军，凡二十万众。臣军先至，为土地之主。百姓之心，皆归仰臣。臣切敕所领，秋毫不犯。诸有市易，皆有伍任证左，明从券契，有违犯者，凡斩十三人，皆吴人所知也。余军纵横，诈称臣军，而臣军类皆蜀人，幸以此自别耳。岂独浚之将士皆夷齐，而臣诸军悉聚盗跖邪！时有八百余人，缘石头城劫取布帛，臣牙门将军马潜即收得二十余人，并疏其督将姓名，移以付浚，使得自科结，而寂无反报，疑皆纵遣，绝其端绪也。

又闻吴人言，前张悌战时，所杀财有二千人，而浑、浚露布言以万计。以吴刚子为主簿，而遣刚至洛，欲令刚增斩级之数。可具问孙皓及其诸臣，则知其定审。若信如所闻，浚等虚作，尚欺陛下，岂惜于臣！云臣屯聚蜀人，不时送皓，欲有反状。又恐动吴人，言臣等当诛杀，取其妻子，冀其作乱，得骋私忿。谋反大逆，尚以见加，其余谤□沓，故其宜耳。

浑案臣「瓶磬小器，蒙国厚恩，频繁擢叙，遂过其任」。浑此言最信，内省惭惧。今年平吴，诚为大庆，于臣之身，更受咎累，既无孟侧策马之好，而令济济之朝有谗邪之人，亏穆穆之风，损皇代之美，由臣顽疏，使致于此，拜表流汗，言不识次。（《晋书·王□传》）





卷四十四




◎　唐彬

彬字儒宗，理国邹人。魏时为郡门下掾，转主簿。迁功曹，举孝廉，州辟主簿。文帝为丞相，辟为铠曹属，除尚书水部郎。武帝受禅，赐爵关内侯，出补邺令，迁弋阳太守。母忧去官。起监益州诸军，徙监巴东诸军，加广武将军。以平吴功迁右将军，都督巴东诸军事，征拜翊军校尉，改封上庸县侯，出为使持节右将军监幽州诸军事，领护乌丸校尉，免。元康初拜使持节前将军雍州刺史，领西戎校尉。卒，谥曰康。



◇　临雍州下教聘处士

此州名都，士人林薮。处士皇甫申叔、严舒龙、姜茂时、梁子远等，并志节清妙，履行高洁。践境望风，虚心饥渴，思加延致，待以不臣之典，幅巾相见，论道而已，岂以吏职，屈染高规？郡国备礼发遣，以副于邑之望。（《晋书·唐彬传》）



◎　魏舒

舒字阳元，任城樊人。魏嘉平中为郡上计掾，察孝廉，对策上第，除渑池长，迁浚仪令，入为尚书郎。正元中迁钟毓后军长史，转文帝相国府参军，历宜阳荥阳二郡太守。晋受禅，征拜散骑常侍，历冀州刺史，入为侍中，迁尚书，太康初拜尚书右仆射，寻徙左仆射，领吏部，加右光禄大夫，代山涛为司徒，署兖州大中正。太熙元年逊位，寻卒，年八十二，谥曰康。



◇　上言宜定六宫娉使

今选六宫，娉以玉帛，而旧使御府丞奉娉，宣成嘉礼，贽重使轻。以为拜三夫人宜使卿，九嫔使五官中郎将，美人、良人使谒者、于典制为弘。（《晋书·魏舒传》）



◇　与山涛书

郄诜至孝，中间去郎，正为母耳，居丧毁瘁，殆不自全。其父丧在缑氏，欲改葬不能自致，故过时不葬。后于家堂北假葬埏道通堂中，不时闭，服欲阕乃闭。葬后经年乃见用。作平舆监军长史，任意伤欲，以葬不时，闲常为舒口语，其事灼然，无所为疑。（《通典》一百三）



◇　与卫□书

凡以意相是非者，不可轻以相贬也。（《通典》一百三）



◎　诸葛绪

绪，琅邪人。魏景元初为雍州刺史，伐蜀，至剑阁，为钟会所诬，槛车征还。入晋为太常，迁崇礼卫尉。

◇　奏议郊配

博士祭酒刘□等议，帝王各尊其主所自出。大晋礼：郊天当以宣皇帝配，地郊宣皇后配；明堂以景皇帝文皇帝配。博士宣兆议：礼：王者郊天以其祖配。周公以后稷配天于南郊，以文王配五精上帝于明堂。经典无配地文。魏以先始配，不合礼制。周配祭不及武王，礼制有断。今晋郊天宜以宣皇帝配，明堂宜以文皇帝配。



◎　李苞

苞字孝章，谯国人。景元中为荡寇将军，封浮亭侯。入晋为司马。



◇　王昌前母服议

礼重一统，所以正家，犹国不可二君，虽礼文残制，大事可知。昌父遇难，与妻隔绝，夫得更娶，妻当更嫁，此通理也。今之不去，此自执节之妇，不为理不绝矣，适可嘉异其意，不得以私善羁縻已绝之夫。议者以赵姬为比，愚以为不同也。重耳适齐，志在必还，五月之旬，未为离绝。衰纳新宠，于礼为废嫡，于义为弃旧，姬氏固让，得礼之正，是以《春秋》善之，明不得并也。古无二嫡，宜如溥驳。（《通典》八十九，司马李苞议。）



◇　阁道摩崖题名

景元四年十二月十日，荡寇将军浮亭侯谯国李苞字孝章，将中军兵石木工二千人，始通此阁道。（碑本）



◎　朱整

整仕魏至中书监。晋受祥，历官未详。泰康初为尚书仆射迁吏部尚书。



◇　为魏帝禅晋策

咨尔晋王：我皇祖有虞氏诞膺灵运，受终于陶唐，亦以命于有夏。惟三后陟配于天，而咸用光敷圣德。自兹厥后，天又辑大命于汉。火德既衰，乃眷命我高祖。方轨虞夏四代之明显，我不敢知。惟王乃祖乃父，服膺明哲，辅亮我皇家，勋德光于四海，格尔上下神□，罔不克顺，地平天成，万邦以□。应受上帝之命协皇极之中。肆予一人，祗承天序，以敬授尔位，历数实在尔躬，允执其中，天禄永终。於戏！王其钦顺天命，率循训典，□绥四国，用保天休，无替我二皇之弘烈。（《晋书·武帝纪》，案：《御览》二百二十引《晋阳秋》曰：「朱整少有名行，官至中书监，魏祥晋，使整与中书令刘良共为召。」若然，禅策亦必此二人所撰，今编入朱整文。）



◇　议王娶妃公主嫁礼

案：魏氏故事，王娶妃、公主嫁之礼，天子诸侯以皮马为庭实，天子加以□璧，诸侯加以大璋。汉高后制聘后黄金二百斤，马十二匹；夫人金五十斤，马四匹。魏聘后、王娶妃、公主嫁之礼，用绢百九十匹。晋兴故事，用绢三百匹。（《宋书·礼志一》）



◎　程咸

咸字延休，魏正元中为司隶校尉府主簿。入晋，历黄门郎、散骑常侍、左通直郎，累迁至侍中。有《集》三卷。



◇　已出女不从坐议

夫司寇作典，建三等之制；甫侯修刑，通轻重之法。叔世多变，秦立重辟，汉因循之。大魏承秦、汉之弊，未及革制，所以大逆之诛，追戮已出之女不差者，诚欲殄绝丑类之族也。然而法贵得中，刑慎过制。臣以为女人有三从之义，无自专之道，出适他族，还丧父母，降其服纪，所以明外成之节，异在室之恩。而父母有罪，则追刑已出之女，夫党见诛，又有随异姓之戮，一人之身，内外受辟。今女既嫁，则为异姓之妻，或如产育，则为他族之母，此为元恶之所轻，忽戮无辜之所重，于防则不足惩奸乱之源，于情则伤孝子之心；且男不得罪于他族，而女独戮于二门，非所以哀矜女弱，蠲明法制之本分也。臣以为在室之女，可从父母之诛；既醮之妇，使从夫家之罚。宜改旧科，以为永制。（《魏志·何夔传》注引干宝《晋纪》，又《晋书＊刑法志》，《艺文类聚》五十四，又《通典》一百六十三。案：《晋志》云，魏法犯大逆者，诛及已出之女。毋丘俭之诛，其子甸妻荀氏应坐死，其族兄□与景帝姻通，表魏帝以□其命，诏听离婚。荀氏所生女芝，为颍川太守刘子元妻，亦坐死，以怀妊系狱。荀氏辞诣司隶校尉何曾乞恩，求没为官婢，以赎芝命。曾哀之，使主簿程咸上议。）



◇　王昌前母服议

诸侯无更娶致夫人之制，大夫妻死改室，不拘立嫡。昌父前妻，守德约身，幸值开通，而固绝之，此礼不胜情而渐入于薄也。昌母后聘，本非庶贱，横加抑黜，复不然矣。若令二母之子，交相为报，则并尊两嫡，礼之大禁。昔舜不告而娶，婚礼盖阙，传记以二妃夫人称之，明不足立正后也。圣人之弘，犹权事而变，而诸儒欲听立两嫡，并未前闻。且赵姬让叔隗以为内子，黄昌之告新使避正堂，皆欲以正家统而分嫡妾也。昌父已亡，无正之者，若追服前母，则自黜其亲；交相为报，则固非嫡。就使未达，追为之服，犹宜刑贬，以匡失谬。况可报□施行，正为通例，则两嫡之礼，始于今矣。开争长乱，不可以训。臣以为昌等当各服其母者。（《通典》八十九。案：王昌事详前竟陵王□文。）



◇　华林园诗序

平原后三月三日从华林园作坛，宣宫张朱幕，有诏乃延群臣。（《北堂书钞》一百三十二，旧写本如此，讹脱无从校正。）

平原邑三月三日，从华林园作坛，建仙宫，张朱幕，诏群臣作诗以颂之。（《书钞》陈禹谟本如此，盖臆改。）



◎　任茂

茂仕魏，官爵未详。晋受祥，为散骑常侍。



◇　功臣配享议

案魏功臣配食之礼，叙六功之勋，祭陈五事之品，或祀之于一代，或传之于百代。盖社稷五祀，所谓传之于百代者。古之王臣有明德大功，若句龙之能平水土，柱之能植百谷，则祀社稷，异代不废也。昔汤既胜夏，欲迁其社，不可，乃迁稷。而周弃德可代柱，而句龙莫废也。若四叙之属，分主五方，则祀为贵神，传之异代，载之《春秋》。非此之类，则虽明如咎繇，勋如伊尹，功如吕尚，各于当代祀之，不祭于异代也。然则伊尹于殷，虽有王功之茂，不配食于周之清庙矣。今之功臣，论其勋绩，比咎繇、伊尹、吕尚，犹或未及，凡云配食，各配食于主也。今主迁庙，臣宜从飨。（《通典》五十）



◎　董勋

勋仕魏。入晋为议郎。

◇　答问礼

俗云：正月一日为鸡，二日为狗，三日为猪，四日为羊，五日为牛，六日为马，七日为人。（《北齐书·魏收传》：魏帝宴百顺何故名人日，皆莫能知，收对曰：晋议朗董勋答问礼云云。）



◎　姜辑

辑仕魏，官爵未详。入晋为长史。



◇　议渤海王服范太妃事

《丧服》云：「君为女子子嫁于国君者。」《传》曰：「尊同，则得服其亲服。」然则君之庶子有封为君者，其父亦不降之明矣。士子妾子不降母者，以其与父贵贱不足殊也。然则尊与父同，不见厌者，亦宜伸其情，尽礼于其母。渤海王既不承安平之祀，而母已受王命之宠，成太妃之号。愚谓太妃之尊，但当自降于渤海，不得配食于安平之庙耳。至于渤海三王自宜尽为母之制，不复厌于安平，以从公子降等之礼。（《通典》八十二）



◇　安平王嗣孙服议

诸侯体国，嗣孙至重。欲其胤嗣早继者，文王之为世子，在于王季之时，亦犹凡诸侯之世子耳，而十五便生武王。推此而言则礼许世子以早冠。《礼》，男子冠而不为殇，既冠婚姻，不复得以殇服服之。谓以为嗣孙，年已十八，备礼冠娶，当从成人之例。（《通典》九十一）



◇　安平王嗣孙薨诸侯应降服议

礼，父在斯为子，君在斯为臣。安平嗣孙，虽已誓于天子，据在臣子之位，五服之差，君臣殊制，其间岂复容他礼哉？君薨未逾年而世子卒者，犹称子而名不成君，《春秋》之正义也。苟不成群，则群臣亲戚必不得服其重服明矣。况安平王见在，而使诸王服嗣孙以诸侯之礼，未之敢安也。然诸侯以尊绝周，今嗣孙见在臣子之例，诸王公宜从尊降之礼，不应为制服也。昔秦灭五等，更封列侯，以存旧制。称列侯者，若云列国之侯也。故策命称国，终没称薨。汉魏相承，未之或改。大晋又建五等，宪章旧物，虽国有大小，轻重不侔，通同大体，其义一也。故诏书亭侯以上与王公同。又以为列侯以上策命建国者，皆宜依古诸侯，使绝周服。（《通典》九十三）



◇　三公降服议

三公爵命虽尊，班重诸侯，据在王朝，上厌天子，有由而屈，义不得伸耳。以例言之，宜依卿大夫降之服。（《通典》九十三）



◎　淳于睿

睿仕魏入晋，爵里未详。



◇　驳薛靖朝日论（景初二年正月）

《礼记》云：「祭日于东，祭月于西，以端其位。」《周礼》秋分夕月，并行于上世。西向拜月，虽如背实，亦犹月在天，而祭之于坎，不复言背月也。犹如天子东西游幸，其堂之官及拜，官犹北向朝拜，宁得背实为疑。（《南齐书·礼志上》何佟之议引，又见《通典》四十四）



◇　答崇氏问旧君服

崇氏问曰：「齐□三月，大夫在外，其妻长子为旧君。大夫去适他国，便为其所适国君服，于本国绝矣。妻从夫，当为后君服。旧宁以为人乎？以为宜与长子未去者同耳。」淳于睿答：「若妻未去，自若人也。不为旧君也。」（《通典》九十）

崇氏问淳于睿曰：「凡大夫待放于郊三月，群赐环则还，赐□则去，不知此服已赐环□未？」答曰：「其待放已三月，未得环□，未适异国，而君埽其宗庙，故服齐□二月。」（《通典》九十）



◇　答崇氏问殇制哭

崇氏问云：「旧以日易月，谓生一月哭之一日。又学者云，以日易月者，易服之月，殇之周亲者，则以十三日为之制。二义不同，何以正之？」淳于睿答云：案，传之发正于周年之亲，而见服之殇者，以周亲之重，虽未成殇，应有哭日之差。大功以下，及于缌麻，未成殇者，无复哭日也。何以明之？案：长殇、中殇俱在大功，下殇小功，无服之殇，无容有在缌麻，以共其幼稚，不在服章，随月多少而制哭日也。大功之长殇俱在小功，下殇缌麻，无服之殇则已过绝，无复服名，不应制哭，故传据周亲以明之。且缌麻之长殇，服名已绝，不应制哭。岂有生三月而更制哭乎？」（《通典》九十一）



◇　答满玮问（玮字公衡，《魏志》作「伟」，太尉满宠子。）

卫尉昌邑侯满玮问淳于睿曰：「庶妹亡，有服不？」睿曰：「《丧服》，诸侯以尊降不服。」（《通内》九十三）



◇　答石包问嫁母服

石包问淳于睿曰：「闻嫁继亲凶讳，便制服，议者所难。以为父后者，不为出母服，嫁母犹出母也。或者以为嫁与见出者异。不达礼意，虽执从重之义，而以废祭见讥，君为详正也。」睿答曰：「案《礼·檀弓》，子思之母死于卫。柳若谓子思曰：『子圣人之后也，四方于子乎观礼，子盍慎诸』？子思曰：『吾何慎哉』！丧之礼如子，云子圣人之后，即父后也，如此经文父卒为继母嫁者服而已。圣人之后为父后者，服嫁母也。二者分明，无可嫌。」（《通典》九十四）





◇　答淳于纂问生不及祖父母不税服

淳于纂问淳于睿云：「案《小记》：『生不及祖父母、诸父、昆弟，而父税丧，已则否』，注云：『不及此亲存时归见之，于丧服年月已过乃闻之，父服，已则否者，不责非时之恩于人所不能也』。纂省此注，良谓贤圣失之甚矣。据降而缌小功者税之，盖正亲而重骨肉也。今父在则祖周，父亡则三年，此非重与！若但以不见则割其正亲之本爱，而忍怛之痛，使与诸父昆弟同制，此其可乎？尊祖之尊，于是疏矣。又《礼》，为慈母之父母无服，亦云恩不能及。恩不及者，慈母之父母则可也。今以他故，生不见祖，而以为非时之恩，意实不厌。」睿答曰：「贤圣及先儒初无疑怪此者，以其缘人情而恕之。降在小功不税，自正也，非不相识者也。听当依就，莫不厌也。《礼记》时文，先师之议，可信者也。不信圣贤而欲意断，直而勿有，正防此辈。周三年者，传重五故也。而不识见，何所传乎！何所重乎！」（《通典》妊下八）



◇　同母异父昆弟服

游、夏，文学之俊也。游习于礼者，曰大功；夏广学者，曰齐□。二者推之，明非无服与缌可知也。继父无亲，立庙祭祀，尚为之周；以比夫同胞，岂有绝道？而欲绝之，谓其无亲。据继父同居异居有轻重，同母昆弟，盖亦宜矣。异居大功，同居有相长养之恩，服齐□，似近人情矣。（《通典》九十一，晋淳于睿云）



◎　孔□

□仕魏入晋，爵里未详。



◇　昌邑侯满玮庶妹服议

天子诸侯，诚不应服。又大夫降缌，尊与己敌，则不降。旁亲降一等，缌麻绝也。凡以尊所降而不服者，吊服，加缌之□带而往哭之。（《通典》九十三）



◎　成洽

洽字休甫，仕魏入晋，爵里未详。



◇　孙为祖持重论

嫡孙传重，不服斩也。夫服以三年为至重，故以至尊至亲者处之。自此以往，上下降杀一等，经之例也。服父三年，服祖宜周，而《传》云「父卒为祖后者服斩，」为嫡孙者，依此为制，若其必然，越于常例。后祖服异，礼之重事，宜见斩□之经，不应阙而不记也。且子为父三年，父为长子亦三年，若嫡孙为祖如子，则祖为嫡孙亦当如父为长子，不得为之周也。（《通典》八十八）



◇　难武申奏为出母服（案：武申奏见《三国文》。）

《丧服传》曰：「出妻之子为父后者，为出母无服，与尊者为体，不敢服其私亲也。」经为继父服者，亦父后者也。为父后服继父服，则自服其母可知也。出母之与嫁母俱绝族，今为嫁母服，不为出母服，其不然乎？经证若斯其谬耳。（《通典》九十四）



◎　吴商

商仕魏，入晋为国子博士。惠帝初迁助教，出为益寿令，有《礼难》十二卷，《杂议》十二卷，《礼议杂记故事》十三卷，《丧杂事》二十卷，《杂礼义》十一卷，《集》五卷。



◇　虞□等周丧嫁娶议（元康二年）

今之拜时，事毕便归，婚礼未成，不得与娶妇者同也。俊、琛、棱并以齐□娶妇、娶妻，所犯者重。恒虽无服，当不义，而不诤，亦礼所讥。然其所得犹轻于棱也。湛身既平吉，子虽齐□，义服之末，又不亲迎，吉凶别处，则所犯者轻。□、暨为子拜时，拜时礼轻当降也。（《通典》六十）



◇　答或问异姓为后之子服本亲

或问「以异姓为后，然当还服本亲。及其子，当又从其父而服邪？将以异姓而不服也？」答曰：「神不歆非族，明非异姓所应祭也。虽世人无后，并取异姓以自继，然本亲之服，骨血之恩，无绝道也。异姓之义，可同于女子出适，还服本亲，皆降一等。至于其子应从服者，亦当同于女子之子，从于母而服其外亲。今出为异姓作后，其子亦当从于父母服之也。父为所生父母周，子宜如外祖父母之加也。其昆弟之子，父虽服之大功，于子尤无尊可加，及其姊妹，父为小功，则子皆宜从于异姓之服，不得过缌麻也。（《通典》六十九）



◇　答刘宝议

案礼贵嫡重正，统所尊祖祢，继代之正统也。夫受重者，不得以轻服服之。是以孙及曾玄其为后者，皆服三年，受重故也。且绝属之宗，来为人后者服之。如今嫡孙为后，而欲使为祖服周，与众孙无异，既非受重之义，岂合圣人称情之制邪？且孙为祖正服周，祖为孙正服九月，嫡孙为后，则祖为加服周，孙亦当加祖三年，此经之明据也。今欲使祖以嫡加孙，孙以庶服报祖，岂经意耶？又欲使绝属之孙同于嫡孙，岂合人情！（《通典》八十八）





◇　难成洽孙为祖持重论

凡为人后者尚如父，今孙为祖后，而欲使为祖周，与众孙无异，是岂为后之谓乎？且祖为孙正服九月，今嫡孙为后，祖加之周，孙亦加祖三年，经之明义也。今使祖加孙服，而孙不加祖服，岂经义哉？且经云：「臣为君祖父母服周」，从服例降一等，则君为祖服斩矣，此大经义邪？何责阙而不记也？论又云：「孙为祖，如子为父，则祖为孙亦当如父为长子」者，且孙为后加一等服三年，祖亦加孙一等服周。如论之意，欲使祖加孙二等，而孙加祖一等，此岂经例而云《传》不通乎？（《通典》八十八）



◇　答成洽难武申奏为出母服

出母无服，此由尊父之命。嫁母，父不命出，何得同出母乎？为继父服者，为其父没年幼，随母再适，已无大功之亲，与继父同财共居，为筑宫庙，四时祭祀其先，此恩由继父，所以为服耳。且妾之无子，妾子之无母，父命为母子，则生事之如母，丧则服之三年，贵父命也。而今欲以出母同于嫁母，违废父命，岂人子所行！又引继父云经缪也？又出母之党无服，嫁母之党自应服之，岂可复同乎！（《通典》九十四）



◇　驳刘表成粲论父母亡在祖后不为祖母三年

尝见表所作《丧服后定》，变除为妇人之服，不逾男子；孙为祖父服周，父亡之后，为祖母服，而云不得逾祖也。又见成侍中云，以为己自受重于父，不受重于祖，祖母服不应三年。商案：假使子为人后，为本父服周，而所后共，更自有子，己则还家，而母后亡，当可以不得逾父，不三年乎？又从祖祖父先亡；己为小功五月而已，后为从父后，从父又先亡，祖母后卒，可复以己先为祖父小功，今为祖母，不逾祖父，复服五月乎？诸如此此，妇服重于夫甚众，不可具记。不得逾夫之说，经传无据，嫡行庶服。义又不通，粲又云：「己自受重于父，不受重于祖，今服祖母亦当周。．又《齐□章》，臣为君之父母、祖父母周。凡臣从君所服而降一等，臣从服周，则君为三年也。据为国君而有父若祖之丧者，谓始封君也。其继体则父与祖，并有废疾不立者也。有废疾不立，则君受国于曾祖，不受国于祖也。不受国于祖，犹服三年。此则经之明例，非从传记之说也。其义如此，则凡为后者皆应三年，何必受重然后服斩。（《通典》九十七）

□之言烟也。二祭皆积柴而实牲体焉，以升烟而报阳，非祭宗庙之名也。郑所以不从诸儒之说者，将欲据《周礼》，□祀皆天神也。日、月、星、辰、司中、司命、风师、雨师凡八，而日月并从郊，故其余为六宗也。以书□于六宗，与《周礼》事相符，故据以为说也。且文昌虽有大体，而星名异，其日不同，故随事祭之，而言文昌七星，不得偏祭其弟四弟五，此为《周礼》，复不知文昌之体，而又妄引为司中司命。箕毕二星，既不系于辰，且同是随事而祭之例，又无嫌于所系者。（《续汉·祭祀志中》注）





卷四十五




◎　傅玄（一）

玄字休奕，北地泥阳人。魏扶风太守□子，举秀才，除郎中，历安东卫军参军，转温令，迁弘农太守，领典农校尉。晋国建，封鹑觚男。武帝为晋王，迁散骑常侍。及受禅，进爵为子，加驸马都尉，迁侍中，免。寻拜御史中丞，迁太仆，转司隶校尉，免。卒，谥曰刚，追封清泉侯，有《傅子》百二十卷，《集》五十卷。（案：张溥本有《诸官病奏》一篇，出《通典》十九，验即《陈要务疏》之第一段，不烦重出，张本又有马钧序及白□合人服，皆《傅子》文，今别辑《傅子》四卷附后。）



◇　风赋

嘉太极之开元，美天地之定位。乐雷风之相薄，悦山泽之通气。（《御览》一）



◇　喜霁赋

喜阴霖之既霁，嘉良辰之肇晴，悦氛电之潜匿兮，乐天鉴之孔明。行潦归于百川兮，七气彻于天庭。东风穆而扇路，重阳升其舒灵。去湮没之忧患，即通涂之敞平，释昏垫之蒙昧，睹日月之光荣。若幽龙之出泉兮，超飞跃乎太清。

昔唐帝之钦明兮，遘洪水之巨害。在殷汤之盛时兮，亢炎旱以历岁，伊我后之神圣兮，敷皇道以居帝。虽风雨之失度兮，且嘉谷之无败。咸调□□以兹茂兮，天人穆其交泰。命怡乐之吐和兮，播仁风于无外。（《初学记》二，《霁晴》八）



◇　阳春赋

虚心定乎昏中，龙星正乎春辰。嘉句芒之统时，宣太□之威神。素冰解而泰液洽，玄獭祭而雁北征。乾坤□□，冲气穆清。幽蛰蠢动，万物乐生。依依杨柳，翩翩浮萍，桃之夭夭，灼灼其荣。繁华晔而曜野兮，炜芬葩而扬英，鹊营巢于高树兮，燕衔泥于广庭。睹戴胜之止桑兮，聆布谷之晨鸣，乐仁化之普宴兮，异鹰隼之变形。习习谷风，洋洋绿泉，丹霞横岭，文虹竟天。（《艺文聚类》三，《初学记》一，又三。《文选》王融《曲水诗序》注引作「丹霞播景」。）

生气方盛，九阳奋发。（《初学记》三）



◇　述夏赋

四月惟夏，运臻正阳。和气穆而扇物，麦含露而飞芒。清徵泛于琴瑟，朱鸟感于炎荒。鹿解角于中野，草木蔚其条长。凤皇升而王□秀，龙辰中而萤火翔。（《艺文类聚》三，《初学记》三，《御览》二十三）





◇　大寒赋

五行倏而竞骛兮，四节纷而电逝。谅暑往而寒来，十二月而成岁。日月会于析木兮，重阴凄而增肃。在中冬之大寒兮，迅季旬而逾蹙。彩虹藏于虚廓兮，鳞介潜而长伏。若乃天地凛冽，庶极气否。严霜夜结，悲风昼起。飞雪山积，萧条万里。百川咽而不流兮，冰冻合于四海，扶木憔悴于□谷，若华零落于氵蒙□。云云。（《艺文类聚》三，《北堂书钞》一百五十六，《初学记》三）





◇　元日朝会赋

仰二皇之文象，咏帝德乎上系。考夏后之遗训，综殷周之典制。采秦汉之旧仪，定元正之嘉会。于是先期戒事，众官允敕。万国咸亨，各以其职。翼翼京邑，巍巍紫极。前三朝之夜中，庭燎晃以舒光，华灯若乎火树，炽百枝之煌煌。俯而察之，如亢烛龙而照玄方。仰而观焉，若披丹霞而鉴九百（已上八句从《艺文类聚》《御览》二十九补）。阊阖辟，天门开。坐太极之正殿，严嵯峨以崔嵬。嘉广庭之敞丽，美升云之玉阶，□□□□□□乘羽盖之葳蕤（此句从《书钞》二十九、一百三十四补）。相者从容，俟次而入。济济洋洋，肃肃习习。就位重列，面席而立。胪人齐列，宾礼九重，群后德让，海外来同。束帛戋戋，羔雁邕邕。献贽奉璋，人肃其容。六钟隐其骇奋，鼓吹作乎云中（二句从《御览》二十九补）。流苏粲粲，华盖重阴。羽林虎旅，长戟扌寅掺（四句从《御览》三百五十二补，又《书钞》一百三十四引「华盖重阴」一语）。是时天子盛服晨兴，坐武帐，凭玉几，正南面以听朝，平权衡乎砥矢。群司百辟，井阼纳觞。皇恩下降，休气上翔，礼毕飨宴，进止有章。六乐递奏，磬管铿锵，渊渊鼓钟，□□笙簧。搏拊琴瑟，以咏先皇，雅歌内□□，颂声外扬。（《初学记》十四，又二十五，《艺文类聚》四，《晋书·礼志下》，《宋书·礼志一》，《御览》二十九、三百五十二、五百三十九）

□寺凤虎之二樽，清酤皆以停渊。（《御览》七百六十一）

猛□化其高骧，树羽烨以纷华。（《书钞》一百十一）



◇　辟雍乡饮酒赋

时皇帝亲枉万乘之尊兮，以幸乎辟雍。卤簿齐列，百官正容。侍卫参差，阶戟百重。乃延卿士，乃命王公。是日也，定小会之常仪兮，飨殊俗而见远邦，连三朝以考学兮，览先贤之黄同。揖让而升，有主有宾，礼虽旧制，其教惟新。若其俎豆有数，威仪翼翼。宾主百拜，贵贱修敕。酒清而不饮，肴乾而不食。及至□□笙磬，□皇□钟鼓，琴瑟安歌，德音有叙，乐而不淫，好朴尚古。四坐先迷而后悟，然后知礼教之弘普也。（《艺文类聚》三十八）



◇　正都赋

锦墙雕柱。（《御览》五百八十七）

抚琴瑟，陈钟□。吹鸣箫，击灵鼓。奏新声，理秘舞。乃有材童妙妓，都卢迅足。缘修竿而上下，形既变而景属。忽跟挂而倒绝，若将联合会而复续。虬萦龙蜒，委随纡曲。杪竿首而腹旋，承严节之繁促。手戏绝倒，氵□虚寄身，跳丸掷堀，飞剑舞轮。于是神岳双立，冈岩岑□，灵草蔽崖，嘉木成林。东父翳青盖而遐望，西母使三足之灵禽。丹蛟吹笙，文豹鼓琴。素女抚瑟而安歌，声可意而入心。□□起而鹤立，和清响而哀吟。（《艺文类聚》六十一）

五采文身，质美光炫。激冲风于秦炉，飞光天之烈焰。

苗山之铤，铸以为剑。其利也，陆断犀兕，水戏轻鸿。洒奔驷于中衢，斩双蛟于大江，将以威天下而御群凶。

建平□祀，祈福上帝。天子乃反吉服，袭大裘。纟延纽五采，平冕垂旒，质文彬彬，帝容孔修。列大驾于郊畛，升八通之灵垓，执镇圭而进苍璧，思致美乎上乾。尔乃大蔟为徵，圆钟为宫，吹孤竹而拊云和，修轩辕之遗风。类于圜匠，六变既终，则天神斯降，可得而礼矣。（《御览》五百二十七）

然后戒水军，遵川流。越□泛，吴榜浮。歌玄云，咏石留。（《北堂书钞》一百三十七，又一百三十八）

飞云□首，龙舟□渠□。艨艟水城，蜀艇吴航。万艘俱兴，云帆齐张，云帆齐张。县旆光天，征铎琳琅，氵□波溯流，星列雁行。（《北堂书钞》一百三十七、一百三十八，《御览》三百三十四）

白日舒灵景于天。（《文选》左思《咏史诗》注引《二都赋》，疑即「正都」之误。）

彤彤朱宫。（《文选》谢灵运《九日登戏马台诗》注引《西都赋》）

巍巍绛阙。（《文选》陆机《五等论》注引《西都赋》、颜延年《赭白马赋》注引《北都赋》，疑皆「正都」之误。）

奏新声，理秘舞。飙回风转，流采成文，修袖连娟，长裾缤纷。赴若翔龙，降若颓云。（《初学记》十五引《西都赋》。案：《艺文类聚》引《正都赋》，有「奏新声、理秘舞」二语，明：「西都」即「正都」之误。）



◇　潜通赋

尺蠖屈体以求伸兮，龙阶木而升云。（《御览》九百四十八作傅奕。案：傅奕唐人，此当是傅休奕。钦定《全唐文》一百三十三卷傅奕不收此赋，今定入《傅玄集》中。）



◇　矫情赋序

我太宗文皇帝命臣作《西征赋》，又命陈、徐诸臣作箴，皆含玉吐金，烂然成章。



◇　叙行赋（序）

终南郁以巍峨，太幽氵□乎昊苍。（《初学记》五）



◇　大言赋

要佩六气，首戴天文。（《御览》六百九十二）

驾五行。（《书钞》十六）



◇　笔赋

简修毫之奇兔，撰珍皮之上翰。濯之以清水，芬之以幽兰。嘉竹翠色，彤管含丹。于是班匠竭巧，名工逞术。缠以素□，纳以元漆。丰约得中，不文不质。尔乃染芳松之淳烟兮，写文象于纨素。动应手而从心，焕光流而星布。（《艺文类聚》五十八，《初学记》二十一引两条）





◇　砚赋

采阴山之潜璞，简众材之攸宜。节方圆以定形，锻金铁以为池。设上下之剖判，配法象乎二仪。木贵其能软，石美其润坚。加采漆之胶固，含冲德之清玄。（《艺文类聚》五十八，《初学记》二十一引两条，《御览》六百五）



◇　团扇赋

何皎月之纤素，□皓□而软贞。□□莆之芳烈，随变体而殊名。朗劲节以立质，象日月之定形。（《北堂书钞》一百三十四）

极名工之机变，总五方之奇妙。（同上）

出兹扇于怀袖，激微风而增凉。（同上）



◇　相风赋（并序）

昔之造相风者，其知自然之极乎？其达变通之理乎？上稽天道阳精之运，表以灵乌，物象其类；下凭地体安贞之德，镇以金虎，玄成其气。风云之应，龙虎是从。观妙之征，神明可通。夫能立成器以占吉凶之先见者，莫精乎此。

乃构相风，因象设形。蜿盘虎以为趾，建修竿之亭亭。体正直而无挠，度经高而不倾。栖神乌于竿首，候祥风之来征。（《北堂书钞》一百三十、《艺文类聚》六十八并作傅率，《御览》九误作郑玄，近人辑《康成集》载此赋，非也。）





◇　琴赋（并序）

神农氏造琴，所以协和天下人性，为至和之主。齐桓公有鸣琴曰号钟，楚庄有鸣琴曰绕梁，中世司马相如有琴曰绿绮，蔡邕有琴曰焦尾，皆名器也。（《北堂书钞》一百九，又《后汉·蔡邕传》注，《文选》张载《拟四愁诗》注，又《初学记》十五引两条作「蔡邕有琴曰绿绮」。）

马融谭思于止息。（《文选·琴赋》注）

播之以八风，文之以五声。（《北堂书钞》一百九）



◇　琵琶赋

《世本》不载作者，闻之故老云，汉遗乌孙公主嫁昆弥，念其行道思慕，故使工人知音者载琴、筝、筑、箜篌之属，作马上之乐。今观其器，中虚外实，天地之象也；盘圆柄直，阴阳之序也；柱十有二，配律吕也；四弦，法四时也。以方语目之，故云琵琶，取其易传于外国也。杜挚以为嬴秦之末，盖苦长城之役，百姓弦□兆而鼓之。二者各有所据，以意断之，乌孙近焉。（《宋书·乐志一》，又《初学记》十六引两条；《通典》一百四十四，《御览》五百八十三）

控修柄以布柱，转四时而发机。（《书钞》一百十）

素手纷其若飘兮，逸响薄于高梁。弱腕忽以竞骋兮，象惊电之绝光。飞纤指以促柱兮，创发越以哀伤。时旃衤弱以劫蹇兮，声扌敫籴以激扬。启飞龙之秘引兮，逞奇妙于清商。哀声内结，沈气外澈。舒诞沈浮，徊翔曲折。（《初学记》十六）

然后众弄杂会，六引递奏，纤弦振舞，迅手繁骛。（《初学记》十六）



◇　筝赋（并序）

世以为蒙恬所造，今观其器，上崇似天，下平似地，中空准六合，弦柱拟十二月。设之则四象在，鼓之则五音发。体合法度，节究衣乐。斯乃仁智之器，岂蒙恬亡国之臣所能关思运巧哉？（《宋书·乐志一》，《初学记》十六，《通典》一百四十四）

追赴促弹，急击扣危。洪纤杂奋，或合或离。（《初学记》十六）

阴沉阳升，柔屈刚兴。玄黄之分，推故引新。迭为主宾，四时之陈。（同上）

清浊代兴，有始有终。哀起清羽，乐混大宫。（同上）



◇　笳赋（序）

吹叶为声。（《文选》李陵《答苏子卿书》注）



◇　节赋

黄钟唱哥，九韶兴舞。口非节不咏，手非节不拊。（《宋书·乐志一》，《通典》一百四十四）



◇　叙酒赋

应酒旗之灵象，明粲而在天，推酒泉之嘉名，□□□□□。（《北堂书钞》一百四十八引傅玄《酒赋》）

或三酿而速美，或九酝而后成。（同上引《叙酒赋》）

谭长安与中山，比苍梧与宜城，造乐限以御□，味密甜而胆苦。（同上。案：末句是标目。）

饮者□丕无□，欧醴成川渠。（同上）

唐尧千钟竭，周文百斛泊，有康樽定国。（同上。案：此有脱误。）



◇　投壶赋（序）

投壶者，所以矫懈而正心也。（《御览》七百五十三）



◇　弹棋赋（序）

汉成帝好蹴鞠，刘向以为蹴鞠劳人体，竭人力，非至尊所宜御，因其体而作弹棋以解之。今观其道，蹴鞠道也。（《世说·巧艺篇》注，《御览》七百五十五）



◇　紫华赋（并序）

紫华一名长乐华，旧生于蜀，其东界特饶，中国奇而种之。余嘉其华纯耐久，可历冬而服，故与友生，各为之赋。

有遐方之奇草，禀二气之纯精。仰紫微之景耀，因令色以定名。刚茎劲立，纤条繁列，从回风以摇动。纷兰□□而蕙洁，蔚青葱以增茂。并含华而未发。于是散绿叶，秀紫荣，蕴若芝草之始敷，灼若百枝之在庭。炳参差以昭耀兮，何光丽之难形。葩艳挺于碧枝兮，焕若珊瑚之萃英，涣涣昱昱，而夺人目精。下无物以借喻，上取象于朝霞。妙万物而比艳，莫兹草之可嘉。（《艺文类聚》八十一，《御览》八百七）





◇　郁金赋

叶萋萋兮翠青，英蕴蕴而金黄。树□蔼以成荫，气芳馥而含芳。氵□苏合之殊珍，岂艾网之足方。荣曜帝寓，香播紫宫。吐芬扬烈，万里望风。（《艺文类聚》八十一）



◇　芸香赋（序）

月令：「仲春之月，芸始生。」郑玄云：「芸，香草也。」世人种之中庭，始以微香进入，终于捐弃黄壤，吁可闵也。遂咏而赋之。（《艺文类聚》八十一，《御览》九百作八十二）



◇　蜀葵赋（序）

蜀葵其苗如瓜瓠，尝种之，一年引苗而生华，经二年春乃发，既大而结鲜，紫色曜日。（《御览》九百九十四）



◇　宜男花赋

猗猗令草，生于中方。华曰宜男，号应祯祥。远而望之，焕若三辰之丽天。近而察之，明若芙蓉之鉴泉。于是狡童媛女，以时来征。结九秋之永思，含春风以娱情。（《艺文类聚》八十一，《御览》九百九十四）

充后妃之盛饰兮，登紫薇之内庭。（《尔雅翼》三）



◇　菊赋

布□河洛，纵横齐秦。掇以纤手，承以轻巾。服之者长寿，食之者通神。（《艺文类聚》八十一）



◇　蓍赋

春迈衡德于青阳，混百卉而萌生。逮朱夏而修茂，暨商秋而坚贞。虽离霜而未雕，与潜龟乎通灵。于是原极以道，极形以度，以类万物之情，以通天下之敌。岂唯终始于事业？乃参天而倚数。弃原野之萧条，升云阶而内御。运兹茎于掌握，爻象形而星布。信钩深而致远，实开物而成务。（《艺文类聚》八十二）



◇　瓜赋

调土下种，播之有经，应运俟时，员甲徐生。遂日就而月将，既成母而盘萦，次落莫之密叶兮，交逶迤之修茎。敷碧绿之纯采，金华炳其朗明。育之以人功，养之以六气。白者如素，黑者如《黑会》（白、黑二语从《御览》补，《黑会》，浅黑也，盖深紫者耳。然今世此瓜甚少，余传食十一省，未之见），黄逾金缃，青侔含翠。虽狸首之甘美兮，未若东野之奇伟。旧有蜜□，及青栝楼。嘉味溢口，异类寡俦。一啮之顷，至三摇头。选美芳园，重简其珍，披以吴刀，承以朱盘。中割而破，虽分若完。质兼三味，气美芳兰。愈得冷而益甘兮，颐神爽而解烦。细肌密理，多瓤少瓣。丰旨绝异，食之不饣□。（《艺文类聚》八十七，《初学记》二十八，《御览》九百七十八）

龙眼生于南极，甘卢引于昆山。（《御览》九百六十七）



◇　安石榴赋

鸟宿中而纤条结，龙辰升而丹华繁。其在晨也，灼若旭日栖□夫桑。其在昏也。□若烛龙吐潜光。苞玄黄之烈辉，缘炜晔而□煌。发朱荣于绿叶，时从风而飘扬。（《艺文类聚》八十六，《御览》九百七十）



◇　李赋

植中州之名果兮，结修根于芳园，嘉列树之蔚蔚兮，美弱枝之爰爰。既乃长条四布，密叶重阴。夕景回光，傍荫兰林。于是肃肃晨风，飘飘落英。潜实内结，丰彩外盈。翠质朱变，形随运成。清角奏而微酸起，大宫动而和甘生。既变洽熟，五色有章，种别类分，或朱或黄。甘酸得适，美逾蜜房。浮彩点驳，赤者如丹，入口流溅，逸味难原。见之则心悦，含之则神安。乃有河沂黄建，房陵缥青，一树三色，异味殊名。乃上代之所不睹兮，咸升御乎此房。周万国之口实兮，充荐飨于神灵。昔怪古人之感贶，乃答之以宝琼。玩斯味之奇玮兮，然后知报之为轻。（《艺文类聚》八十六，《初学记》二十八，《御览》九百六十八）



◇　桃赋

有东园之珍果兮，承阴阳之灵和。结柔根以列树兮，艳长亩而骈罗。华落实结，与时刚柔。既甘且脆，入口消疏。夏日先熟，初进庙堂。辛氏践秋，厥味益长。亦有冬桃，冷侔冰霜。放神适意，恣口所尝。华升御于内庭兮，饰佳人之令颜，实充虚而疗饥兮，信功烈之难原。嘉放牛于斯林兮，悦万国之□安。望海岛而慷慨兮，怀度朔之灵山。何兹树之独茂兮，条枝纷而丽闲！根龙虬而云结兮，弥千里而屈盘。御百鬼之妖慝兮，列神荼以司奸，辟凶邪而济正兮，岂唯荣美之足言！（《艺文类聚》八十八，《初学记》二十八）



◇　橘赋（序）

诗人睹王睢而咏后妃之德，屈平见朱橘而申直臣之志焉。（《御览》九百六十六）



◇　枣赋

有蓬莱之嘉树，值神州之膏壤。擢刚茎以排虚，诞幽根以滋长。北阴塞门，南临三江。或布燕赵，或广河东。既乃繁枝四合，丰茂蓊郁。斐斐素华，离离朱实。脆若离雪，甘如含蜜。脆者宜新，当夏之珍。坚者宜干，荐羞天人。有枣若瓜，出自海滨，全生益气，服之如神。（《初学记》二十八引两条，《御览》九百六十五）





◇　蒲桃赋

喻龙堆之险，越悬度之阻。涉乎三光之阪，历乎身热之野。（《御览》九百七十二）



◇　桑椹赋

繁实离离，含甘吐液。翠木三变，或玄或白。嘉味殊滋，食之无□攵。（《御览》九百七十三）



◇　柳赋

美允灵之铄气兮，嘉木德之在春。何兹柳之珍树兮，禀二仪之清纯？受大角之祯祥兮，生□□之遐滨。参刚柔以定休兮，应中和以屈伸。长茎舒而增茂兮，密叶布而重阴。夹通涂与广庭兮，环清沼而成林。于是玄云反岳，素景含晖。泰液渥流，朝露未□。似精灵之所钟兮，蔚郁郁以依依。居者观而弭思兮，行者乐而忘归。夫其结根建本，则固于泰山。兼覆广施，则均于昊天。虽尺断而逾滋兮，配生生于自然。无邦壤而不植兮，象乾道之屡迁。纷绮靡以从风兮，若将往而复旋，若乃丰葩茂树，长枝夭夭。阿冉阝四垂，凯风振条。同志来游，携手逍遥。（《初学记》二十八，又略见《艺文类聚》八十九）



◇　朝华赋（序）

朝华，丽木也。（《艺文类聚》八十九）



◇　雉赋

禀炎离之正气，应朱火之祯祥。播五彩之繁缛，被华文而成章。冠列角之威仪，翘从风而飘扬。履严距之武节，超鸾□寺而凤翔。感天和而贻瑞，进据鼎而祚商。乐财之方隆，敷皓质于越裳。饮以华泉之水，食以玄山之粱。（《艺文类聚》九十，《御览》八百四十二）





◇　山鸡赋

惟南州之令鸟，兼坤离而体珍。被黄中之五色，敷文象以饰身。翳景山之竹林，超游集乎水滨。鉴中流以顾影，□云表之清尘。（《艺文类聚》九十一）



◇　鹰赋

含灾离之猛气兮，受金刚之纯精。独飞□寺于林野兮，复加翔于天庭。（《初学记》三十）

左看若侧，右视如倾。劲翮二六，机连体轻。句爪县芒，足如枯荆。觜利吴戟，目类明星。雄姿邈世，逸气横生。（《艺文类聚》九十一，《初学记》三十）

奋翅不得起，抚翼无所翔。饰五采之华绊，结璇玑之金环。（《初学记》三十）

虽逍遥于广厦，思击厉于中原。（同上）





卷四十六




◎　傅玄（二）





◇　鹦武赋

奇毛曜体，绿采含英。凤翔鸾□，孔质翠荣。悬□分于丹足，婉朱□朱之荧荧。发言辄应，若响追声。（《艺文类聚》九十一，《初学记》三十）



◇　斗鸡赋

玄羽黝而含曜兮，素毛颖而扬精。红缥厕于微黄兮，翠彩蔚而流清。五色错而成文兮，质光丽而丰盈。前看如倒，傍视如倾。目象规作，觜以削成。高膺峭峙，双翅齐平。擢身竦体，怒势横生。爪似炼钢，目如奔星，扬翅因风，抚翮长鸣。猛志横逸势氵□天廷。或踯躅踟蹰，或蹀蹑容与。或爬地俯仰，或抚翼未举。或狼顾鸱视，或鸾翔凤舞。或佯背而引敌，或毕命于强御。于是纷纭翕赫，雷合电击。争奋身而相戟兮，竟隼鸷而雕睨。得势者氵□九天，失据者沦九地。徒观其战也，则距不虚挂，翮不徒拊，意如饥鹰，势如逸虎。（《艺文类聚》九十一，《初学记》三十）



◇　鹰兔赋

兔谓鹰曰：汝害于物，有益于世。华髦被札，彤管以制。（《初学记》二十一）





◇　乘舆马赋（并序）

往日刘备之初降也，太祖赐之骏马，使自至厩选之，历名马以百数，莫可意者。次至下厩，有的颅马，委弃莫视，瘦悴骨立，刘备取之，众莫不笑之。马超破苏氏坞，坞中有骏马百余匹，自超已下，俱争取肥好者，而将军庞德独取一□马，形观既丑，众亦笑之。其后刘备奔于荆州，马超战于渭南，逸足电发，追不可逮，众乃服焉。（《御览》八百九十七）

目若曜星，符采横发。高颠县日，双壁象月。头似削成，鬣似植发。延首高骧，擢足轩□寺。气盖青云，势凌万里。九方不能测其天机，秦公不能究其妙理。（《艺文类聚》九十三）

繁姿屡发。（《文选·舞鹤赋》注）

形便飞燕，势越惊鸿。（《文选·赭白马赋》注）

用之军国，则文武之功显。（同上）

文荣其德，武耀其威。（同上）

紫盖飘以连翩。（《文选》颜延之《元皇后哀策文》注，又沈约《安陆王碑文》注）

挥沫成雾，流汗如珠。（《初学记》二十九）



◇　驰射马赋

何逸群之奇骏，生□□泛之遐滨。附南方以定位，表天驷于三辰。仪乾行之刚健，凭坤厚以托身。岂骥德之足慕？□希万里之清尘。（《艺文类聚》九十三）

百马齐兴，六骥孔闲。金衔玉羁，文勒镂鞍。明珂景朗，华□葺采鲜。（《御览》三百五十八、三百五十九）

亻艮如革，戾如胶。鞭裁向腹，奋尾跳尻。（《御览》三百五十九）

耳小易使，鼻大势怒。往来若鹰鹞，超腾如逸虎。（《御览》八百九十七）





◇　良马赋

奋□沛艾，虎据麟□寺。望云睇景，乘虚四起。纵鞍则行，揽□则止。（《御览》三百五十八）

金羁在首，发以明珂，镂鞍采□葺，织勒含华。（《御览》三百五十九）

鞭不得摇，手不及动。忽然增逝，肉飞骨踊。（同上）

饰以金羁，申以玉缨，结以轻轩，节以和铃。（同上）





◇　走狗赋

盖轻迅者莫如鹰，猛捷者莫如虎。惟良犬之禀性，兼二俊之劲武。应天人之景晖，顺仪象而近处。凭水木之和气，炼金精以自辅。统黔喙于秋方，君太素之内寓。谅韩卢其不抗，岂晋獒之能御？既乃济卢泉，涉流沙。逾三光，跨大河。希代来贡，作珍皇家。骨相多奇，仪表可嘉。足悬钩爪，口含素牙。首类骧螭，尾如腾蛇。修颈阔腋，广前捎后。丰颅促耳，长叉缓口。舒节急筋，豹耳龙形。蹄如结铃，五鱼体成。势似氵□青云，目若泉中星。转视流光，朱曜赤精。震茹黄而摄宋鹊兮，越妙古而扬名。于是寻漏迹，蹑遗踪。形疾腾波，势如骇龙。邀朝乌之轻机兮，纟免□兽之逸轨。漂星流而景属兮，逾窈冥而腾起。陵冈越壑，横山超谷。原无遁兔，林无隐鹿。顾芷隰以嬉游兮，步兰皋而聘足。然后娱志苑囿，逍遥中路。属精采以待踪，逐东郭之狡兔。裔洋洋以衍衍，逞妙观于永路。既迅捷其无前，又闲暇而有度。乐极情遗，逸足未殚。抑武烈而就罗兮，顺指麾而言旋。归功美于绁兮，其□瓠之不虞。感恩养而怀德兮，愿致用于后田。聆□车之鸾镳兮，逸犭曷而盘桓。（《艺文类聚》九十四，《初学记》二十九）



◇　猿猴赋

余酒酣耳热，欢颜未伸，遂戏猴而纵猿，何□□畋之惊人。戴以赤帻，袜以朱巾。先装其面，又丹其唇。扬眉蹙额，若愁若□。或长眠而抱勒，或□□咋而《齿甘》□。或□仰而踟蹰，或悲啸而吟呻。既似老公，又类胡儿。或低眩而择飒，或抵掌而胡舞。（《艺文类聚》九十五，《初学记》二十九）



◇　蝉赋

美兹蝉之纯洁兮，禀阴阳之微灵。含精粹之贞气兮，体自然之妙形。潜玄昭于后土兮，虽在秽而逾馨。经青春而未育兮，当隆夏而化生。忽神蜕而灵变兮，奋轻翼之浮征。翳密叶之重阴兮，噪闲树之肃清。缘长枝而仰观兮，吸喔露之朝零。泊无为而自得兮，聆商风而和鸣。声□□以清和兮，遥自托乎兰林，嗟群吟以近唱兮，似箫管之余音。清击□□于遐迩兮，时感君之丹心。（《初学记》三十）



◇　拟天问

七月七日，牵牛织女，时会天河。（《北堂书钞》一百五十五，《初学记》四，《御览》八）

月中何有？白兔捣药。（《御览》四）



◇　拟招魂

雕楹文桷结修梁，增台列榭别有望；设画屏风文绣班，上纪开辟图自然。（《北堂书钞》一百三十二）

屏风四合，名邓错班。兰膏明发，相年所藻。（同上。案：末句有误。）



◇　贺老人星表

老人星见，□军景光明。圣主寿延，享祚元吉。自天之□，莫不□舞。（《艺文类聚》一）

老人星见，体色光明。嘉占元吉，弘无量之□，隆克昌之祚。普天同庆，率土会欢。（同上）



◇　掌谏职上疏

臣闻先王之临天下也，明其大教，长其义节；道化隆于上，清议行于下，上下相奉，人怀义心。亡秦荡灭先王之制，以法术相御，而义心亡矣。近者魏武好法术，而天下贵刑名；魏文慕通远，而天下贱守节。其后纲维不摄，而虚无放诞之论盈于朝野，使天下无复清议，而亡秦之病复发于今。陛下圣德，龙兴受禅，弘尧舜之化，开正直之路，体夏禹之至俭，综殷周之典文。臣咏叹而已，将又奚言！惟未举清无有礼之臣，以敦风节；未退虚鄙，以惩不恪，臣是以犹敢有言。（《晋书·傅玄传》。《通典》十四：「泰始初，又议考课，散骑常侍傅玄、皇甫陶以为政教颓敝，风俗不淳，上疏云云。」又见《御览》六百二十三。）



◇　上疏陈要务

臣闻舜举五臣，无为而化，用人得其要也。天下群司猥多，不可不审得其也。不得其人，一日则损不赀，况积日乎！《典谟》曰「无旷庶官」，言职之不可久废也。诸有疾病满百日不差，宜令去职，优其礼秩而宠存之，既差而后更用。臣不废职于朝，国无旷官之累，此王政之急也。

臣闻先王分士农工商以经国制事，各一其业而殊其务。自士已上子弟，为之立太学以教之，选明师以训之，各随其才优劣而授用之。农以丰其食，工以足其器，商贾以通其货。故虽天下之大，兆庶之众，无有一人游手在其间。分数之法，周备如此。汉魏不定其分，百官子弟不修经艺而务交游，未知莅事而坐享天禄；农工之业多废，或逐淫利而离其事；徒系名于太学，然不闻先王之风。今圣明之政资始，而汉魏之失未改，散官众而学校未设，游手多而亲农者少，工器不尽其宜。臣以为宜亟定其制，而通计天下若干人为士，足以副在官之吏；若干人为农，三年足有一年之储；若干人为工，足其器用；若干人为商贾，足以通货而已。尊儒尚学，贵农贱商，此皆事业之要务也。

前皇甫陶上事，欲令赐拜散官皆课使亲耕，天下享足食之利。禹、稷躬稼，祚隆后世，是以《明堂月令》著帝籍之制。伊尹古之名臣，耕于有莘；晏婴齐之大夫，避庄公之难，亦耕于海滨。昔者圣帝明王，贤佐贤士，皆尝从事于耕农矣。王人赐官，冗散无事者，不督使学，则当使耕，无缘放之使坐食百姓也。今文武之官既众，而拜赐不在职者又多，加以服役为兵，不得耕稼，当农者之半，南面食禄者参倍于前。使冗散之官为农，而收其租税，家得其实，而天下之谷可以无乏矣。夫家足食，为子则孝，为父则慈，为兄则友，为弟则悌。天下足食，则仁义之教可不令而行也。夫为政之要，计民而置官，分民而授事，士农工商之分不可斯须而废也。若未有精其防制，计天下文武之官足为副贰者使学，其余皆归之于农。若百工商贾有长者，亦皆归之于农。务农若此，何有不赡乎！《虞书》曰：「三载考绩，三步黜陟幽明。．是为九年之后乃有迁叙也。故居官久，则念立慎终之化；居不见久，则竞为一切之政。六年之限，日月浅近，不周黜陟。陶之所上，义合古制。惟陛下裁之。夫儒学者，王教之首也。尊其道，贵其业，重其选，犹恐化之不崇；忽而不以为急，臣惧日有陵迟而不觉也。仲尼有言「人能弘道，非道弘人。」然则尊其道者，非惟尊其书而已，尊其人之谓也。贵其业者，不妄教非其人也。重其选者，不妄用非其人也。若此，而学校之纲举矣。前春乐平太守曹志，上欲为博士置卒史，此尊儒之一隅也。主者奏寝之，今志典千里，臣等并受殊宠，虽言辞不足以自申，意在有益，主者请寝，多不施用，臣恐草莱之士，虽怀一善莫敢献之矣。（《晋书·傅玄传》，又《群书治要》三十引《晋书》，又《通典》十四，又十九）





◇　水旱上便宜五事疏

臣闻圣帝明王受命，天时未必无灾，是以尧有九年之水，汤有七年之旱，惟能济之以人事耳。故洪水滔天而免沈溺，野无生草而不困匮。伏惟陛下圣德钦明，时小水旱，人未大饥，下祗畏之诏，求极意之言，同禹汤之罪己，侔周文之夕惕。臣伏欢喜，上便宜五事：其一曰：耕夫务多种而耕□不熟，徒丧功力而无收。又旧兵持官牛者，官得六分，士得四分；自持私牛者，与官中分；施行来久，众心安之。今一朝减持官牛者，官得八分，士得二分；持私牛及无牛者，官得七分，士得三分；人失其所，必不欢乐。臣愚以为宜佃兵持官牛者与四分，持私牛与官中分，则天下兵作欢然悦乐，爱惜成谷，无有损弃之忧。

其二曰：以二千石虽奉务农之诏，犹不勤心以尽地利。昔汉氏以垦田不实，征杀二千石以十数。臣愚以为宜申汉氏旧典，以警戒天下郡县，皆以死刑督之。

其三曰：以魏初未留意于水事，先帝统百揆，分河堤为四部，并本凡五谒者，以水功至大，与农事并兴，非一人所周故也。今谒者一人之力，行天下诸水，无时得遍。伏见河堤谒者车谊不如水势，转为他职，更选知水者代之。可分为五部，使各精其方宜。

其四曰：古以步百为亩，今以二百四十步为一亩，所觉过倍。近魏初课田，不务多其顷亩，但务修其功力，故白田收至十作斛，水田收数十斛。自顷以来，日增田顷亩之课，而田兵益甚，功不能修理，至亩数斛已还，或不足以偿种。非与曩时异天地，横遇灾害也，其病正在于务多顷亩而功不修耳。窃见河堤谒者石恢甚精练水事及田事，知其利害，乞中书召恢，委曲问其得失，必有所补益。

其五曰：臣以为胡夷兽心，不与华同，鲜卑最甚。本邓艾苟欲取一时之利，不虑后患，使鲜卑数万散居人间，此必为害之势也。秦州刺史胡烈素有恩信于西方，今烈往，诸胡虽已无恶，必且消弭，然兽心难保，不必其可久安也。若后有动衅，烈计能制之。惟恐胡虏适困于讨击，便能东入安定，西赴武威，外名为降，可动复动。此二郡非烈所制，则恶胡东西有窟穴浮游之地，故复为患，无以禁之也。宜更置一郡于高平川，因安定西州都尉募乐徙民，重其复除以充之，以通北道，渐以实边。详议此二郡及新置郡，皆使并属秦州，令烈得专御边之宜。（《晋书·傅玄传》）



◇　正朔服色议（太始元年）

帝王受命，应历禅代，则不改正朔，遭变征伐则改之，舜正月上日受终于文祖，无改正之文；唐虞正朔皆同，明矣。至殷周革命乃改。魏受汉禅，亦已不改，至于服色，皆从其本。唯节幡用黄。大晋以金德王天下，顺五行三统之序矣。（《通典》五十五）



◇　五祀议

《礼·大记》云：「室中央中□，谓四□之中也。」祭于漏井，盖失之矣。七祀之文，皆云祀行而无并，祭灶而不祭井，于事则阙。夫设祀者，非但报功而已，亦神道设教，使民慎之幽明也。臣以为帝之都城，宜祭一门，正宫一门，正室一户，井灶中□，亦各择其一，正者祭之。（《御览》五百二十九）





◇　客难

振笔若天文，运思若回云。（□□□□□□）





◇　七谟（并序）

昔枚乘作《七发》，而属文之士若傅毅、刘广世、崔□、李尤、桓麟、崔琦、刘梁、桓彬之徒，承其流而作之者纷焉，《七激》《七兴》《七依》《七款》《七说》《七蠲》《七举》《七设》之篇，于是通儒大才马季长、张平子亦引其源而广之，马作《七厉》，张造《七辨》，或以恢大道而导幽滞，或以黜瑰□而托讽咏，扬辉播烈，垂于后世者，凡十有余篇。自大魏英贤迭作，有陈王《七启》，王氏《七释》，杨氏《七训》，刘氏《七华》，从父侍中《七诲》，并陵前而邈后，扬清风于儒林，亦数篇焉。世之贤明，多称《七激》工，余以为未心善也，《七辨》似也。非张氏至思，比之《七激》，未为劣也。《七释》佥曰「妙哉」，吾无间矣。若《七依》之卓轹一致，《七辨》之缠绵精巧，《七启》之奔逸壮丽，《七释》之精密闲理，亦近代之所希也。（《艺文类聚》五十七，《御览》五百九十）

辩论锋起，探虎摩龙。（《御览》四百六十四）

佩昆山之美玉，珥南海之明□。（《北堂书钞》一百三十五，《御览》七百十八）

公子曰：三禾九变，五味八珍。玄水朱火，蕙藉桂薪。烹以九九之鼎，调以伊挚之伦。（《北堂书钞》一百四十二）

轻椒丹橘，素姜紫兰。（《书钞》一百四十二）

和宫适甜，抚角调酸。（《书钞》一百四十二）

□珠□之麋鳖，□霍东海之游鼋。（《书钞》一百四十二、又一百四十四、一百四十五）

□龠凤皇之胎，脍飞龙之肝。五黄千品，桂蠹能蹯。升《香票》拨馥，不可胜原。（《书钞》一百四十二，《初学记》二十六）

□胡之饭，糅以游粱。香粳九折，□爵《麦□》若霜。（《书钞》一百四十四）

膏液荑柔，合润流芳。（《书钞》一百四十四）

乃有三牲之和羹，蕤宾之时面。忽游水而长引，进飞羽之薄衍。细如蜀茧之绪，靡如鲁缟之线。（《书钞》一百四十四引两条）

脍锦肤，脔斑胎。飞刀浮切，豪分缕解。流采成文，烨若红绮。动从风聚，散如雾委。（《书钞》一百四十四引三条）

于是乃有苍梧之九酝，中山之醇清。□□浮蚁，云沸渊亭。□□□□逸味横生。（《书钞》一百四十八引两条）

渊薮无不杖之叹。（《书钞》十一）



◇　连珠（序）

所谓连珠者，兴于汉章帝之世，班固、贾逵、傅毅三子受诏作之，而蔡邕、张华之徒又广焉。其文体，辞丽而言约，不指说事情，必假喻以达其旨，而贤者微悟，合于古诗劝兴之义，欲使历历如贯珠，易观而可悦，故谓之连珠也。班固喻美辞壮，文章弘丽，最得其体。蔡邕似论，言质而辞碎，然其旨笃矣。贾逵儒而不艳，傅毅文而不典。（《艺文类聚》五十七，《初学记》二十一，《御览》五百九十）



◇　拟四愁诗（序）

张平子作《四愁诗》，体小而俗，「七言」类也。聊拟而作之，名曰《拟四愁诗》。



◇　魏德颂

朱旗翳天，玄甲□召路。戎车万驷，逸骥千群。



◇　古今画赞

□孙武

孙武论兵，实妙于神。奇正迭用，变化无形。（《北堂书钞》一百十三）

□信陵君

信陵先□，虎视龙骧。谋嬴奋骇，雷动北疆。（《北堂书钞》一百十五）

□汉高祖

赫赫汉祖，受命龙兴。五星协象，神母告征。讨秦灭项，如日之升。超从侧陋，光据万乘。（《艺文类聚》十二）

□汉明帝

肃矣孝明，仗法任刑。勤综万机，察下以情。未弘道治，用致太平。专信俗儒，非礼之经。（《艺文类聚》十二）

□杨阜（序）

君构潜谋以龙变，应事机而虎发，山西二水获安者，则君之勋也。（《北堂书钞》一百十五）

□太常赵咨（序）

天下信之如日月，仰之如云雨。仁风翔于路衢，礼让行乎士女。时亮天工，四门顺轨。（《北堂书钞》三十九，又五十三）

□班婕妤

斌斌婕妤，履正修文。进辞同辇，以礼匡君。纳侍显德，谠对解纷。退身避害，志邈浮云。（《艺文类聚》十五）

□明德马皇后

明德马后，执贞履素。光崇六行，动遵礼度。作后作母，帝谘厥谋，国赖内训，家应显祚。（《艺文类聚》十五）



◇　太子少傅箴

夫金水无常，方圆应形。亦有隐括，习以性成。故近墨者黑。声和则响清。形正则影直。正人在侧，德义盈堂。鲍肆先入，兰蕙不芳。傅臣司训，敢告君王。（《初学记》十八，《御览》二百四十四）



◇　吏部尚书箴

明明王范，制为九服。君执常道，臣有定职。各有攸司，□用不慝。贵无常尊，贱不恒卑。不明厥德，国用颠危。昔舜举禹、咎繇，而隽□在官，夔龙出入朕命；汤举阿衡，而不仁流屏；周仲山甫，亦允纳言。且表正而象平，日夕而景侧。处喉舌者，患铨衡之无常，不患于不明。故曰无谓隐微，废公任私；无好自专，违众取怨。是以古之君子，无亲无疏，纵心大伦，修己以道，弘道以身；易贵好爵，书慎官人；官不可妄授，职不可□受。能者养之致福，不能者弊之招咎。衡臣司书，敢告左右。（《艺文类聚》四十八，《初学记》十一）





◇　华岳铭（序）

《易》称法象，莫大乎天地。天以高明崇显，而岳配焉。地以广厚为基，而岳休焉。若夫太华之为镇也，五岳列位，而存其首；三条分方，而处其中。故能参两仪以比德，协和气之□□，济云行而雨施，兴雷风以动物。是以古先历代圣帝明王，莫不燔柴加牲，尊而祀焉。于《虞书》则西巡狩，至于西岳，而亲祭焉。于《礼》则大司马掌其分域，而大宗伯典其礼祀也。（《艺文类聚》七，《初学记》五）



◇　剑铭（并序）

道德不修，虽有千金之剑，何所用之？先王观变而服剑，所以立武象也。太上有象而已，其次则亲用之，铭曰：

光文耀武，以乃卫国。



◇　笔铭

□□彤管，冉冉轻翰。正色玄墨，铭心写言。（《初学记》二十一）



◇　水龟铭

铸兹灵龟，体象自然。含出原水，有似清泉。润彼玄墨，染此弱翰。申情写意，经纬群言。（《御览》六百六）



◇　镜铭

人徒览于镜，止于见形。鉴人可以见情。（《北堂书钞》一百三十六）



◇　杖铭

杖正杖贞，身正心安。不安则倾，不贞则危。倾危之变，厥身以随。（《书钞》一百三十三）



◇　澡盘铭

与其澡于水，宁澡于德。水之清，犹可秽也；德之修，不可废也。（《书钞》一百三十五，《御览》七百十二）



◇　席铭

□席左端

闲居勿极其欢。（《书钞》一百三十三，《初学记》二十五）

□席右端

寝处毋忘其患。（《书钞》一百三十三，《初学记》二十五）

□席左后

居其安，无忘其危。（《初学记》二十五）

□席右后

惑生于邪色，祸成于多言。（《初学记》二十五）



◇　灯铭

晃晃华灯，含滋炳灵。素膏流液，玄炷亭亭。丹水扬辉，飞景兰亭。（《初学记》二十五）





◇　烛铭

煌煌丹烛，焰焰飞光。取则龙景，拟象扶桑。照彼玄夜，炳若朝阳。焚刑监世，无隐不彰。（《御览》八百七十，案：张溥本作傅咸，误。）



◇　印铭

往昔先王，配天垂则。乃设印章，作信万国。取象晷度，是铭是刻。文明慎密，直方其德。本立道生，归乎玄默。太上结绳，下无荒慝。（《初学记》二十六，《御览》六百八十三）



◇　冠铭

居高无忘危，在上无忘敬。惧则安，敬则正。（《初学记》二十六，《御览》六百八十四）





◇　衣铭

衣以饰外，德以修内，内修外饰，礼有制也。



◇　裳铭

上衣下裳，天地则也。服从其仪，君子德也。（《御览》六百九十六）



◇　履铭

戒之哉！念履正，无履邪！正者吉之路，邪者凶之征。（《初学记》二十六，《御览》六百九十七）



◇　被铭

被虽温，无忘人之寒！无厚于己，无薄于人！（《书钞》一百三十四，《御览》七百七）



◇　栋铭

国有维辅，屋有栋梁。室之倾，尚可柱也；心之倾，不可辅也。（《御览》百八十七）



◇　龙铭

丽哉神龙，诞应阳精。潜景九渊，飞曜天庭。屈伸从时，变化无形。偃伏污泥，上氵□太清。（《艺文类聚》九十六）



◇　灵蛇铭

嘉兹灵蛇，断而能继。飞不须翼，行不假足。上腾霄雾，下游山岳。进此明珠，预身龙族。（《艺文类聚》九十六，《御览》九百三十四）



◇　口诫

勿谓何有，积怨致咎。勿曰不传，伏流成川。蚁孔溃河，溜穴倾山。（《艺文类聚》十七。案：《傅子·拟金人铭》作「口铭」，有末二语，疑「口诫」即「口铭」，未敢定之。）



◇　江夏任君墓铭

君讳倏。承洪苗之高胄，禀岐嶷之上姿。质美□章，志邈云霄。景行足以作仪范，柱石足以虑安危。弱冠而英名播乎遐迩，拜江夏太守；内平五教，外运六奇，邦国□安，飘尘不作。铭曰：峨峨任群，应和秀生。如山之峙，如海之淳。才行阐茂，文武是经。群后利德，泊然弗营，宜享景福，光辅上京。如何夙逝，不延百龄？（《艺文类聚》）



◇　太尉杨彪铭

莅于少府，考定百工。（《北堂书钞》五十四）

太仆《广玄》闲王御。（同上）

允正九仪。（同上鸿胪）



◇　永宁太仆庞侯诔

蒸蒸孝敬，行著闺庭。如兰之芳，如金之贞。在乱不回，处暗斯明。仁象春日，威配秋霜。慈恩雨施，惠化风扬。嘉善献亲，疾恶若仇。品定人伦，清浊异流。将继四祖，世据削定。天假其年，主优其禄。等勋伊、吕，比寿东岳。（《艺文类聚》四十九）



◇　祝祖文

祖君自东，百灵齐行，翠盖翩翩，象舆雕箱，王于进驾，骖服调良。（《北堂书钞》一百五十五）





卷四十七




◎　傅玄（三）



◇　傅子（一）

（谨案，《隋志·杂家》，「《傅子》百二十卷，晋司隶校尉傅玄撰。」《旧、唐志》同。《晋书》本传：「玄字休奕，少时避难于河内，专心诵学，后虽显贵，而著述不废，撰论经国九流及三史故事，评断得失，各为区别，名为《傅子》，为内、外、中篇，凡有四部六录，合百四十首，数十万言，并《文集》百余卷行于世。」案：百四十首而百二十卷者，或无有缺篇，或数篇合卷，今莫能详。其四部六录，区别亦无从考。《崇文总目》仅五卷二十三篇，《陈诗庭》言今本十二篇，又佚十一篇，后此不复著录。乾隆间，从《永乐大典》写出二十三篇，又无篇名者六条，盖即宋时二十三篇之节录本。又写出《文选》注、《御览》、《诸子琼林》三十四条，合为一卷。嘉庆庚午岁，余以唐魏徵《群书治要》所载二十四校《大典》本，多出二千五百许字，又从《三国志》注写出六千三百余字，广为二卷。乙亥岁，余校《意林》，知《道藏》本差善然多羼越，以各书互证之，知《意林》所载《傅子》，乃杨泉《物理论》也。所载徐□《中论》，仅前二条又半条是《中论》，其第三条之下半条及第四条乃《傅子》也。所载《物理论》，仅前四条是《物理论》，其第五条至第九十七条乃《傅子》也。其第九十八条至末乃《中论》也。他如以《庄子·杂篇》当《王孙子》，而《王孙子》、《□冠子》、《牟子》及蒋济《万机论》等四十家文皆烂脱，乃作《意林》考正一卷，手写数过，略得《傅子》端绪，因复遍搜各书，得佚文数百条，重加排比，以《治要》《大典》等书所载整篇为二卷，以各书所载，依《意林》九十五事，次第类附而间厕之，为补遗二卷，凡四卷。其《意林》与整篇复见者，不复删之，用见《傅子》原次，或尚有漏落，后之人随见随补可也。）



◇　治体（案：《群书治要》未载篇名，《永乐大典》有之，下皆同。）

治国有二柄：一曰赏，二曰罚。赏者，政之大德也。罚者，政之大威也。人所以畏天地者，以其能生而杀之也。为治审持二柄，能使杀生不妄，则其威德与天地并矣。信顺者，天地之正道也。诈逆者，天地之邪路也。民之所好莫甚于生，所恶莫甚于死。善治民者，开其正道，因所好而赏之，则民乐其德也；塞其邪路，因所恶而罚之，则民畏其威矣。善赏者，赏一善而天下之善皆劝；善罚者，罚一恶而天下之恶皆惧者河？赏公而罚不贰也。有善，虽疏贱必赏；有恶，虽贵近必诛。可不谓公而不贰乎？若赏一无功，则天下饰诈矣；罚一无罪，则天下怀疑矣。是以明德慎赏，而不肯轻之；明德慎罚，而不肯忽之。夫威德者，相须而济者也。故独任威刑而无惠，则民不乐生；独任德惠而无威刑，则民不畏死。民不乐生，不可得而教也；民不畏死，不可得而制也。有国立政，能使其民可教可制者，其唯威德足以相济者乎？（《群书治要》，《永乐大典》）



◇　官人

世质则官少，世文则吏多。有虞多官五十，夏后氏百，殷二百，周三百。（《永乐大典》）



◇　举贤

贤者，圣人所与共治天下者也。故先王以举贤为急。举贤之本，莫大正身而壹其听。身不正，听不壹，则贤者不至；虽至不为之用矣。古之明君，简天下之良材，举天下之贤人，岂家至而户阅之乎？开至公之路，秉至平之心，执大象而致之，亦云诚而已矣。夫任诚，天地可感，而况于人乎！傅说，岩下之筑夫也。高宗引而相之；吕尚，屠钓之贱老也，文武尊而宗之；陈平，项氏之亡臣也，高祖以为腹心。四群不以小疵忘大德，三臣不以疏贱而自疑，其建帝王之业，不亦宜乎！文王内举周公旦，而天下不以为私其子；外举太公望，天下称其公。周公诛弟而典刑立；桓公任雠而齐国治。苟其无私，他人之于骨肉，其于诛赏，岂二法哉？唯至公然后可以举贤也。

夏禹有言：「知人则哲，惟帝其难之。」因斯以谈，君莫贤于高祖，臣莫奇于韩信。高祖在巴汉，困矣；韩信去楚而亡，穷矣。夫以高祖之明，困而思士，信之奇材穷而愿进。其相遭也，宜万里响应，不移景而相取矣。然信归汉，历时而不见知，非徒不见知而已，又将案法而诛之。向不遇滕公，则身不免于戮死，不值萧何，则终不离于亡命。幸而得存，固水滨之饿夫，市中之怯子，又安得市人可驱而立半天下之功也哉？萧何一言，而不世之交合，定倾之功立，岂萧何知人之明绝于高祖，而韩信求进之意曲于萧何乎？尊卑之势异，而高下之处殊也。高祖势尊而处高，故思进者难；萧何势卑而处下，故自纳者易。然则居尊高之位者，其接人之道固难，而在卑下之地者，其相知之道固易矣。昔人知居上取士之难，故虚心而下听；知在下相接之易，故因人以致人。舜之举咎陶难，处咎陶致天下之士易；汤之举伊尹难，得伊尹致天下之士易。故举一人而听之者，王道也。举二人而听之者，霸道也。举三人而听之者，仅存之道也。听一人何以王也？任明而致，信也。听二人何以霸也？任术而设疑也。听三人何以仅存也？从二而求一也。明主任人之道专，致人之道博，任人之道专，故邪不得间；致人之道博，故下无所壅；任人之道不专，则谗说起而异心生；致人之道不博，则殊涂塞而良材屈。使舜未得咎陶，汤未得伊尹，而不求贤，则上下不交，而大业废矣。既得咎陶既得伊尹，而又人人自用，是代大匠斫也。群臣易位，劳神之道也。

今之人或抵掌而言，称古多贤，患世无人，退不自三省，而坐诬一世，岂不甚邪？夫圣人者，不世而出者也。贤能之士，何世无之？何以知其然？舜兴而五臣显，武王兴而九贤进；齐桓之霸，管仲为之谋；秦孝之强，商君佐之以法。欲王则王佐至，欲霸则霸臣出；欲富国强兵，则富国强兵之人往。求无不得，唱无不和。是以知天下之不乏贤也。顾求与不求耳。何忧天下之无人乎？（《群书治要》，《永乐大典》）



◇　授职

夫裁径尺之帛，刊方寸之木，不任左右，必求良工者，裁帛刊木，非左右之所能故也。径尺之帛，方寸之木，薄物也，非良工不能裁之；况帝王之佐，经国之任，可不审择其人乎？故构大厦者，先择匠，然后简材；治国家者，先择佐，然后定民。大匠构屋，必大材为栋，小材为榱□□，苟有所中，尺寸之木无弃也。非独屋有栋梁，国家亦然。大者为宰相，此国之栋梁也。审其栋梁，则经国之本立矣。经国之本立，则庶官无旷，而天工时叙矣。（《群书治要》，《永乐大典》）



◇　校工

天下之害，莫甚于女饣芳。上之人不节其耳目之欲，殚生民之巧，以极天下之变。一首之饣芳，盈千金之价，婢妾之服，兼四海之珍。纵欲者无穷，用力者有尽。用有尽之力，逞无穷之欲，此汉灵之所以失其民也。上欲无节，众下肆情，淫□并兴，而百姓受其殃毒矣。尝见汉末一笔之柙，雕以黄金，饰以和璧，缀以随珠，发以翠羽。此笔非文犀之植，必象齿之管，丰狐之柱，秋兔之翰。用之者必珠绣之衣，践雕玉之履。由是推之，其极靡不至矣。然公卿大夫，刻石为碑，镌石为虎，碑虎崇伪，陈于三衢，妨功丧德，异端并起，众邪之乱正若此，岂不哀哉！夫经国立功之道有二：一曰息欲，二曰明制。欲息制明，而天下定矣。（《群书治要》，《永乐大典》）



◇　检商贾

夫商贾者，所以伸盈虚而获天地之利，通有无而壹四海之财，其人可甚贱，而其业不可废，盖众利之所充，而积伪之所生，不可不审察也。古者民朴而化淳，上少欲而下鲜伪，衣足以暖身，食足以充口器足以给用，居足以避风雨，养以大道，而民乐其生；敦以大质，而下无逸心。日中为市，民交易而退，各得其所，盖化淳也。暨周世殷盛，承变极文，而重为之防，国有定制，下供常事，役赋有恒，而业不废，君臣相与，一体上下，譬之形影，官恕民忠，而恩侔父子。上不征非常之物，下不供非常之求，君不索无用之宝，民不鬻无用之货。自公侯至于皂隶仆妾，尊卑殊礼，贵贱异等，万机运于上，百事动于下，而六合晏如者，分数定也。夫神农正其纲，先之以无欲，而咸安其道。周综其目，壹之以中典，而民不越法。及秦乱四民而废常贱，竞逐末利而弃本业，苟合壹切之风起矣。于是士树奸于朝，贾穷伪于市，臣挟邪以冈其君，子怀利以诈其父，一人唱欲而亿兆和。上逞无厌之欲，下充无极之求，都有专市之贾，邑有倾世之商，商贾富乎公室，农夫伏于陇亩而堕沟壑。上愈增无常之好以征下，下穷死而不知所归，哀夫！且末流滥溢而本源竭，纤靡盈市而谷帛罄，其势然也。古者言非典义，学士不以经心；右非田桑，农夫不以乱业；器非时用，工人不以措手；物非世资，商贾不以适市。士思其训，农思其务，工思其用，贾思其常，是以上用足而下不匮。故一野不如一市，一市不如一朝，一朝不如一用，一用不如上息欲，上息欲而下反真矣。不息欲于上，而欲求下之安静，此犹纵火焚林，而索原野之不□废，难矣。

故明君止欲而宽下，急商而缓农，贵本而贱末，朝无蔽贤之臣，市无专利之贾，国无擅山泽之民。一臣蔽贤，则上下之道壅；商贾专利，则四方之资困；民擅山泽，则兼并之路开。而上以无常役，下赋一物，非民所生，而请于商贾，则民财暴贱；民财暴贱，而非常暴贵；非常暴贵，则本竭而末盈；未盈本竭，而国富民安，未之有矣。（《群书治要》，《永乐大典》。）



◇　仁论

昔者圣人之崇仁也，将以兴天下之利也。利或不兴，须仁以济天下。有不得其所，若己推而委之于沟壑然。夫仁者，盖推己以及人也。故己不欲，无施于人。推己所欲，以及天下。推己心孝于父母，以及天下，则天下之为人子者，不失其事亲之道矣。推己心有乐于妻子，以及天下，则天下之为人父者，不失其室家之欢矣。推己之不忍于饥寒，以及天下之心，含生无冻馁之忧矣。此三者，非难见之理，非难行之事，唯不内推其心，以恕乎人，未之思耳，夫何远之有哉！古之仁人，推所好以训天下，而民莫不尚德；推所恶以诫天下，而民莫不知耻。或曰：耻者其至者乎，曰未也。夫至者自然由仁；何耻之有？赴谷必坠，失水必溺，人见之也。赴阱必陷，失道必沈，人不见之也，不察之故。君子慎乎所不察。不闻大论，则志不宏；不听至言，则心不固。思唐虞于上世，瞻仲尼于中古，而知夫小道者之足羞也。相伯夷于首阳，省四皓于商山，而知夫秽志者之足耻也。存张骞于西极，念苏武于朔垂，而知怀闾室者之足鄙也。推斯类也，无所不至矣。德比于上，欲比于下。德比于上故知耻，欲比于下故知足。耻而知之，则圣贤其可几；知足而已，则固陋其可安也。

圣贤斯几，况其为慝乎？固陋斯安，况其为侈乎？是谓有捡纯乎？纯哉其上也！其次得概而已矣，莫非概也！渐其概，苟无邪，斯可矣。君子内省其身，怒不乱德，喜不乱义也。孔子曰：「仁远乎哉？我欲仁，斯仁至矣。」此之谓也。若子方惠及于老马，西巴不忍而放□，皆仁之端也。推而广之，可以及乎远矣。（《群书治要》，《永乐大典》）



◇　义信

盖天地著信，而四时不悖；日月著信，而昏明有常；王者体信，而万国以安；诸侯秉信，而境内以和；君子履信，而厥身以立。古之圣君贤佐，将化世美俗；去信须臾，而能安上治民者，未之有也。

夫象天则地，履信思顺，以壹天下，此王者之信也。据法持正，行以不贰，此诸侯之信也。言出乎口，结乎心，守以不移，以立其身，此君子之信也。讲信修义，而人道定矣。若君不信以御臣，臣不信以奉君，父不信以教子，子不信以事父，夫不信以遇妇，妇不信以承夫；则君臣相疑于朝，父子相聚于家，夫妇相疑于室矣。小大混然而怀好心，上下纷然而竞相欺，人伦于是亡矣。

夫信由上而结者也。故君以信训其臣，则臣以信忠其君，父以信诲其子，则子以信孝其父。夫以信先其妇，则妇以信其夫，上秉常以化下，下服常而应上，其不化者，百未有一也。夫为人上，竭至诚，开信以待下，则怀信者欢然而乐进，不信者赧然而回意矣。老子不云乎：「信不足，焉有不信也？」故以信待人，不信思信；不言待人，信斯不信。况本无信者乎？

先王欲下之信也，故示之以款诚，而民莫欺其上；申之以礼教，而民笃于义矣。夫以上接下，而以不信随之，是亦日夜见灾也。周幽以诡烽灭国，齐襄以瓜时致杀，非其显乎！故祸莫大于无信，无信则不知所亲，不知所亲，则左右尽己之所疑，况天下乎！信者亦疑，不信亦疑，则忠诚者丧心而结舌，怀奸者饰邪以自纳。此无信之祸也。（《群书治要》，《永乐大典》）





◇　礼乐

傅子曰：能以礼教兴天下者，其知大本之所立乎！夫大本者，与天地并存，与人道俱设，虽蔽天地，不可以质文损益变也。大本有三，一曰君臣，以立邦国；二曰父子，以定家室；三曰夫妇，以别内外。三本者立，则天下正；三本不立，则天下不可得而正。天下不可得而正，则有国有家者亟亡，而立人之道废矣。礼之大本，存乎三者，可不谓之近乎？用之而蔽天地，可不谓之远乎？由近以知远，推己以况人，此礼之情也。商君始残礼乐。至乎始皇，遂灭其制，贼九族，破五教，独任其威刑酷暴之政。内去礼义之教，外无列国之辅，日纵桀纣之淫乐，君臣竞留意于刑书，虽荷戟百万，石城造天，威氵□沧海，胡越不功，身死未收，奸谋内发，而太子已死于外矣，胡亥不觉，二年而灭，曾无尽忠效节之臣以救其难，岂非敬义不立，和爱先亡之祸也哉？礼义者，先王之藩卫也。秦废礼义，是去其藩卫也。夫赍不訾之宝，独宿于野，其为危败，甚于累卵。方之于秦，犹有泰山之安。《易》曰：「上慢下暴，盗思代之。」其秦之谓与！（《群书治要》，《永乐大典》）





◇　法刑

立善防恶谓之礼，禁非立是谓之法。法者，所以正不法也。明书禁令曰法，诛杀威罚曰刑。天地成岁也，先春而后秋；人君之治也，先礼而后刑。治世之民，从善者多，上立德而下服其化，故先礼而后刑也。乱世之民，从善者少，上不能以德化之，故先刑而后礼者。《周书》曰：「小乃不可不杀，乃有大罪，非终乃惟眚灾。」然则心恶者，虽小必诛；意善过误，虽大必赦：此先王所以立刑法之本也。

礼法殊涂而同归，赏刑递用而相济矣。是故圣帝明王，惟刑之恤，敬五刑以成三德；若乃暴君昏主，刑残法酷，作五虐之刑，设炮烙之辟，而天下之民，无所措其手足矣。故圣人伤之，乃建三典，殊其轻重，以定厥甲，司寇行刑，君为之不举乐，哀矜之心至也。八辟议其故而宥之，仁爱之情笃也。柔愿之主，闻先王之有哀矜仁爱，议狱缓死也，则妄轻其刑而赦元恶。刑妄轻，则威政堕而法易犯；元恶赦，则奸人兴而善人困。刚猛之主，闻先王之以五刑纠万民，舜诛四凶而天下服也。于是峻法酷刑以侮天下，罪连三族，戮及善民，无辜而死者过半矣。下民怨而思叛，诸侯乘其弊而起，万乘之主死于人手者，失其道也。齐秦之君，所以威制天下，而或不能自保其身，何也？法峻而教不设也。未儒见峻法之生叛，则去法而纯仁，偏法见弱法之失政，则去仁而法刑，此法所以世轻世重，而恒失其中也。（《群书治要》，《永乐大典》）



◇　重爵禄

爵禄者，国柄之本，而贵富之所由，不可以不重也。然则爵非德不授，禄非功不与，二教即立，则良士不敢以贱德受贵爵，劳臣不敢以微功受重禄；况无德无功，而敢虚干爵禄之制乎！然则先王之用爵禄，不可谓轻矣；夫爵者位之级，而禄者官之实也。级有等而称其位，实足利而周其官，此立爵禄之分也。爵禄之分定，必明选其人而重用之。德贵功多者，受重爵大位，厚禄尊官；德浅功寡者，受轻爵小位，薄禄卑官。厚足以□宗党，薄足以代其耕。居官奉职者，坐而食于人，既食于人，不敢以私利经心；既受禄于官，而或营私利，则公法绳之于上，而显议废之于下。是以仁让之教存，廉耻之化行，贪鄙之路塞，嗜之情灭，百官各敬其职，大臣论道于朝，公议日兴，而私利日废矣。

明君必顺善制而后致治，非善制之能独治也，必须良佐有以行之也。欲治其民，而不省其事，则事繁而职乱。知省其职，而不知节其吏，厚其禄也，则下力既竭而上犹未供；薄其禄也。则吏竞背公义，营私利。此教之所以必废而不行也。

凡欲为治者，无不欲其吏之清也。不知所以致清而求其清，此犹滑其源而望其流之洁也。知所以致清，则虽举盗跖，不敢为非；不知所以致清，则虽举夷、叔，必犯其制矣。夫授夷、叔以事，而薄其禄，近不足以济其身，远不足以及室家，父母饿于前，妻子饣委于后；不营则骨肉之道亏，营之则奉公之制犯。骨肉之道亏，则怨毒之心生；怨毒之心生，则仁义之理衰矣。使夷、叔有父母存，无以致养，必不采薇于首阳，顾公制而守死矣。由此言之，吏禄不重，则夷、叔必犯矣。夫弃家门，委身于公朝，荣不足以庇宗人，禄不足以济家室，骨肉怨于内，交党离于外，仁孝之道亏，名誉之利损，能守志而不移者鲜矣。人主不详察，闻其怨兴于内，而交离于外，薄其名，必时黜其身矣。家困而身黜，不移之士，不顾私门之怨，不惮远近之谪，死而后已，不改其行；上不见信于君，下不见明于俗，遂委死沟壑，而莫之能知也。岂不悲夫？天下知为清之若此，则改行而从俗矣。清者化而为浊，善者变而陷于非，若此而能以致治者，未之闻也。（《群书治要》，《永乐大典》）





卷四十八




◎　傅玄（四）



◇　傅子（二）



◇　平赋役

昔先王之兴役赋，所以安上济下，尽利用之宜，是故随时质文，不过其节。计民丰约而平均之，使力足以供事，财足以周用，乃立一定之制，以为常典。甸都有常分，诸侯有常职焉。万国致其贡，器用殊其物，上不兴非常之赋，下不进非常之贡，上下同心，以奉常教，民虽输力致财，而莫怨其上者，所务公而制有常也。

战国之际，弃德任威，竞相吞代，而天下之民困矣。秦并海内，遂灭先王之制，行其暴政，内造阿房之宫，继以骊山之役，外筑长城之限，重以百越之戍，赋过大半，倾天下之财不足以盈其欲，役及闾左；竭天下之力不足以周其事，于是蓄怨积愤，同声而起。陈涉、项梁之畴，奋剑大呼，而天下之民，响应以从之。骊山之基未闭，而敌国已收其图籍矣。

昔者东野毕御，尽其马之力，而颜回知其必败，况御天下而可尽人之力也哉？夫用人之力，岁不过三日者，谓治平无事之世，故周之典制载焉。若黄帝之时，外有赤帝、蚩尤之难，内设舟车门卫甲兵之奋，六兴大役，再行天诛，居无安处，即天下之民，亦不得不劳也。劳而不怨，用之至平也。禹凿龙门，辟伊阙，筑九山，涤百川，过门不入，薄饮食，卑宫室，以率先天下，天下乐尽其力而不敢辞劳者，俭而有节，所趣公也。故世有事，即役烦而赋重世无事，即役简而赋轻。役简赋轻则奉上之礼宜崇，国家之制宜备，此周公所以定六典也。役烦赋重，即上宜损制以恤其下，事宜从省以致其用，此黄帝、夏禹之所以成其功也。后之为政，思黄帝之至平，夏禹之积俭，周制之有常，随时益损而息耗之，庶几虽劳而不怨矣。（《群书治要》，《永乐大典》）



◇　贵教

虎至猛也，可畏而服。鹿至粗也，可教而使。木至劲也，可柔而屈。石至坚也，可消而用。况人含五常之性，有善可因，有恶可改者乎！人之所重，莫重乎身。贵教之道行，士有仗节成义死而不顾者矣。此先王因善教义，因义而立得也。因善教义，故义成而教行；因义立礼，故礼设而义通。若夫商韩孙吴，知人性之贪得乐进，而不知兼济其善，于是束之以法，要之以功，使下唯力是恃，唯争是务，恃力务争，至有探汤赴火而忘其身者，好利之心独用也。人怀好利之心，则善端没矣。中国所以常制四夷者，礼义之教行也。失其所以教，则同乎夷狄矣。其所以同，则同乎禽兽矣。不唯同乎禽兽，乱将甚焉，何者？禽兽保其性然者也。人以智役力者也，智役力而无教节，是智巧日用，而相残无极也。相残无极，乱孰大焉？不济其善，而唯力是恃，其不大乱几稀耳。人之性，避害从利，故利出于礼让，即修礼让；利出于力争。则任力争。修礼让，则上安下顺而无侵夺；任力争，则父子几乎相危，而况于悠悠者乎！（《群书治要》，《永乐大典》）



◇　戒言

上好德则下修行，上好言则下饰辩。修行则仁义兴焉，饰辩则大伪起焉，此必然之征也。德者，难成而难见者也；言者，易撰而易悦者也。先王知言之易，而悦之者众，故不尚焉。不尊贤尚德，举善以教，而以一言之悦取人，则天下之弃德饰辩以要其上者不鲜矣。何者？德难为而言易饰也。夫贪荣重利，常人之性也。上之所好，荣利存焉。故上好之，下必趣之，趣之不已，虽死不避也。先王知人有好善尚德之性，而又贪荣而重利，故贵其所尚，而抑其所贪。贵其所尚，故礼让兴；抑其所贪，故廉耻存。夫荣利者，可抑而不可绝也。故明为显名高位，丰禄厚赏，使天下希而慕之。不修行崇德，则不得此名，不居此位，不食此禄，不获此赏，此先王立教之大体也。夫德修之难，不积其实，不成其名。夫言撰之易，合所悦而大用，修之不久，所悦无常，故君子不贵也。（《群书治要》，《永乐大典》）



◇　正心

立德之本，莫尚乎正心。心正而后身正，身正而后左右正。左右正而后朝廷正，朝廷正而后国家正，国家正而后天下正。故天下不正，修之国家；国家不正，修之朝廷；朝廷不正，修之左右；左右不正，修之身；身不正，修之心。所修弥近，而所济弥远。禹汤罪己其兴也勃焉，正心之谓也。心者，神明之主，万物之统也。动而不失正，天地可感，而况于人乎？况于万物乎？

夫有正心必有正德，以正德临民，犹树表望影，不令而行。《大雅》云：「仪刑文王，万邦作孚。」此之谓也。有邪心，必有枉行，以枉行临民，犹树曲表，而望其影之直也。若乃身坐廊庙之内，意驰云梦之野；临朝宰事，情系曲房之误。心与体离，情与志乖，形神且不相保，孰左右之能正乎哉？忠正仁理存乎心，则万品不失其伦矣。礼度仪法存乎体，则远迩内外，咸知所象矣。古之大君子，修身治人，先正其心，自得而已矣。能自得，则无不得矣。苟自失，则无不失矣。无不得者，治天下有余，故否则保身居正，终年不失其和，达则兼善天下，物无不得其所；无不失者，营妻子不足，故否则是己非人，而祸逮乎其身，达则纵情用物，而殃及乎天下。昔者有虞氏弹五弦之琴，而天下乐其和者，自得也。秦始皇筑长城之塞以为固，祸几发于左右者，自失也。夫推心以及人，而四海蒙其佑，则文王其人也。不推心以虐用天下，则左右不可保，亡秦是也。秦之□君，目玩倾城之色，天下男女，怨旷而不肯恤也；耳淫亡国之声，天下小大，哀怨而不知抚也。意盈四海之外，口穷天下之味，宫室造天而起，万国为之憔瘁，犹未瞳以逞其欲，唯不推心以况人，故视用人如用草芥，使用人如用己，恶有不得其性者乎？古之达治者，知心为万事主，动而无节则乱，故先正其心。其心正于内，而后动静不妄。以率先天下，而后天下履正，而咸保其性也。斯远乎哉？求之心而已矣！（《群书治要》，《永乐大典》）





◇　通志

夫能通天下之志者，莫大乎至公；能行至公者，莫要乎无忌心。唯至公，故近者安焉，远者归焉，枉直取正，而天下信之；唯无忌心，故进者自尽，而退不怀疑，其道泰然，浸润之谮，不敢干也。《虞书》曰：「辟四门」，则天下之人辐凑其庭矣；「明四目」，则天下之人乐为之视矣；「达四聪」，则天下之人乐为之听矣。江海所以能为百谷王者，以其不逆之也。苟所有逆，众流之不至者多矣。众流不至者多，则无以成其深矣。夫有公心，必有公道；有公道，必有公制。丹朱、商均，子也，不肖，尧舜黜之；管叔、蔡叔，弟也，为恶，周公诛之。苟不善，虽子弟不赦，则于天下无所私矣。鲧乱政，舜殛之；禹圣明，举用之。戮其父而授其子，则于天下无所忌矣。石厚子也，石□昔诛之。冀缺雠也，晋侯举之。是之谓公道。夫在人上，天下皆乐为之用，无远无近，苟所怀得达，死命可致也。唯患众流异源，清浊不同，爱恶相攻，而亲疏党别。上之人或有所好，所好之流独进，而所不好之流退矣。通者一而塞者万，则公道废而私道行矣。于是天下之志，塞而不通，欲自纳者因左右而达，则权移左右，而上势分矣。昧于利者知趣左右之必通，必变业以求进矣。昧于利者变业而党成，正士守志而日否，则虽见者盈庭，而上之所闻实寡。外倦于人，而内寡闻，此自闭之道也。

故先王之教，进贤者为上赏，蔽贤者为上戮，顺理者进，逆法者诛；设诽谤之木，容狂狷之人，任公而去私，内恕而无忌，是之谓公制也。公道行，则天下之志通；公制立，则私曲之情塞矣。凡有血气，苟不相顺，皆有争心，隐而难分，微而害深者，莫甚于言矣。君人者，将和众定民，而殊其善恶，以通天下之志者也。闻言水可不审也。闻言未审，而以定善恶，则是非有错，而饰辩巧言之流起矣。故听言不如观事，观事不如观行，听言必审其本，观事必校其实，观行必考其迹。参三者而详之，近少失矣。问曰：汉之官制，皆用秦法。秦不二世而灭，汉二十余世而后亡者，何也？答曰：其制则同，用之则异。秦任私而有忌心，法峻而恶闻其失，任私则远者怨，有忌心则天下疑，法峻则民不顺之，恶闻其失，则过不上闻，此秦之所以不二世而来也。汉初入秦，约法三章，论功定赏，先封所憎。约法三章，公而简也。先封所憎，无忌也。虽网漏吞舟，而百姓安之者，能通天下之志，得其略也。世尚宽简，尊儒贵学，政虽有失，能容直臣。简则不苟，宽则众归之；尊儒贵学，则民笃于义；能容直臣，则上之失不害于下，而民之患上闻矣。自非圣人，焉能无失？失而能改，则所失少矣，心以为是，故言行由之，其或不是，不自知也。

先王患人之不自知其失，而处尊者天下之命在焉，顺之则生，逆之则死，顺而无节，则谄谀进；逆而畏死，则直道屈。明主患谀己者众，而无由闻失也。故开敢谏之路，纳逆己之言，敬所言出于忠诚，虽事不尽，是犹欢然受之，所以通直言之涂，引而致之，非为名也。以为直言不闻，则己之耳目塞，耳目塞于内，谀者顺之于外，此三季所以至亡而不自知也。周昌比高祖于桀纣，而高祖托以爱子；周亚夫申军令，而太宗为之不驱；朱云折槛，辛庆忌叩头流血：斯乃宽简之风，汉所以历年四百也。（《群书治要》，《永乐大典》）



◇　曲制

天下之福，莫大于无欲，天下之祸，莫大于不知足。无欲则无求，无求者，所以成其俭也。不知足，则物莫能盈其欲矣。莫能盈其欲，则虽有天下，所求无已，所欲无极矣。海内之物不益，万民之力有尽；纵无已之求，以灭不益之物；逞无极之欲，而役有尽之力；此殷士所以倒戈干牧野，秦民所以不期而周叛，曲论之好奢而不足者，岂非天下之大祸邪？（《群书治要》，《永乐大典》）



◇　安民

民富则安，贫则危。

明主之治也。分其业而一其事。业分则不相乱，事一则各尽其力；而不相乱则民必安矣。重亲民之吏而不数迁。重则乐其职，不数迁则志不流于他官；乐其职而志不流于他官，则尽心恤其下；尽心以恤其下，则民必安矣。附法以宽民者赏，克刂法以要名者诛。宽民者赏，则法不亏于下；克刂民者诛，而名不乱于上，则民必安矣。量时而置官，则吏省而民供；吏省则精；精则当才而不遗力，民则供顺；供顺则思义而不背上。上爱其下，下乐其上，则民必安矣。笃乡闾之教，则民存知相恤，而亡知相救；存相恤而亡相救，则邻居相恃，怀土而无迁志；邻居相恃，怀土无迁志，则民必安矣。度时宜而立制，量民力以役赋。役赋有常，上无横求，则事事有储而并兼之隙塞。事有储，并兼之隙塞，则民必安矣。图远必验之近，兴事必度之民，知稼穑之艰难，重用其民，如保赤子，则民必安矣。职业无分，事务不壹，职荒事废，相督不已，若是者民危。亲民之吏不重，有资者无劳而数迁，竞营私以害公，饰虚以求进，仁宦如寄，视用其民如用路人，若是者民危。以法宽民者不赏，克刂民为能者必进，下力尽矣。而用之不已，若是者民危。吏多而民不能供，上下不相乐，若是者民危。乡闾无教，存不相恤，而亡不相救，若是者民危。不度时而立制，不量民而（下有脱文）役赋无常，横求相仍，弱穷迫不堪其命，若是者民危。视远而忘近，兴事不度于民，不如稼穑艰难而转用之，如是者民危。

安民而上危，民危而上安者，未之有也。《虞书》曰：「安民则惠，黎民怀之。．其为治之要乎？今之刺史，古之牧伯也。今之郡县，古之诸侯也。州总其统，郡举其纲，县理其目，各职守不得相干，治之经也。夫弹枉正邪，纠其不法，击一以警百者，刺史之职也。比物校成，考定能否，均其劳逸，同其得失，有大不可而后举之者，太守之职也。亲民授业，平理百事，猛以威吏，宽以容民者，令长之职也。然则令长者，最亲民之吏，百姓之命也。国以民为本，亲民之吏，不可以不留意也。（《群书治要》，《永乐大典》）



◇　（此篇大典未载，缺篇名）

《傅子》曰：利天下者，天下亦利之；害天下者，天下亦害之。利则利，害则害，无有幽深隐微，无不报也。仁人在位，常为天下所归者，无他也。善为天下兴利而已矣。（《群书治要》）



◇　问政

刘子问政。傅子曰：政在去私。私不去，则公道亡。公道亡，则礼教无所立。礼教无所立，则刑赏不用情。而下从之者，未之有也。夫去私者，所以立公道也。唯公然后可正天下。

傅子曰：善为政者，天地不能害也，而况于人乎？尧水汤旱，而人无菜色，犹太平也，不亦美乎？晋饥吴懈，而为秦越禽，人且害之，而况于天地乎！（《群书治要》，《永乐大典》）





◇　问刑

傅子曰：秦始皇之无道，岂不甚哉！视杀人如杀狗彘，狗彘，仁人用之犹有节，始皇之杀人，触情而已，其不以道如是。而李斯又深刑峻法，随其指而妄杀人。秦不二世而来，李斯无遗类。以不道遇人，人亦以不道报之。人仇之，天绝之，行无道，未有不亡者也。或曰：汉太宗除肉刑，可谓仁乎？傅子曰：匹夫之仁也。非王天下之仁也，夫王天下者，大有济者也。非小不忍之谓也。先王之制，杀人者死，故生者惧；伤人者残其体，故终身惩。所刑者寡，而所济者众，故天下称仁五。今不忍残人之体，而忍杀之，既不类伤人刑轻，是失其所以惩也。失其所以惩，则易伤人；人易相伤，乱之渐也。犹有不忍之心，故曰匹夫之仁也。（《群书治要》，《永乐大典》）





◇　释法

释法任情，奸佞在下，多疑少决，譬执腐索以御奔马。专任刑名，民不聊生。通儒达道，政乃升平。浩浩大海，百川归之。洋洋圣化，九服仰之。春风□□物，秋霜肃杀，同则相济，异若胡越。（《艺文类聚》五十四）



◇　信直

傅子曰：古之贤君，乐闻其过，故直言得至，以补其阙。古之忠臣，不敢隐君之过，故有过者知所以改，其或不改，以死继之，不亦至直乎！傅子曰：至哉季文子之事君也。使恶人不得行其境内，况在其君之侧乎！推公心而行直道，有臣若此，其君稀陷乎不义矣。（《群书治要》，《永乐大典》）





◇　矫违

傅子曰：正道之不行，常佞人乱之也。故桀信其佞臣推侈，以杀其正臣关龙逢，而夏以亡；纣信其佞臣恶来，以割其正臣王子比干之心，而殷以亡。（已下《大典》未载）

曰：惑佞之不可用如此，何惑者之不息也？傅子曰：佞人，善养人私欲也。故多私欲者悦之，唯圣人无私欲，贤者能去私欲也。有见人之私欲，必以正道矫之者，正人之徒也。违正而从之者，佞人之徒也。自察其心，斯知佞正之分矣。

或问：佞孰为大？博子曰：行足以服俗，辨足以惑众，言必称乎仁义，隐其恶心而不可卒见，伺主之欲微合之，和其志，敢以非道陷善人，称之有术，饰之有利，非圣人不能别，此大佞也。其次心不欲为仁义，言亦必称之，行无大可非，动不违乎俗，合主所欲而不敢正也，有害之者，然后陷之。最下佞者，行不顾乎天下，唯求主心，使文巧辞，自利而已，显然害善，行之不怍。若四凶，可谓大佞者也。若安昌侯张禹，可谓次佞也。若赵高、石显，可谓最下佞者也。大佞形隐，为害深，下佞形露，为害浅，形露犹不别之，可谓至暗也已。（《群书治要》，《永乐大典》）





◇　（此篇《大典》未载，缺篇名）

治人之谓治，正己之谓正，人不能自治，故设法以一之。身不正，虽有明法，即民或不从，故必正己以先之也。然则明法者，所以齐众也。正己者，所以率人也。夫法设而民从之者，得所欲也。法独设而无主，即不行；有主而不一，则势分。一则顺，分则争，此自然之理也。（《群书治要》）



◇　假言

天地至神，不能同道而生万物；圣人至明，不能一检而治百姓。故以异致同者，天地之道也；因物制宜者，圣人之治也。既得其道，虽有诡常之变，相害之物，不伤乎治体矣。水火之性相来也。善用之者，陈釜鼎乎其间，爨之煮之，而能两尽其用，不相害也。五味以调，百品以成，天下之物，为水火者多矣。若施釜鼎乎其间，则何忧乎相害、何患乎不尽其用也？（《群书治要》，《永乐大典》）



◇　镜总叙

古之人目短于自见，故以镜观面；智短于自知，故以道正己。镜无见疵之罪，道无明过之恶。面失镜，则无以正须眉；身失道，则无以知迷惑。（《永乐大典》）





◇　大本

象天地以立制。（《北堂书钞》十七引傅玄《大本》）





卷四十九




◎　傅玄（五）





◇　傅子（三）



◇　补遗上

庖牺神农，顺民之性，育之者也。黄帝除民之害，救之者也。舜治天下，垂拱无为者，以咎繇既举，而不仁远也。禹治洪水，冠挂不顾者，不以下忧累其上也。汤法三面之网，归之者四十国；文王葬城隅之枯骨，天下怀其仁，所惠者小，所感者大，人心先之也。（《御览》七十七）

不使不仁加乎天下，用武胜残，而百姓以济，此仁刑于拨乱，黄帝是也。时育万物，必世而后仁，此仁著于治平，尧舜是也。（《御览》七十七）

尧如腊，舜如□居。（《北堂书钞》一百四十五）

拔万国之地，九州之结。（《北堂书钞》十四）

天为有形之主，君为有国之主。天以春生，犹君之有仁令也；天以秋杀，犹君之有威令也。故仁之发，天下乐之；令之发，天下畏之；乐之故乐从其令。畏之故不敢违其令。若宽令发而人不乐，无以称仁矣。威令发而下不畏，无以言威矣。无仁可乐，无威可畏，能保国致治者，未之有也。（《御览》六百三十八）

辨上下者，莫正乎位；兴国家者，莫贵乎人；统内外者，莫齐乎分；宣德教者，莫明乎学。（《意林》）

秉纲而目自张，执本而末自从。（《意林》）

善赏者，赏一善而天下之善皆劝；善罚者，罚一恶而天下之恶皆除矣。（《意林》。案：此《治体篇》文）

世质则官少，时文则吏多。有虞氏官五十，夏后氏官一百，殷有二百，周有三百。（《意林》。案：此《官人篇》文）

国典之坠，犹位丧也。位之不建，名理废也。（《意林》）

三公者，佐天子理阴阳。（《初学记》十一，《御览》二百六）

尚书者，出入王命，喉舌之任也。（《北堂书钞》五十九）

荀仲预称禹十二为司空。（《御览》二百八）

魏司空陈群始立九品之制，郡置中正，评人才之高下，各为辈目；州置州都，而总其议。（《北堂书钞》七十三，《文选》沈约《宋书恩幸传论》注，《御览》二百六十五）

凡品才有九，一曰德行，以立道本；二曰理才，以研事机；三曰政才，以经治体；四曰学才，以综典文；五曰武才，以御军旅；六曰农才，以教耕稼；七曰工才，以作器用；八曰商才，以兴国利；九曰辨才，以长讽议：此量才者也。（《长短经·量才》，又《定名》）

知人之难，莫难于别真伪。设所修出于为道者，则言自然而贵玄虚；所修出于为儒者，则言分制而贵公正；所修出于为纵横者，则言权宜而贵变常。九家殊务，各有其长，非所为难也。以默者观其行，以语者观其辞，以出者观其治，以处者观其学：四德或异，所观者有微，又非所为难也。所为难者，典说诡合，转应无穷：辱而言高，贪而言廉，贼而言仁，怯而言勇，诈而言信，淫而言贞，能设似而乱真，多端以疑暗，此凡人之所常惑，明主之所甚疾也。（《长短经·知人》）

以誉取人，则权势移于下，而朋党之交用；以功取士，则有德者未必授，而凡下之材或见任也。（《意林》）

君子内洗其心，以虚受人；外设法度，立不易方；贞观之道也。九流有主，贞一之道也。内卢观而外贞一，则执伪者无地而逃矣。夫空言易设，但责其实事之效，则是非之不验，立可见也。（《长短经·知人》）

今人称古多贤，患世无人，退不三思，坐语一世，岂不惑邪？（《意林》。案：此《举贤篇》文）

人之性如水焉，置之圆则圆，置之方则方，澄之则氵亭而清，动之则流而浊。先王知中流之易扰乱，故随而教之，谓其偏好者，故立一定之法。（《意林》）

傅子曰：士大夫分职而听，诸侯之君分土而守，三公总方而议，则天子拱己而正矣。何以明其然邪？当尧之时，舜为司徒，契为司马，禹为司空，后稷为田畴，夔为乐正，亻垂为工师，伯夷为秩宗，咎繇为理官，益掌驱禽，尧不能为一焉，奚以为君？而九子者为臣，其故何也？尧知九职之事，使九子各授其事，皆胜其任，以成九功，尧遂乘成功以王天下。（《长短经·大体》）

龙舟整楫，王良不能执也。骥□齐行，越人不敢御也。各有所能。（《意林》）

构大厦者，先择匠而后拣材，治国家者，先择佐而后定民。（《意林》。案：此《授职篇》文。）

人之学者，如渴而饮河海也。大饮则大盈，小饮则小盈；大观则大见，小观则小见。（《意林》，《北堂书钞》八十三，《御览》六百七）

金以利用，钱以轻流，此二物饥不可食。（《意林》）

入粟补吏，是卖官也。罪人以赎，是纵恶也。（《意林》）

世富钱流，则禁盗铸钱；世贫钱滞，则禁盗坏浅。（《意林》）

天下之害，莫害于女饰盈。一头之饰，盈千金之价，婢妾之服，亦重四海之珍。（《意林》；案：此《校工篇》文。）

披珍玉之衣。（《北堂书钞》二十。案：《校工篇》「必被珠绣之衣」疑即此。）

公卿大夫，刻石作碑，镌石作虎。碑虎崇伪。陈于三衢，妨功丧德，异端并起。（《意林》。案：此《校工篇》文。）

汉武世，王侯观殿重阶，金枢紫墀。（《御览》一百八十四）

夫华然被裘褐，块然居深（有脱）鼠出（有脱）泽生无礼容，死衣以薪，弃之中野，丧期无数，如仰观象于天，俯观法于地者（有脱），为（有脱）亦已明矣。（《北堂书钞》未删本一百五十八）

撞亡秦之钟，作郑卫之乐，欲以兴治，岂不难哉？（《意林》，案此疑《礼乐篇》文。）

赏不避疏贱，罚不避亲贵。（《意林》。案：《治体篇》「有善虽疏贱必赏，有恶虽贵近必诛」，与此略同，然篇次不符，疑此《法刑篇》文也。）

律是咎繇遗训，汉命萧何广之。（《御览》六百三十八）

若亲贵犯罪，大者必议，小者必赦，是纵封豕于境内，放长蛇于左右也。（《御览》六百五十二）

天地成岁也，先春而后秋；人君之治也，先礼而后刑。（《意林》。案：《当刑篇》「故先礼而后刑也」，此当是上文。）

救婴孩之疾，而不忍针艾，更加他物，以至死也。今除肉刑者更众，何异服他药也？肉刑虽斩其足，犹能生育也。张仓除肉刑，每岁所杀万计；钟繇复肉刑，岁生二千人也。（《意林》）

肉刑名者，犹鸟兽登俎而作肉。（《意林》）

今有弱子，当陷大辟，问其慈父，必乞以肉刑代之，苟可以生易死也。有道之君，能不以此加百姓乎？蛇螫在手，壮夫断其腕，谓其虽断不死也。（《意林》）

曹羲曰：「絷驯驹以纟参绊，御悍马以腐索。」今制民以轻刑，亦如死也。（《意林》）

但知管子借耳于天下，不知尧借人心，而后用其耳目。（《意林》）

昔燕赵之间，有三男了共娶一女，生四子，后争讼，廷尉寿奏云，禽兽生子逐母。宜以四子还母，尸三男子于市。（《意林》，《御览》三百六十，又三百六十一。案：《初学记》十二引谢承《后汉书》曰：范延寿宣帝时为廷尉。时燕赵之间有三男共聚一妻，生四子，长各求离别，争财分子，至闻于县。县不能决断，谳之于廷尉。于是延寿决之，以为悖逆人伦，比之禽兽，生子属其母，以子并付母，尸三男于市，奏免郡太守令长等，无率化之道，天子遂可其言。《汉书·百官公卿表》：成帝河平二年，北海太守安成范延寿子路为廷尉，八年卒。《初学记》作宣帝，误也。）塞一蚁孔而河决息，施一车辖而覆乘止，立法令者亦宜举要。（《意林》，《北堂书钞》四十三）

贵有常名，而贱不得冒；尊有定位，而卑不敢逾。（《意林》）

先王之制，九州异赋，天不生，地不养，君子不以为礼。若河内诸县，去北山绝远，而各调出御上党真人参，上者十斤，下者五十斤。所调非所生，民以为患。（《御览》九百九十一。案：此疑《平赋役篇》文。）

经之以道德，纬之以仁义，织之以礼法，既成而后用之。（《意林》）

谓有孝廉秀才之贡，或千里望风，承声而举，故任实者渐消，积虚者日长。（《意林》）

闻一善言，见一善事，行之唯恐不及；闻一恶言，见一恶事，远之唯恐不远。（《意林》）

悬千金于市，市人不敢取者，分定也。委一钱于路，童儿争之者，分未定也。（《意林》，《御览》八百十）

夏令披裘，冬令披葛，虽有严令，终不肯从者，逆时也。（《御览》二十一，又二十七，《永乐大典》。案：已上五条疑皆《贵教篇》文。）

三皇贵道而尚德，五帝先仁而后义，三王先义而后辞。（《意林》。《道藏》本作乱，今依官本。案：此疑《戒言篇》文。）

鸿毛一羽，在水而没者，无势也。黄金万钧，在舟而浮者，托舟之势也。（《意要》）

拟《金人铭》作《口铭》曰：神以感通，心由口宣。福生有兆，祸来有端。情莫多妄，口莫多言。勿谓何有，积怨致咎。勿谓不然，变出无间。勿谓不传，伏流成川。蚁孔河，溜穴倾山。病从口入，患自口出。存亡之机，开阖之术。心与口谋，安危之源。枢机之发，荣辱随焉。（《意林》，《文选》欧阳坚石《临终诗》注，鲍照《代君子有所思行》注，《御览》三百六十七。）

夫有公心，必有公道。（《意林》。案：此《通志篇》文。）

主执非道，以虏其民。民杜私心，以事其主。公六寒于上，显议寝于下。忠臣深□□而□泣，贞士伏岩穴而自叹。数进忠（此下有脱）君之门也已万里矣。（《北堂书钞》一百五十八）

民富则安乡重家，敬上而从教；贫则危乡轻家，相聚而犯上。饥寒切身，而不行非者，寡矣。（《意林》）

《礼》云：「继父服齐衰。」傅子曰：母舍己父，更嫁他人，与己父甚于两绝天也。又制服，恐非周孔所制，亡秦焚书以后，俗儒造之。（《意林》。又见《通典》九十，作「父无可继之理，不当制服，此礼焚书之后，俗儒妄造也」。）

先王之制礼也，使疏戚有伦，贵贱有等，上下九代，别为五族。骨肉者，天属也，正服之所经也。义立者，人纪也，名服之所纬也。正服者本于亲亲，名服者成于尊尊。亲尊者服重，亲杀者转轻，此远近之理也。尊崇者服厚，尊降者转薄，此高下之叙也。《记》曰：「其夫属乎父道者，妻皆母道也。夫属乎子道者，妻皆妇道也。」人纪准之。兄不可以比父，弟不可以为子。嫂之与叔，异族之人。本之天属，嫂非姊，叔非弟也。则不可以亲亲理矣。校之人纪，嫂非母也，叔非子也。稽之五服，体无正统，定其名分，不知所附。（《通典》九十二）

妄进者若卵投石，逃诛者若走赴深。（《意林》）

间岁察举荐廉而上之，皆是九州百郡之士，风异俗殊，所尚不同，晔若春华之并发，馥若秋兰之俱茂，进如众川之朝海，散如云雾之归山。（《意林》，《北堂书钞》七十九）

说身隐胥馀，筑于岩穴，天下莫之知而不问，不可谓之静而安乎？（《北堂书钞》一百五十八）

我欲战而彼不欲战者，我鼓而进之，若山崩河溢，当其冲者摧，值其锋者破，所谓疾雷不暇掩耳，则又谁御之？（《意林》）

吴起吮疮者之脓，积恩以感下也。《史记》云：「吴起吮臃。」（《意林》。案：「《史记》」下七字当是校语。）

昼战目相见，夜战耳相闻。得利同势，失利相救。（《意林》）

《兵法》云：「内精八阵之变，外尽九成之宜，然后可以用奇也」。（《御览》三百一）

尧遭洪水而贵陆，汤大旱而重水。（《御览》五十产，《永乐大典》）

陆田者，命悬于天也。人力虽修，苟水旱不时，则一年之功弃矣。水田制之由人，人力苟修，则地利可尽，天时不如地利，地利不如人和。（《意林》，《御览》五十六，又八百二十一）

树上悬瓠，非本实也。背上披裘，非脊毛也。此似而非。（《意林》）

九日养亲，一日饿之，岂得言饱多饥少，同为孝乎？。谷马十日，一日饿之，马肥不损，于义无伤，非可同之一日饿母也。（《意林》，《御览》八百九十七）

汉末有管秋阳者，与弟及伴一人，避乱俱行。天雨雪，粮绝，谓其弟曰：「今不食伴，则三人俱死。」乃与弟共杀之，得粮达舍，后遇赦无罪。此人可谓善士乎？孔文举曰：「管秋阳爱先人遗体，食伴无嫌也。」荀侍中难曰：「秋阳贪生杀生，岂不罪邪？」文举曰：「此伴非会友也。若管仲啖鲍叔，贡禹食王阳，此则不可。向所杀者，犹鸟兽而能言耳。今有犬啮一狸，狸啮一鹦武，何足怪也？昔重耳恋齐女而欲食狐偃，叔敖怒楚师而欲食伍参，贤哲之忿，犹欲啖人，而况遭穷者乎（《意林》）？」傅子曰：「圣人之道如天地，诸子之异如四时。四时相反，天地合而通焉。（《意林》，《御览》四百一）

昔仲尼既殁，仲尼之徒追论夫子之言，谓之《论语》。其后邹之君子孟子舆拟其体，著七篇，谓之《孟子》。（《文选·辨命论》注）

《论语》，圣人之至教，王者之大化。《乡党》则有朝廷之仪，聘亭之礼；《尧曰篇》则有禅代之事。（《意林》）

夫文彩之在人，犹荣华之在草。（《意林》）

道教者昭昭然，犹日月丽天。（《文选·齐安陆王碑文》注）

见虎一毛，不知其斑。道家笑儒者之拘，儒者嗤道家之放，皆不见本也。（《意林》）

止响以声，逐影以形，奸争流荡，不知所止也。（《意林》）

傅子曰：云（有脱文）孟轲荀卿，若在孔门，非唯游、夏而已，乃冉、闵之徒也。（《意林》）

《管子》书过半是后之好事者所知，《轻重篇》尤鄙俗。（王应麟《汉·艺文志考证》六）

或问刘歆、刘向孰贤。傅子曰：向才学俗而志忠，歆才学通而行邪（此下疑有删节）。《诗》之《雅》《颂》，《书》之《典》《谟》，文质足以相副。玩之若近，寻之若远，陈之若肆，研之若隐，浩浩乎其文章之渊府也。（《北堂书钞》九十五，《御览》五百九十九，又六百八）

桓谭书烦而无要，辞杂而旨诡，吾不知博也。（《北堂书钞》一百）

积薪若山，纵火其下，火未及然，一杯之水，尚可灭也。及至火猛风起，虽倾竭河海，不能救之。秦昭王是积薪而纵火其下，至始后然而方炽，二世起风而怒也。秦人视山东之民，犹猛虎之睨群羊，何隔惮哉！（《意林》，《永乐大典》）

大孝养志，其次养形。养志者尽其和，养形者不失其敬。（《意林》）

割地利己，天下仇之；推心及物，天下归之；以信接人，天下信之；不以信接人，妻子疑之。见疑妻子，难以事君。君子修身居位，非利名也，在乎仁义。（《意林》）

人皆知涤其器，而莫知洗其心。（《意林》，《御览》三百七十六）

君子审其宗而后学，明其道而后行。（《意林》，《御览》四百三）

或云：「玄、衡以善诗至宰相，张禹以善论作帝师，岂非儒学之荣乎？傅子曰：「学以道达荣，不以位显。」（《意林》）

吾观班固《汉书》，论国体，则饰主阙而抑忠臣；叙世教，则贵取容而贱直节；述时务，则谨辞章而略事实，非良史也。（《意林》，《史通·内篇「书事」）

墨子兼爱，是废亲也。短丧，是忘忧也。（《意林》）

汉太宗除肉刑，匹夫之仁也，非天下之仁也。不忍残人之体，而忍杀人，故曰匹夫。（《意林》。案：此《问刑篇》文。）

伊尹耕于有莘，孰知非夏之野人？吕尚钓于渭滨，孰知非殷之渔者？遇汤、武、文王，然后知其非也。（《意林》）

面岐路者，有行迷之虑；仰高山者，有飞天之志。（《意林》）

或乘马乘车而俱至秦者，所谓形异而实同也。（《意林》）

若谓黄帝后方有舟楫，庖羲之时，长江大河，何所用之？（《意林》）

经巨海者，终年不见其涯；测虞渊者，终世不知其底。故近者不可以度远也。（《意林》）

汉世贱轺车，而今贵之。（《意林》）

夏曰余车，殷曰胡奴，周曰辎车；辎车即辇也。（《续汉·舆服志上》注，《宋书·礼志五》）

天子出，多乘舆车。（《北堂书钞》未删改本一百四十）

以云母饰车，谓之云母车。以下不得乘，时赐王公。（《御览》七百七十五）

有追锋车，施通□车。（《御览》七百七十五）

金根车，天子亲耕乘之，蹋楮车，畋猎乘之。（《御览》八百二十二）

青与赤谓之文，赤与白谓之章，白与黑谓之黼，黑与青谓之黻，五彩谓之绣。（《意林》）

长老说，汉桓帝时，大将军梁冀以火浣布为单衣。尝大会宾客，行酒公卿朝臣前，冀阳争酒争杯而污之，冀伪怒，解衣而烧之。布得火炜华，赫然而炽，如烧凡布，垢尽火灭，粲然□白，若用灰水浣之焉。（《后汉·南蛮西南夷传》注，《三国·魏·齐王芳记》注，《北堂书钞》一百二十八，《御览》六百九十一，又八百二十）

太祖武皇帝愍嫁娶之僭上，公主适人，皆以皂帐，从婢不过十人而已。（《三国·魏武纪》注，《北堂书钞》一百三十二，《白孔六帖》十四，《御览》六百九十九）

汉末王公名士，多委王服，以幅巾为雅，是以袁绍、崔钧之徒，虽为将帅，皆著缣巾。魏太祖以天下凶荒，资财乏匮，拟古皮弁，裁缣帛以为□合，合于简易随时之义，以色别其贵贱，于今施行，可谓军容，非国容也。（《三国·魏武纪》注，《宋书·礼志五》，又《五行志一》「裁缣帛为白□合。」引此曰：白乃军容，非国容也。《北堂书钞》一百二十七，《白孔六帖》十二，《御览》六百八十七，又六百八十八，又八百十八。）

□合本未有岐。荀文若巾行触树枝成岐，时人慕之，谓之为善，因而弗改。今通为庆吊之服，白纱为之，或单或夹，初婚冠送饯亦服之。（《宋书·礼志五》，《御览》六百八十八）

（高山冠）魏明帝以高山制，似通天元游，乃毁变先形，令行人使者服之。（《御览》六百八十五）

魏明帝疑三公衮冕之服似天子，减其采章。（《御览》六百九十）

（尚书何晏好服妇人之服）此服妖也。（《宋书·五行志一》）

侍中冠武弁。（《文选》）

始皇冢，令匠人作机弩，有人穿者，即射之。以人鱼膏作烛。（《意林》）

逐兔之犬，终朝寻兔，不失其迹，虽见麋鹿，不暇顾也。（《意林》）

汉高祖度阔而网疏，故后世推诚而简直；光武教一而网密，故后世守常而礼义；魏武纠乱以尚猛，天下修法而贵理。（《意林》）

形自正，不求影之直，而影自直；声之平，不求响之和，而响自和；德之崇，不求名之远，而名自远。（《意林》）

西国胡人言：「苏合香者，是兽便所作也。」中国皆以为怪，兽便而臭，忽闻西极兽便而香，则不信矣。（《意林》，《法苑珠林》四十九，《御览》九百八十二）

必得昆山之玉而后宝，则荆璞无夜光之美；必须南国之珠而后珍，则隋侯无明月之称。（《意林》）

始皇远游并海，而不免平台之变；及葬骊山，寻见发掘。（《意林》）

今有铅锡之铤，虽欧冶百炼，犹不如瓦刀；有驽骀之马，虽造父驾之，终不及飞兔绝景；质钝故也。（《意林》）

土不可以作铁，而可以作瓦。（《意林》）

相者曰：三亭九侯，定于一尺之面；智愚勇怯，形于一寸之目；天仓金匮，以别贫富贵贱。（《意林》，《御览》三百六十五）

光武凤翔于南阳，燕雀化为□雏。二汉之臣，焕烂如三辰之附长天；长平之卒，磊落如秋草之中繁露；势使然也。（《意林》，《文选·齐安陆王碑文》注）

长人数丈，身横九亩，两头异颈，四臂共骨。老人生角，男女变化。何益于贤愚邪？（《意林》）

岂有太一之君，坐于庶人之座；魁罡之神，存于匹妇之室？（《意林》）

乐广为河南尹，郡中前厅多怪疾，后人皆于廓下督邮传中治事，无敢在厅事者，唯广处之。白日户自闭，二子凯、横等慑怖，广使掘墙孔，得狸乃绝。（《艺文类聚》六，《白孔六帖》七十六）

律吕本于天地，岂关昆山之凤雌雄声能定之哉？此好远之谈也！（《北堂书钞》一百十二）

昔者伯牙子游于泰山之阴，逢暴雨，止于岩下，抱琴而鼓之，为淋雨之音，更造崩山之曲。每奏，钟期辄穷其趣，曰：「善哉！子之听也」。（《御览》十）

筝者，上圆象天，下平象也，中空准六合，弦柱十二，拟十二月，乃仁智之器也。（《艺文类聚》四十四）

琵琶体圆柄直，柱有十二，其他皆充上锐下曲项，形制稍大，本出胡中，俗传是汉制。兼似两制者，谓之秦汉，盖谓通用秦汉之法。（《通典》一百四十四）

魏晋之世，有孙氏善歌旧曲，宋识善击节唱和，陈左善清歌，列和善吹笛，郝素善弹筝，朱生善琵琶，虽伯牙之妙手，吴姬之奇声，何以加之！人若钦所闻而忽所见，不亦惑乎？设此六人生于上世，越古今而无俪，何但夔、牙同契战！（《宋书·乐志一》，《北堂书钞》一百十，《艺文类聚》四十四，《通典》一百四十五，《御览》五百七十六，又五百八十，又五百八十三，《永乐大典》）

心有管□，须言而发。（《御览》三百七十六）

王黎为黄门侍朗，轩轩然乃得志，煦煦然乃自乐。傅子难之曰：「子以圣人无乐，子何乐之甚？」黎曰：「非我乃圣人也。」（《北堂书钞》五十八，《御览》二百二十一）

汉武令郡国举孝廉，宋世合素帛，有释亲而位乃周岁云周登之岁，记于素帛追之后彻，取诸此意也。（《北堂书钞》七十九）

汉武元光初郡国举孝廉，元封五年举秀才，历世相承，皆向郡国称故吏。（《文选》卢子谅《赠刘□昆诗》注）

周文王子公旦，有圣德，谥曰文。（《文选·辨命论》注）

梦攀日月，觉而不上天庭；梦入九泉，寤而不及地下。高宗得说，偶中耳。（《御览》三百九十七）

上德之人，其齐万物也，犹天之有春秋，时至自生，非德之力。（《御览》四百三）

夷吾为政，士三妻者逐于境外，女三嫁者入于隶也。（《御览》八百二十九）

鸿不学飞，飞则冲天；骥不学行，行则千里。二世修骊山陵，采玉者倾山，采珠者蔽海。（《御览》九百十六）

丈夫重义如泰山，轻利如鸿毛，可谓仁义也。谚曰：「己是而彼非，不当与非争，彼是而己非，不当与非平」，是也。（《御览》九百十六）

鸭足可以□反，鸡足何以《骨斤》。□反《骨斤》吾不知也，何况问天地乎？（《御览》九百十九）

或问近世大贤君子。答曰：「荀令君之仁，荀军师之智，斯可谓近世大贤君子矣。荀令君仁以立德，明以举贤，行无谄黩，谋能应机。孟轲称『五百年必有王者兴，其间必有名世者』，其荀令君乎？太祖称荀令君之进善，不进不休；荀军师之去恶，不去不止也。」（《三国·魏·荀攸传》注，《御览》四百二，《永乐大典》）

敢问今之君子。曰：「袁中朗（涣，字曜卿）。积德行俭。华太尉积德居顺，其智可及也，其清不可及也。事上以忠，济下以仁，晏婴、行父，何以加诸？」（《三国·华歆传》注）

曹大司马之勇，贲、育弗如也。（《御览》二百九。案：谓曹仁。）

傅子曰：诸葛亮诚一时之异人也。治国有分，御军有法，积功兴业，事得其机，入无余力，出有余粮，知蜀本弱而危。故持重以镇之。姜维欲速立其功，勇而无决也。（《意林》）





卷五十




◎　傅玄（六）



◇　傅子（四）



◇　补遗下

范蠡字少伯，楚三户人也。使越灭吴已后，乘轻舟游五湖。王令人写其状，恒朝礼之。《列仙》云，徐人也。（《意林》）

灵帝时，榜门卖官，于时太尉段□、司徒崔烈、太尉樊陵、司空张温之徒皆入钱，上千万、下五百万以买三公。□数征伐有大功，烈有北州重名，温有杰才，陵能偶时，皆一时显士，犹以货取位，而况于刘嚣、唐珍、张颢之党乎。（《三国·董卓传》注，《御览》八百二十八。案：司隶刘嚣，以党诸常侍致位公辅；唐珍，中常侍唐衡弟；张颢，中常侍张奉弟。）

太祖又云（案：答袁绍）：「汤武之王，岂同土哉？若以险固为资，则不能应机而变化也。」（《三国·魏·武纪》注。案：《郭嘉传》注云：语在《武纪》，则此篇题当云「太祖武皇帝纪」。）

明帝时，太原人发冢破棺，棺中有一生妇人，将出与语，生人也。送之京师，问其本事，不知也。视其冢上树木，可三十岁，不知此妇人三十岁常生于地中邪？将一朝□然生，偶与发冢者会也？（《三国·魏·明纪》注）

初，刘表谓韩嵩曰：「今天下大乱，未知所定，曹公拥天子都许，君为我观其衅。」嵩对曰：「圣达节，次守节。嵩守节者也。夫事君为君，君臣名定，以死守之。今策名委质，唯将军所命，虽赴汤蹈火，死无辞也。以嵩观之，曹公至明，必济天下。将军能上顺天子，下归曹公，必享百世之利，楚国实受其□，使嵩可也。设计未定，嵩使京师，天子假嵩一官，则天子之臣，而将军之故吏耳。在君为君，则嵩守天子之命，义不得复为将军死也。唯将军重思，无负嵩。」表遂使之，果如所言，天子拜嵩侍中，迁零陵太守，还称朝廷曹公之德也。表以为怀贰，大会僚属数百人，陈兵见嵩，盛怒持节将斩之。数曰：「韩嵩敢怀贰邪？」众皆恐，欲令嵩谢，嵩不动，谓表曰：「将军负嵩，嵩不负将军。」具陈前言，表怒不已。其妻蔡氏谏之曰：「韩嵩，楚国之望也。且其言直，诛之无辞。」表乃弗诛而囚之。（《后汉·刘表传》注，《三国表传》注）

表既杀望之（高□兄），荆州士人皆自危也。夫表之本心，于望之不轻也。以直迕情，而谗言得入者，以无容直之度也。据全楚之地，不能以成功者，未必不由此也。夷叔迕武王以成名，丁公顺高祖以受戮，二主之度远也。若不远其度，惟褊心是从，难乎以容民畜众矣。（《三国·魏·刘□传》注）

越，蒯通之后也，深中足智，魁杰有雄姿。大将军何进闻其名，辟为东曹掾。越劝进诛诸阉官，进犹豫不决。越知进必败，求出为汝阳令，佐刘表平定境内，表得以强大。诏书拜章陵太守，封樊亭侯。荆州平，太祖与荀□书曰：「不喜得荆州，喜得蒯异度耳。」建安十九年卒，临终与太祖书，托以门户。太祖报书曰：「死者反生，生者不愧，孤少所举，行之多矣。魂而有灵，亦将闻孤此言也。」（《三国·刘表传》注）

蒯躬字叔孝，性方严有容仪，人望而畏之，有过其门者，皆整衣改容。（《御览》三百八十）

张绣有所亲胡车儿，勇冠其军，太祖爱其健手，以金与之。绣闻之，疑太祖欲因左右刺之，遂反。（《三国·张绣传》注）

祢衡辩于言而克于论，见荆州牧刘表日，所以自结于表者甚至。表说之，以为上宾，衡称表之美盈口，而论表左右，不废绳墨。于是左右因形而谮之曰：「衡称将军之仁，西伯不过也。唯以为不能断，终不济者，必由此也。」是言实指表智短，而非衡所言也。表不详察，遂疏衡而逐之。衡以交绝于刘表，智穷于黄祖，身死名灭，为天下笑者，谮之者有形也。（《三国·魏·荀□传》注）

贾诩南见刘表，表以客礼待之。诩曰：「表平世三公才也。不见事变，多疑无决，无能为也。」（《三国·魏·贾诩传》注）

太祖既诛袁谭，枭其首，令曰：「敢哭之者，戮及妻子。」于是王叔治、田子泰相谓曰：「生受辟命，亡而不哭，非义也。畏死亡义，何以立世？」遂造其首而哭之，哀动三军。军正白行其戮。太祖曰：「义士也。赦之。」（《三国·魏·王□传》注）

管宁字幼安，北海朱虚人，齐相管仲之后也。昔田氏有齐而管氏去之，或适鲁，或适楚。汉兴有管少卿为燕令，始家朱虚，世有名节，九世而生宁（公孙度有辽乐）。宁往见度，语唯经典，不及世事。还乃因山为庐，凿环为室。越海避难者，皆来就之而居，旬月而成邑。遂讲《诗》《书》，陈俎豆，饰威仪，明礼让，非学者无见也。由是度安其贤，民化其德。邴原性刚直，清议以格物，度已下心不安之。宁谓原曰：「潜龙以不见成德，言非其时，皆招祸之道也。」密遣令西还。度庶子康代居郡，外以将军太守为号，而内有自王心，卑己崇礼，欲官宁以自镇辅，而终莫敢发言，其敬惮如此。

是时康又已死，嫡子不立而立弟恭，恭懦弱，而康孽子渊有隽才。宁曰：「废嫡立庶，下有异心，乱之所由起也。」乃将家属乘海即受征。宁在辽东，积三十七年乃归，其后渊果袭夺恭位，叛国家而南连吴，僭号称王，明帝使相国宣文侯征灭之。辽东之死者以万计，如宁所筹。宁之归也，海中遇暴风，余船皆没，唯宁乘船自若。时夜风晦冥，船人尽惑，莫知所泊，忽望见有火光，辄趣之，得岛。岛无居人，又无火烬。一门人忿然曰：「群责人亦大无道理，今暗如漆，何可以不把火照我？当得觅钻火具（「一门人」下三十二字依《御览》加）。」行人咸异焉，以为神光之□也。皇甫谧曰：「积善之应也（文帝诏以宁为大中大夫）。」宁上书天子，且以疾辞，曰：「臣闻傅说发梦，以感殷宗，吕尚启兆，以动周文，以通神之才悟于圣主，用能匡佐帝业，克成大勋。臣之器朽，实非其人。虽贪清时，释体蝉蜕。内省顽病，日薄西山。唯陛下听野人山薮之愿，使一老者得尽微命。」书奏，帝亲览焉。

（明帝即位，太尉华歆逊位让宁）司空陈群又荐宁曰：「臣闻王者显善以消恶，故汤举伊尹，不仁者远。伏见征士北海管宁，行为世表，学任人师，清俭足以激浊，贞正足以矫时。前虽征命，礼未优备。昔司空荀爽，家拜光禄，先儒郑玄，即授司农，若加备礼，庶必可致。至延西序，坐而论道，必能昭明古今，有益大化。」

明帝以宁为大夫（案，本传作光禄勋），赐□□一具，衣一袭，被一领，安稳犊车一乘。（「明帝」下二十四字依《北堂书钞》五十六加。）

宁以衰乱之时，世多妄变氏族者，违圣人之制，非礼命姓之意，故著《氏姓论》以原本世系，文多不载。每所居姻亲、知旧、邻里有困穷者，家储虽不盈儋石，必分以赡救之。与人子言，教以孝；与人弟言，训以悌；言及人臣，诲以忠。貌甚恭，言甚顺，观其行，邈然若不可及，即之熙熙然，甚柔而温，因其事而导之于善，是以渐之者无不化焉。宁之亡，天下知与不知，闻之无不嗟叹。醇德之所感若此，不亦至乎（《三国·魏·管宁传》注）！胡征君（昭字孔明）怡怡无不爱也。虽仆隶必加礼焉。外同乎俗，内秉纯□，心非其好，王公不能屈，年八十而不倦于书籍者，吾于胡征君见之矣。（《三国·魏·管宁传》注）

武皇帝至明也。崔琰、徐奕一时清贤，皆以忠信显于魏朝，下仪间之，徐奕失位而崔琰被诛。（《三国·魏·徐奕传》注）

郭嘉少有远量。汉末天下将乱。自弱冠匿名迹，密友结英隽，不与俗接，故时人多莫知，惟识达者奇之。年二十七，辟司徒府（荀□荐嘉召见，表为司空军祭酒）。

太祖谓嘉曰：「本初拥冀州之众，青、并从之，地广兵强，而数为不逊。吾欲讨之，力不敌，如何？」对曰：「刘、项之不敌，公所知也。汉祖唯智胜；项羽虽强，终为所禽。嘉窃料之，绍有十败，公有十胜，虽兵强，无能为也。绍繁礼多仪，公体任自然，此道胜一也。绍以逆动，公奉顺以率天下，此义胜二也。汉末政失于宽，绍以宽济宽，故不慑，公纠之以猛而上下知制，此治胜三也。绍外宽内忌，用人而疑之，所任唯亲戚子弟，公外简易而内机明，用人无疑，唯才所宜，不问远近，此度胜四也。绍多谋少决，失在后事，公策得辄行，应变无穷，此谋胜五也。绍因累世之资，高议揖让，以收名誉，士之好言饰外者多归之，公以至心待人，推诚而行，不为虚美，以俭率下，与有功者无所吝，士之忠正远见而有实者，皆愿为用，此德胜六也。绍见人饥寒，恤念之形于颜色，其所不见，虑或不及也，所谓妇人之仁耳。公于目前小事，时有所忽，至于大事，与四海接，恩之所加，皆过其望，虽所不见，虑之所周，无不济也。此仁胜七也。绍大臣争权，谗言惑乱，公御下以道，浸润不行，此明胜八也。诏是非不可知，公所是进之以礼，所不是正之以法，此文胜九也。绍好为虚势，不知兵要，公以少克众，用兵如神，军人恃之，敌人畏之，此武胜十也。」太祖笑曰：「如卿所言，孤何德以堪之也！」嘉之曰：「绍方北击公孙瓒，可因其远征，东取吕布。不先取布，若绍为寇，布为之援，此深害也。」太祖曰：「然。」

（征吕布，布退固守）太祖欲引军还，嘉曰：「昔项籍七十余战，未尝败北，一朝失势而身死国亡者，恃勇无谋故也。今布每战辄破，气衰力尽，内外失守。布之威力不及项籍，而困败过之，若乘胜攻之，此成禽也。」太祖曰：「善。」

初，刘备来降，太祖以客礼待之，使为豫州牧。嘉言于太祖曰：「备有雄才而甚得众心，张飞、关羽者，皆万人之敌也，为之死用。以嘉观之，备终不为人下，其谋未可测也。古人有言曰：『一日纵敌，数世之患。』宜早为之所。」是时，太祖奉天子以号令天下，方招怀英雄以明大信，未得从嘉谋。会太祖使备要击袁术，嘉与程昱俱驾而谏太祖曰：「放备，变作矣！」时备已去，遂举兵以叛。太祖恨不用嘉之言。

太祖欲速征刘备，议者惧军出，袁绍袭其后，进不得战，而退失所据。语在《武纪》，太祖疑，以问嘉，嘉劝太祖曰：「绍性迟而多疑，来必不速。备新起，众心未附，急击之必败。此存亡之机，不可失也。」太祖曰：「善。」遂东征备。备败奔绍，绍果不出。（从破袁绿绍，又从攻谭于南皮。）

河北既平，太祖多辟召青、冀、幽、并知名之士，渐臣使之，以为省事掾属，皆嘉之谋也。（自柳城还薨，后太祖征荆州，遇疾疫烧船，叹曰：郭奉孝在，不使孤至此。）

太祖又云：「哀哉奉孝！痛哉奉孝！惜哉奉孝！」太祖与荀□书，追伤嘉曰：」郭奉孝年不满四十，相与周旋十一年，阻险艰难，皆共罹之。又以其通达，见世事无所凝滞，欲以后事属之，何意卒尔失之，悲痛伤心。今表增其子满千户，然何益亡者，追念之感深。且奉孝乃知孤者也；天下人相知者少，又以此痛惜。奈何奈何！」又与□书曰：「追惜奉孝，不能去心。其人见时事兵事，过绝于人。又人多畏病，南方有疫，常言『吾往南方，则不生还』。然与共论计，云当先定荆。此为不但见计之忠厚，必欲立功分，弃命定，事人心乃尔，何得使人忘之。」（《三国·魏·郭嘉传》注）

太祖征刘晔及蒋济、胡质等五人，皆扬州名士。每舍亭传，未尝不讲，所以见重；内论国邑先贤、御贼固守、行军进退之宜，外料敌之变化、彼我虚实、战争之术，夙夜不懈。而晔独卧车中，终不一言。济怪而问之，晔答曰：「对明主非精神不接，精神可学而得乎？」太祖果问扬州先贤，贼之形势。四人争对，待次而言，再见如此，太祖每和说，而晔终不一言。四人笑之，后一见太祖止无所复问，晔乃设远言以动太祖，太祖适知便止，若是者三。其旨趣以为远言宜征精神，独见以尽其机，不宜于猥坐说也。太祖已探见其心矣。坐罢，寻以四人为令，而授晔以心腹之任；每有疑事，辄以函问晔，至一夜数十至耳。（汉中平，晔进曰：今举汉中，蜀人震恐，其势自倾，因其倾而击之，无不克也。若小缓之，则不可犯矣。）

居七日，蜀降者说：「蜀中一日数十惊，备虽斩之而不能安也。」太祖延问晔曰：「今尚可击否？」晔曰：「今已小定，未可击也。」

祖太祖时，魏讽有重名，自卿相已下皆倾心交之。其后孟达去刘备归文帝，论者多称有乐毅之量。晔一见讽、达，而皆云必反，卒如其言。

孙权遣使求降，帝以问晔。晔对曰：「权无故求降，必内有急。权前袭杀关羽，取荆州四郡，备怒，必大兴师伐之。外有强寇，众心不安，又恐中国乘其衅而伐之，故委地求降，一以却中国之兵，二则假中国之援，以强其众而疑敌人。权善用兵，见策知变，其计必出于此。今天下三分，中国十有其八。吴蜀各保一州，阻山依水，有急相救，此小国之利也。今还自相攻，天亡之也。宜大兴师，径渡江袭其内。蜀攻其外，我袭其内，吴之亡不出旬月矣。吴亡则蜀孤。若割吴半，蜀固不能久存，况蜀得其外，我得其内乎！」帝曰：人称臣降而伐之，疑天下欲来者心，必以为惧，其一不可，孤何不且受吴降，而袭蜀之后乎？对曰：「蜀远吴近，又闻中国伐之，便还军，不能止也。今备已怒，故兴兵击吴，闻我伐吴，知吴必亡，必喜而进与我争割吴地，必不改计抑怒救吴，必然之势也。」

帝不听，遂受吴降，即拜权为吴王，晔又进曰：「不可，先帝征伐，天下兼其八，威震海内，陛下受禅即真，德合天地，声暨四远，此实然之势，非卑臣颂言也。权虽有雄才，故汉骠骑将军南昌侯耳，官轻势卑。士民有畏中国心，不可强迫与成所谋也。不得已受其降，可进其将军号，封十万户侯，不可即以为王也。夫王位，去天子一阶耳，其礼秩服御相乱也。彼直为侯，江南士民未有君臣之义也。我信其伪降，就封殖之，崇其位号，定其君臣，是为虎傅翼也。权既受王位，却蜀兵之后，外尽礼事中国，使其国内皆闻之，内为无礼以怒陛下。陛下赫然发怒，与兵讨之，乃徐告其民曰：『委身事中国，不爱珍货重宝，随时贡献，不敢失臣礼也。无故伐我，必欲残我国家，俘我人民子女以为僮隶仆妾。』吴民无缘不信其言也。信其言而感怒，上下同心，战加十倍矣。」又不从。遂即拜权为吴王。权将陆逊大败刘备，杀其兵八万余人，备仅以身免，权外礼愈卑，而内行不顺，果如晔言。

晔事明皇帝，又大见亲重。帝将伐蜀，朝臣内外皆曰「不可」。晔入与帝议，因曰「可伐」；出与朝臣言，因曰「不可伐」。晔有胆智，言之皆有形。中领军杨暨，帝之亲臣，又重晔，持不可伐蜀之议最坚，每从内出，辄过晔，晔讲不可之意。后暨从驾行天渊池，帝论伐蜀事，暨切谏。帝曰：「卿书生，焉知兵事！」暨谦谢曰：「臣出自儒生之末，陛下过听，拔臣群萃之中，立之六军之上，臣有微心，不敢不尽言。臣言诚不足采，侍中刘晔，先帝谋臣常曰蜀不可伐。」帝曰：「晔与吾言蜀可伐。」暨曰：「晔可召质也。」诏召晔至，帝问，晔终不言，后独见，晔责帝曰：伐国，大谋也。臣得与闻大谋，常恐昧梦漏泄以益臣罪，焉敢向人言之？夫兵，诡道也。军事未发，不厌其密也。陛下显然露之，臣恐敌国已闻之矣。」于是帝谢之。晔见出责暨曰：「夫钓者中大鱼，则纵而随之，须可制而后牵之，则无不得也。人主之威，岂徒大鱼而已乎！子诚直臣，然计不足采，不可不精思也。」暨亦谢之，晔能应变持两端如此。

或恶晔于帝曰：「晔不尽忠，善伺上意所趋而合之。陛下试与晔言，皆反意而问之，若皆与所问反者，是晔常与圣意合也。复每问皆同者，晔之情必无所复逃矣。」帝如言以验之，果得其情，从此疏焉。晔遂发狂，出为大鸿胪，以忧死。谚曰：「巧诈不如拙诚。」信矣。以晔之明智权计，若居之以德义，行之以忠信，古之上贤，何以加诸？独任才智，不与世士相经纬，内不推心事上，外困于俗，卒不能自安于天下，岂不惜哉！

晔子陶，字季冶，善名称，有大辩，曹爽时为选部郎，邓□之徒称之以为伊、吕。当此之时，其人意陵青云，谓玄曰：「仲尼不圣。何以知其然？智者图国；天下群愚，如弄一丸于掌中，而不能得天下。」玄以其言大惑，不复详难也。谓之曰：「天下之质，变无常也。今见卿穷」，爽之败，退居里舍，乃谢其言之过。（《三国·魏·刘晔传》注）

杜畿，汉御史大夫杜延年之后。延年父周，自南阳徙茂陵，延年徙杜陵，子孙世居焉。（畿守郑县令，会天下乱，去官客荆州。）

畿自荆州还，后居许，见侍中耿纪，共语终夜。尚书令荀□家与纪屋相比，夜闻畿言，异之，诘旦遣人，谓纪曰：「有国士而不进，何应居位？」既见畿，知之如旧相识者，遂进畿于朝（时河东太守王邑被征）。□称畿勇足以当大难，智能应变，其可试之。范先云：「既欲为虎，而恶食人肉，失所以为虎矣。今不杀，必为后患」。（《三国·魏·杜畿传》注）

畿与太仆李恢、东安太守郭智有好。恢子丰，交结英俊，以才智显于天下。智子冲，有内实而无外观，州里弗称也。畿为尚书仆射，二人各修子孙礼见畿，既退，畿叹曰：「孝懿（李恢字）无子。非徒无子，殆将无家。君谋（郭智字）为不死也，其子足继其业。」时人皆以畿为误。恢死后，丰为中书令，父子兄弟皆诛。冲为代郡太守，卒继父业，世乃服畿知人。（《三国·魏·杜畿传》注）

太祖将征柳城。张辽谏曰：「夫许，天下之会也。今天子在许，公远北征，若刘表遗刘备袭许，据之以号令四方，公之势去矣。」太祖策表必不能任备，遂行也。（《三国·魏·张辽传》注，《永乐大典》）

陈□亡，天下致吊，会其葬者三万人，制□麻者以百数。（《三国·魏·陈群传》注）

宋建椎牛祷赛，终自焚灭。文钦日祠祭事天，斩于人手。诸葛诞夫妇聚会神巫，淫祀求福，伏尸淮南，举族诛夷。此天下所共见，足为明鉴也。（《三国·魏·诸葛诞传》注）

初，刘备袭蜀，丞相掾赵戬曰：「刘备其不济乎！拙于用兵，每战必败；奔亡不暇，何以图人？蜀虽小区，险固四塞，独守之国，难卒并也。」征士傅□曰：「刘备宽仁有度，能得人死力。诸葛亮达治知变，正而有谋，而为之相；张飞、关羽，勇而有义，皆万人之知，而为之将。此三人者，皆人杰也。以备之略，三杰佐之，何为而不济也？」（《三国·蜀·先主传》注，《御览》四百四十四）

张辽欲白太祖，恐太祖之杀羽，不白，非事君之道。乃叹曰：「公，君父也。羽，兄弟耳。」遂白之。太祖曰：「事君不忘其本，天下义士也。度何时能法？」辽曰：「羽受公恩，必立效报公，而后去也。」（《三国·蜀·关羽传》注）

姜维为人，好立功名，阴养死士，不修布衣之业。（《三国·蜀·姜维传》注）

曹公征柳城，策将袭许。（《三国·吴·孙策传》注）

孙策为人，明果独断，勇盖天下，以父坚战死，少而合其兵将以报仇，转斗千里，心有江南之地，诛其名豪，威行邻国。及极继其业，有张子面以为腹心，有陆议、诸葛瑾、步骘以为股肱，有吕范、朱然以为爪牙，分任受职，乘间伺隙，兵不妄动，故战少败，而江南安。（《三国·吴主孙权传》注）



◇　马先生传（《白孔六帖》八）

马先生钧，字德衡，天下之名巧也。少而游豫，不自知其为巧也。当此之时，言不及巧，焉可以言知乎？为博士居贫，乃思绫机之变，不言而世人知其巧矣。旧绫机五十综者五十蹑，六十综者六十蹑，先生患其丧功费日，乃皆易以十二蹑。其奇文异变，因感而作者，犹自然之成形，阴阳之无穷，此轮扁之对不可以言言者，又焉可以言校也。先生为给事中，与常侍高堂隆、骁骑将军秦朗争论于朝，言及指南车，二子谓古无指南车，记言之虚也。先生曰：「古有之，未之思耳，夫何远之有！」二子哂之曰：「先生名钧，字德衡，钧者器之模，而衡者所以定物之轻重，轻重无准，而莫不模哉！」先生曰：「虚争空言，不如度之易效也。」于是二子遂以白明帝，诏先生作之，而指南车成，此一异也，又不可以言者也，从是天下服其巧矣。居京师，都城内有地，可以为园，患无水以溉，先生乃作翻车，令童儿转之，而灌水自覆，更入更出，其功百倍于常，此二异也。其后人有上百戏者，能设而不能动也。帝以问先生：「可动否？」对曰：「可动。」帝曰：「其巧可益否？」对曰：「可益。」受诏作之。以大木雕构，使其形若轮，平地施之，潜以水发焉。设为女乐舞象，至令木人击鼓吹箫；作山岳，使木人跳丸踯剑，缘ㄌ倒立，出入自在；百官行署，舂磨斗鸡，变巧百端。此三异也。先生见诸葛亮连弩，曰：「巧则巧矣，未尽善也。」言作之可令加五倍。又患发石车，敌人之于楼边县湿牛皮，中之则堕，石不能连属而至。欲作一轮，县大石数十，以机鼓轮为常，则以断县石飞击敌城，使首尾电至。尝试以车轮。县瓴甓数十，飞之数百步矣。

有裴子者，上国之士也。精通见理，闻而哂之。乃难先生，先生口屈不能对。裴子自以为难得其要，言之不已。傅子谓裴子曰：「子所长者言也；所短者巧也。马氏所长者巧也；所短者言也。以子所长，击彼所短，则不得不屈；以子所短，难彼所长，则必有所不解者。夫巧者，天下之微事也。有所不解而难之不已，其相击刺，必已远矣。心乖于内，口屈于外，此马氏所以不对也。」

傅子见安乡侯，言及裴子之论，安乡侯又与裴子同。傅子曰：「圣人具体备物，取人不以一揆也：有以神取之者，有以言取之者，有以事取之者。有以神取之者，不言而诚心先达，德行颜渊之伦是也。以言取之者，以变辩是非，言语宰我、子贡是也。以事取之者，若政事冉有、季路，文学子游、子夏。虽圣人之明尽物，如有所用，必有所试，然则试冉有以政，试游、夏以学矣。游、夏犹然，况自此而降者乎！何者？县言物理，不可以言尽也，施之于事，言之难尽而试之易知也。今若马氏所欲作者，国之精器，军之要用也。费十寻之木，劳二人之力，不经时而是非定。难试易验之事而轻以言抑人异能，此犹以己智任天下之事，不易其道以御难尽之物，此所以多废也。马氏所作，因变而得是，则初所言者不皆是矣。其不皆是，因不用之，是不世之巧无由出也。夫同情者相妒，同事者相害，中人所不能免也。故君子不以人害人，必以考试为衡石；废衡石而不用，此美玉所以见诬为石，荆和所以抱璞而哭之也。」于是安乡侯悟，遂言之武安侯；武安侯忽之，不果试也。

此既易试之事，又马氏巧名已定，犹忽而不察，况幽深之才无名之璞乎？后之君子其鉴之哉！马先生之巧，虽古公输般、墨翟、王尔，近汉世张平子，不能过也。公输般、墨翟皆见用于时，乃有益于世。平子虽为侍中，马先生虽给事省中，俱不典工官，巧无益于世。用人不当其才，闻贤不试以事，良可恨也。

裴子者，裴秀；安乡侯者，曹羲也。武安侯者，曹爽也。（《三国·魏·杜夔传》注，参辑《意林》，《北堂书钞》一百十一，《艺文类聚》四十四，《初学记》十二，《白孔六帖》八，《御览》三百三十六，又五百八十一，又七百五十二，又八百二十五）



◇　已下篇题缺

安乡亭侯曹羲为领军将军，慕周公之下士，宾客盈坐（《北堂书钞》六十四）。摅字□□，曹羲弟（案：《曹真传》：爽弟羲为中领军训武卫将军，彦散骑常侍，则此即训也。或训又名摅，《书钞》未改本字下原缺。别有曹摅，字颜远，《晋书》在《良吏传》。《文选》有曹颜远诗二首，与此无涉。爽诸弟皆诛，何得为晋良吏。陈禹谟补此云「字颜远非也」）。万岁侯为武卫将军，大纵酒作乐，酒酣起为寿，当傅子前，忧亡流涕。（《北堂书钞》六十四）

傅燮字南容，奉寡嫂甚谨，食孤侄如赤子。（《御览》五百十二。案：傅燮《后汉书》有传。）

傅巽字公悌，瑰传博达，有知人鉴识，辟公府，拜尚书郎，后客荆州，以说刘琮之功赐爵关内侯。文帝时为侍中。太和中卒。巽在荆州，目庞统为半英雄，证裴潜终以清行显。统遂附刘备，见待次于诸葛亮。潜位至尚书令，并有名德。及在魏朝，魏讽以才智闻，巽谓之必反，卒如其言。巽弟子嘏，别有传。（《后汉·刘表传》注，《三国·刘表传》注）





◇　何曾荀□传论

以文王之道事其亲者，其颖昌何侯乎！其荀侯乎！古称曾、闵，今曰荀、何，内尽其心，以事其亲；外崇礼让，以接天下。孝子百世之宗，仁人天下之命，有能行李之道，君子之仪表也。《诗》云：「高山仰止，景行行止。」令德不遵二夫子之景行者，非乐中正之道也。荀、何，君子之宗也。

颖昌侯之事亲，其尽孝子之道乎！存尽其和，事尽其敬，亡尽其哀，予于颖昌侯见之矣。

见其亲之党，如见其亲，六十而孺慕，予于颖昌侯见之矣。（《晋书·何曾传》）



◇　傅嘏传（《三国·刘表传》注，《北堂书钞》七十六）

傅嘏字兰若（《北堂书钞》六十），祖父睿，代郡太守。父充，黄门侍郎（嘏弱冠知名）。是时何晏以材辩显于贵戚之间，邓□好变通，合徒党，鬻声名于闾阎，而夏侯玄以贵臣子少有重名，为之宗主，皆求交于嘏而不纳也。嘏友人荀粲，有清识远志，然犹怪之。谓嘏曰：「夏侯泰初一时之杰，虚心交子，合则好成，不合则怨至。二贤不睦，非国之利，此蔺相如所以下廉颇也。」嘏答之曰：「泰初志大其量，能合虚声而无实才。何平叔言远而情近，好辩而无诚，所谓利口覆邦国之人也。邓玄茂有为而无终，外要名利，内无关钥，贵同恶异，多言而妒前；多言多衅，妒前无亲。以吾观此三人者，皆败德也。远之犹恐祸及，况昵之乎？（司马宣王请为从事中郎曹爽诛）

为河南尹（此四字依《艺文类聚》六加），河南尹内掌帝都，外统京畿，兼古六乡六遂之士。其民异方杂居，多豪门大族，商贾胡貊，天下四方会，利之所聚，而奸之所行。前尹司马芝，举其纲而太简，次尹刘静，综其目而太密，后尹李胜，毁常法以收一时之声。嘏立司马氏之纲统，裁刘氏之纲目以经纬之，李氏所毁以渐补之。郡有七百吏，半非旧也。河南俗党五官掾功曹典选职，皆授其本国人，无用异邦人者，嘏各举其良而对用之，官曹分职，而后以次考核之。其治以德教为本，然持法有恒，简而不可犯，见理识情，狱讼不加□贾楚，而得其实，不为小惠，有所荐达及大有益于民事，皆隐其端迹，若不由己出，故当时无赫赫之名，吏民久而后安之。

为尚书，事小大无不综，嘏既达治好正，而有清理识要，好论才性，原本精微，鲜能及之。司隶校尉钟会年甚少，嘏以明智交会。初，李丰与嘏同州，少有显名，早历大官，内外称之，嘏又不善也。谓同志曰：「丰饰伪而多疑，矜小失而味于权利，若处庸庸者可也。自任机事，遭明者必死。」丰后为中书令，与夏侯玄俱祸，卒如嘏言。嘏自少与冀州刺史裴徽、散骑常侍荀《虎甘》善，徽、《虎甘》早亡。又与镇北将军何曾、司空陈泰、尚书仆射荀□、后将军钟毓并善，相与综朝事，俱为名臣。（《三国·魏·傅嘏传》注。案：自卷三末至此，言三国事甚多，《晋书·傅玄传》云：举秀才，除郎中，与东海缪施俱选入著作，撰集《魏书》。《史通·外篇》《三国志》云：《魏史》司隶校尉傅玄等复共择定，则此或即底本也。）



◇　自叙（《史通·内篇·序传》）

傅氏之先，出自陶唐，傅说之后。（《意林》）

玄字休奕，子咸，字长虞，《晋书》有传。（《意林》。案：「《晋书》有传」四字当是校语，误入正文。）

楚汉之际，有好事者作《世本》，上录黄帝，下逮汉末。（《意林》）

班固《汉书》，因父得成（已上《意林》引《傅子》九十三事，皆错入杨泉《物理论》中；已下二事，错放徐□《中论》中）遂没不言彪，殊异马迁也。（《意林》）

人之涉世，譬如弈棋，苟不心道，谁无死地，但不寺耳。（《意林》）

观孟坚《汉书》，实命代奇作，及与陈宗、尹敏、杜□无、马严撰《中兴纪传》，其文曾不足观。岂拘于时乎？不然，何不类之甚也！是后刘珍、朱穆、卢植、杨彪之徒，又踵而成之，岂亦各拘于时而不得自尽乎？何其益陋也！（《史通·内篇·核才》。不云在《自叙篇》，今附归《汉书》条后。）





卷五十一




◎　傅咸（一）

咸字长虞，玄子。泰始末袭父爵清泉侯，拜太子洗马，累迁尚书右丞，出为冀州刺史，迁司徒左长史，转车骑司马，迁尚书左丞。元康初转太子中庶子，迁御史中丞，再为本郡中正，以议郎长兼司隶校尉。卒，谥曰贞。有《集》三十卷。（案：张溥本有《烛铭》，今据《御览》改入《傅玄集》。）



◇　喜雨赋（并序）

泰始九年，自春不雨，以涉夏节，草木共然。百姓以尧有九载之水，汤有七年之旱，恐遭斯运，并有惧心。圣皇劳虑，分使祈祷，遍于群望。余以太子洗马兼司徒请雨，百辟莅事，三朝而大雨降，退作斯赋。（《艺文类聚》一百，《御览》十一）

于是祝融炽景，羲和警辔。亢阳火焚，野无生类。悠悠亿兆，同兹惨悴。伊我皇之仁德兮，配焘育于二仪。屡刻躬而勤政兮，广请祷于灵□。孰谓天高？其听不辽。孰谓神远？厥应孔昭。洁斋致虔，于兹三朝。阴郁怫而腾起，阳□□而自消。飞廉扇谷风之翼翼，灵岳兴庆云之飘飘，遂乃重阴四会，溟邈无垠。方中降雨，亘夜迄今。生我百谷，粒我蒸民。昔洪水滔天于唐尧之朝，亢旱为灾于殷汤之世。下民其咨，莫能俾□。历稔九七，仅免斯害。犹以畴咨为美谈，躬祷为勋代。（《艺文类聚》二）



◇　患雨赋

夫何远寓之多怀兮，患霖雨之有经。自流炎以迄今兮，历九旬而无宁。庶太清之垂曜兮，睹日月之光明。云乍披而旋合，□暂辍而复零。将收雷之要月，弃嘉谷于已成。前渴焉而不降，后患之而弗晴。惟二义之神化，奚水旱之有并？汤亢阳于七载兮，尧洪泛乎九龄。天道且犹若兹，况人事之不平！（《艺文类聚》二，宋本《初学记》二）





◇　感凉赋（并序）

盛夏困于炎热，热甚不过旬日，而复自凉。以时之凉，命亲友曲会，作赋云尔。（《初学记》三）

践朱明之中月，暑郁隆以肇兴。赫融融以弥炽，乃沸海而焦陵。兽窜伏于幽林兮，鸟垂翼而弗升。珠汗陨于玉躬兮，粉附身而沾凝。于是景云晨敷，曜灵潜光。阴气聿升，觊风载扬。忽轻□于坐隅兮，思暖服于兰房。（《书钞》一百五十六，《艺文类聚》五，《御览》三十四，又七百十八）



◇　神泉赋（并序）余所居庭前有涌泉，在夏则冷，涉冬而温。温则水物冬生，冷则冰可以过。每夏游之，不知岁之有暑耳。

惟兹神泉，厥理虽原。在冬则温，既夏而寒。混混洋洋，载清载澜。遂乃坛以文石，树之柳杞。密叶云覆，重荫蔽□。气泠泠以含凉，风肃肃而恒起。于时朱明纪运，旭日驰光。郁郁隆暑，赫赫太阳。盥玉体于素波，身凄焉而自清。不知天时之有暑，忽谓繁霜之陨庭。逮至蠊秋既逝，司寒骋节。六合萧条，严风凛冽。河洛辍流，太阴凝结。彼氵岂氵岂而含冻，此灼灼而含热。绿竹猗猗，荇藻青青。是托斯茂，是殖斯荣。（《艺文类聚》九）



◇　小语赋

楚襄王登阳云之台，景差、唐勒、宋玉侍。王曰：「能为小语者处上位。」景差曰：」幺蔑之子，形难为象。晨登蚁埃，薄暮不上。朝炊半粒，昼复得酿。亨一小虱，饱于乡党。」唐勒曰：「攀蚊髯，附蚋翼。我自谓重彼不极，邂逅有急相切逼。窜于针孔以自匿。」宋玉曰：「折薛足以为擢，舫粒糠而为舟；将远游以遐览，越蝉溺以横浮；若涉海之无涯，惧湮汉于洪流；弥数荀而汔济，陟虮蚁之崇丘；未升半而九息，何时远乎杪头？」（《艺文类聚》十九）



◇　申怀赋（并序）

余自感宁，谬为众所许，补太子洗马，才不称职，而意常阙然。（《御览》二百四十六）

何天施之弘普，厕瓦砾于琼瑛？备东宫之妙选，奉储君之圣明。穆穆清禁，济济群英，鸾翔凤集，羽仪上京。芬芳并发，我秽其馨，德音光宣，我累厥声。岂伊不愧？顾影惭形。虽自百于殒越，惧恩隆而命轻。命既轻而才下，谅无补于明时。塞贤哲之显路，而尘损之日滋。匪耽荣而忘替，实结恋之有违。忍厚颜于寮类，甘获戾而受讥。不悟皇恩之弥崇，授大县乎近畿。畿云近而防远，情眷眷而含悲。悲恻兼怀，忧虑实深！雍可南面，千哉□心。微微小子，斯之莫任。莫斯之任，求仁在我。将反初服，毕志训雅。尽乌鸟之至情，竭欢敬于膝下。进抗疏以归诚，退抽簪而脂车。庶所乞之克从，永收迹于蓬庐。（《艺文类聚》二十六）



◇　感别赋（并序）

友人鲁庶叔，雅量宏济，思心辽远，余自少与之相长，情相爱亲，有如同生。其后选太子洗马，俄而谬蒙朝私，猥忝斯职，虽惧不称，而喜得与此子同班共事，天下之遇，未有若此。周旋三载，鲁生迁尚书郎，虽别不远，而甚怅恨。退作兹赋云尔：（《御览》二百四十六）

嘉天地之交泰，美万物之会通。悦朋友之攸摄，慕管鲍之遐踪。退以文而会友，钦公子之清尘。信同声之相应，意未写而情亲。誓稚好之龆龀，分绸缪而日新。兰蕙含芬，有时而馨。龙骥□宛足，有时而征。乾道变化，时惟大明。峨峨睦友，载扬厥声。降圣宰之旌招，曜羽仪之上京。赞唐虞之嘉运，超飞跃乎太清。佩银璜于帝侧，拖紫艾于天庭。瞻神极之眇眇，喜吾子之宠荣。无荆玉之夜观，猥齐景于夜光。敢有观于斯举，欣与子而并翔。天启其愿，自忝□蘩。幼则同游，长则同班。同心厥职，其臭如兰。庶绩未凝，圣朝畴咨。显佐纳言，光综万机。出顺景而为偶，入阒然而无依。步虚宇以低回，想宴笑之余晖。意缠绵而弥结，泪雨面而沾衣。（《艺文类聚》三十）



◇　吊秦始皇赋（并序）

余治狱至长安，观乎阿房，而吊始皇曰：

伤秦政之为暴，弃仁义以自亡。搦纸申辞，以吊始皇。有姬失统，命不于常。六国既平，奄有万方。政虐刑酷，如火之扬。致周章之百万，取发掘于项王。疲斯民乎宫墓，甚癸辛于夏商。未旋踵而为墟，屯獐麋乎庙堂。国既颠而莫扶，孰阻兵之为强。（《艺文类聚》四十）



◇　登芒赋（并序）

左光禄在夫济北侯荀公前丧元妃，及失令子，葬于芒，有以感怀，而作斯赋：何天道之难忱，信厥命之靡常。匪彼生之不辰，亦夫人之多殃。惟济北之初载，夙遘□而逢罹。兴瓜瓞之绵绵，飞英声以风驰。庶家道之充昌，保永祚于螽斯。愠无妄之为灾，怨上皇之有违。在德门之方隆，乃降厉于元妃。兰房阒其无主，众孤茕而莫依。孔临川以永叹，赵有感于九原。览登芒之哀赋，谅圣贤之同情。（《艺文类聚》四十）





◇　明意赋（并序）

侍御史傅咸奉诏治狱，作赋用明意云。

舍控款以弥载，令栖迟以淹留。吏砥身以存公，古有死而无柔。彼背正以从邪，我没世而是尤。敷肾肠以为效兮，岂文饰之足修。感恩输命，心口自灭。加我数年，竭力效节。春秋既不吾与，日月忽其不屈。周道兮如砥，言人兮是由。材曲兮枉桡，朽木兮难抽。（《艺文类聚》五十四）



◇　相风赋（并序）

相风之赋，盖以富矣，然辞义大同。惟中书张令，以太史相风，独无文饰，故特赋之。太仆寺丞武君宾，树一竹于前庭，其上颇有枢机，插以鸡毛，于以占事知来，与彼无异，斯乃简易之至，有殊太史相风。张氏之赋，非其至者也。

翟翟竹竿，在武之庭。厥用自然，既修且贞。插羽其首，央漆弗营。经之营之，不日而成。（《御览》九）



◇　纸赋

盖世有质文，则治有损益。故礼随时变，而器与事易。既作契以代绳兮，又造纸以当策。犹纯俭之从宜，亦惟变而是适。夫其为物，厥美可珍，廉方有则，体□性贞。含章蕴藻，实好斯文。取彼之弊，以为此新。揽之则舒，舍之则卷。可敢岢伸，能幽能显（《艺文类聚》五十八；《初学记》二十一引两条，《御览》六百五）。若乃六亲乖方，离群索居。鳞鸿附便，援笔飞书。写情于万里，精思于一隅。



◇　羽扇赋（并序）

吴人截鸟翼而摇风，既胜于方圆二扇，而中国莫有生意，灭吴之后，翕然贵之，其辞曰：

凤凰于飞，□□其羽。况灵体以遐翔，匪六翮其焉举。感扇扬之兴风，宜收之以清暑。彼安众之云妙，差剖篾于毫缕。体荏苒以轻弱，侔缟素于齐鲁。此因资以为用，不假裁于规矩。虽靡饰于容好，亦差池而有序。上比烈于南箕，下等美于□甫（《艺文类聚》六十九）。近兴风于扌卷握，岂远啸于金塘（《书钞》一百三十四）。似燕鸿之翕习，象白鹤之群翔。朱衣为之飘飘，□绂拂于丹梁（《书钞》同上）。炽九日之隆赫，然高燎于扶桑。热熙天而灼地，沸巨海而成汤。（《书钞》一百五十六）



◇　扇赋（并序）

水不策骥，陆不乘舟。世无为而俎豆设，时有虞而干戈涤。（《御览》五十六）

天道行而不息，四节代以相寻。背青春之令月，践朱夏于斯今。热融融以太甚，孰赫赫之可任。汗珠陨以外流，气郁结而内宛。庶凯风之自南，竞清啸而启衿。怨微飙之不兴。恨乔木之无阴。摇轻羽之苒弱，手才动而忄尽心。心取忄尽于扌卷握，尚何希乎北林。下济亿兆，上宁侯王。是曰安众，清暑作凉。蒙贵幸于斯时，无日夜而有忘。谓洪恩之可固，终靡弊于君傍。火星忽以西流，悲风起乎金商。秋日凄凄，白露为霜。体敛然以思暖，御轻裘于温房。猥弃我其若遗，去玉手而潜藏。君背故而向新，非余身之无良。哀劳徒而靡报，独怀怨于一方。（《书钞》一百三十四，《艺文类聚》六十九）



◇　狗脊扇赋

盖卑以自居，君子之经。孤寡不□，王侯修名。尚不愧狗脊之为号，亦焉顾九华之妙形。（《御览》七百二）



◇　栉赋（并序）

夫才之治世，犹栉之理发也。理发不可以无栉，治世不可以无才。（《书钞》一百三十六，《御览》七百十四）

我嘉兹栉，恶乱好理。一发不顺，实以为耻。虽日用而匪懈，不告劳而自己。苟以理而委任，斯竭力而没齿。（《艺文类聚》七十，《御览》七百十四）



◇　镜赋

从阴位于清商，采秋金之刚精。醮祝融以制度，命欧冶而是营。炽火垆以陶铸，飞光采于天庭（《书钞》一百三十六）。□日月之光烈，仪厥象乎曜灵。清邈明水，景若朝阳。不将不迎，应物无方。不有心于好丑，而众形其必祥。同实录于良史，随善恶而是彰。猗猗淑媛，娥娥后妃。眷春荣之零悴，惧玉颜之有衰。盼清扬而自镜，竞崇□夸以相晖。珥明□之迢迢，点双的以发姿。（《书钞》一百三十五。案：《御览》七百十九作傅玄，误）

若乃云髻乱于首，□黛渝于色。设有乏于斯器兮，孰厥貌之能饰？与喑瞽而同昧兮，近有面而不识。君子知貌之不可以不饰，则内省而自箴。既见前而虑后，则祗畏于幽深。察明明之待莹，则以此而洗心。睹日观之有瑕，则稽训于儒绅。夫然，尚何厥容之有慢？而厥思之有淫？（《书钞》一百三十五，又一百三十六，《艺文类聚》七十，《初学记》二十五，《御览》七百十七）





◇　污卮赋（并序）

人有遗余琉璃卮者，小儿窃弄，堕之不□，意既惜之，又有感物之污辱，乃丧其所以为宝；况君子行身，而可以有玷乎？有金商之玮宝，禀乾刚之淳精。叹春晖之定色，越冬冰之至情。爰甄陶以成器，逞异域之殊形。猥陷身于丑秽，岂厥美之不惜！与觞杓之长辞，曾瓦□之不若。（《艺文类聚》七十三，《御览》八百八）



◇　画像赋（并序）

先有画卞和之像者，虽具其事在素定，见其泣血残刖之刑，情以凄然，以为臧文仲知柳下惠之贤而不与立，下和自刖以有证，相去远矣。戏画其像于卞子之傍，特赤其面，以示犹有惭色。辞曰：

惟年命之遒短，速流光之有经。疾没世而不称，贵立身而扬名。既铭勒于钟鼎，又图像于丹青，览光烈之攸画，睹卞子之容形。泣泉流以雨下，洒血面而氵□缨，痛两趾之朋刖，心恻凄以伤情。虽发肤之不毁，觉害仁以偷生。向厥趾之不刖，孰夜光之见明？人之不同，爰自在昔。臧知柳而不进，和残躯以证璧。（《艺文类聚》七十四，《御览》七百五十）



◇　烛赋（并序）

余治狱至长安，在远多怀，与同行夜饮以忘愁。顾帷烛之自焚以致用，亦犹杀身以成仁矣。

盖泰清垂象，匪日不光；向晦入冥，匪火不彰。故六龙衔烛于北极，九日登曜于扶桑。日中则昃，月亏于望。时迈靡停，昼不于常。背三接之昭昭，即厥开之有伤。何远寓之多怀？患冬夜之悠长。独耿耿而不寐，待鸡鸣之未央。徒伏枕以展转，起然烛于闲房。扬丹辉之炜烨，朱焰之煌煌。俾幽夜而作昼，继列景乎朝阳。慨顾景以增叹，孰斯愁之可忘？嘉湛露之□□，遂命樽而设觞。尔乃延僚属，酌醇清；讲三坟，论五经。高谈既倦，引满行盈。乐饮今夕，实慰我情！（《艺文类聚》八十）

款冬花赋（并序）

余曾逐禽，登于北山，于时仲冬之月也，冰凌盈谷，积雪被崖，顾见款冬，炜然始敷。（《御览》九百九十二，《大观本草》九引「治敷」下多「华艳」二字。）

惟兹奇卉，款冬而生。原厥物之载育，禀淳粹之至精。用能托体固阴，利此贤贞。恶朱紫之相夺，患居众之易倾。在万物之并作，故韬华而弗逞。逮皆死以枯槁，独保质而全形。（《艺文类聚》八十一）

华艳春晖，既丽且殊。以坚冰为膏壤，吸霜雪以自濡。非天然之真贵，曷能弥寒暑而不渝。（《御览》九百九十二，《尔雅翼》三）





◇　芸香赋（并序）

先君作《芸香赋》，辞美高丽。有睹斯卉，蔚茂馨香，同游使余为序。（《御览》九百八十二）

携昵友以消摇兮，览伟草之敷英。慕君子之弘覆兮，超托躯于朱庭。俯引泽于丹壤兮，仰汲润乎泰清。繁兹绿蕊，茂此翠茎。叶芟苁以纤折兮，枝阿那以回萦。象春松之含曜兮，郁蓊蔚以葱青。（《艺文类聚》八十一）



◇　玉赋（并序）

《易》称乾为玉，玉之美与天合德。其在《玉藻》，仲尼论之备矣。非复鄙文所可称述。万物资生，玉禀其精。体乾之刚，配天之清。故能珍嘉在昔，宝用罔极。夫岂君子之是比？盖乃王度之所式！其为美也若此。当其潜光荆野，抱璞未理；众视之以为石，独见知于卞子。旷千载以遐弃，倏一旦而见齿。为有国之伟宝，礼神□于明祀。岂连城之足云，嘉遭遇乎知己。知己之不可遇，譬河清之难俟。既已若此，谁亦泣血而刖趾？（《艺文类聚》八十三，《初学记》二十七）





◇　桑树赋（并序）

世祖昔为中垒将军，于直庐种桑一株，迄今三十余年，其茂盛不衰。皇太子入朝，以此庐为便坐。伊兹树之侥幸，蒙生生之渥惠，降皇躬以斯植，遂弘茂于圣世。厥茂伊何？其大连寻。修柯远扬，洪条梢□参。布簟枝之沃若，播密叶以垂阴，荫华宇而作凉，清隆暑之难任。以厥树之巨伟，登九日于朝阳。且积小以高大，生合抱于毫芒。犹帝道之将升，亦累德以弥光。汤躬祷于斯林，用获雨而兴商。惟皇晋之基命，爰于斯而发祥。从皇储于斯馆，物无改于平生。心恻切以兴思，思有感于圣明。步傍篁徨以周览，庶仿佛于仪形。（《艺文类聚》八十八）





◇　梧桐赋

美诗人之攸贵兮，览梧桐乎朝阳。蔚{艹奉}□以萋萋兮，郁株列而成行。夹二门以骈罗，作馆宇之表章（《艺文类聚》八十八）。停公子之龙驾，息旅人之肩行。瞻华实之离离，想仪凤之来翔。（《初学记》二十八）



◇　舜华赋（并序）

佳其日新之美，故种之前庭，而为之赋：

览中唐之奇树，禀冲粹之至精。应青春而敷蘖，逮朱夏而诞英。布夭夭之纤枝，发灼灼之殊荣。红葩紫蒂，翠叶素茎。含晖吐曜，烂若列星。朝阳照灼以舒晖，逸藻采粲而光明。罄天壤而莫俪，何菱华之足营？（《艺文类聚》八十九）



◇　仪凤赋（并序）

《鹪鹩赋》者，广武张侯之所造也。以其形微处卑，物莫之害也。而余以为物生则有害，有害而能免，所以贵乎才智也。夫鹪鹩既无智足贵，亦祸害未免；免乎祸害者，其唯仪凤也。（《艺文类聚》九十）

仰天文以弥观兮，览神象乎太清。伊仪凤之诞育兮，禀朱行之淳精。故能体该众妙，德备五灵。岁惟尘之纷浊兮，患俗网之易婴。心眇眇其悠远兮，意飘飘以遐征。翔寥廓以轻举兮，氵□清霄而绝形。若乃龙飞九五，时惟大明。阐隆正道，既和且平。感圣化而来仪兮，赞箫韶于九成。随时宜以行藏兮，谅出处之有经。岂以美而贾害兮，固以德而见荣。旷千载而莫睹兮，忽翻尔而来庭。应龙至兮，庶有感于斯诚，而君子之是忽兮，赋微物以申情。虽绮靡之可玩兮，悲志大之所营。敢砥钝于末踪兮？则瓦砾于瑶琼。（《初学记》三十）



◇　鹦武赋

有金商之奇鸟，处陇坻之高松。谓崇峻之可固，然以慧而入笼。披丹唇以授音，亦寻响而应声。眄明眸以承颜，侧聪耳而有听。口才发而轻和，密晷景而随形。言无往而不复，似探幽而测冥。自嘉智于君子，足取爱而扬名。（《艺文类聚》九十一）





◇　燕赋（并序）

有言燕今年巢在此，明岁故复来者，其将逝，剪爪识之，其后果至焉。燕燕于飞，差池其羽。何诗人之是兴？信进止之有序。秋背阴以龙潜，春□阳而凤举。随时宜以行藏，似君子之出处。恶焚巢之凶丑，患林野之多阻。谅鸟兽之难群，非斯人而谁与？惟理仁之为美，托君子之堂宇。逮来春而复旋，意眷眷而怀旧，一委身乃无余，岂改适而更赴？（《艺文类聚》九十二）



◇　班鸠赋（并序）

予舍下种楸，蔚然成林，闲居无为，有时游之。顾见班鸠，音声可悦。于是，捕而畜之，既而扰驯，出之于笼，无何失去。其后时时一来飞翔，似有恋焉，故聊为之赋。（《御览》七百六十五，又见九百二十一）

集茂树之荫蔚，登弱枝以容与。体郁郁以敷文，音邕邕而有序。情钦乐而是悦，遂笼之于前宇。尔乃饮以神泉，食之稻粱；朝憩椒涂，夕宿兰房。时连翩于庭柯，见飞燕之颉颃。慨感物而哀鸣，声楚切以怀伤。仰华林而矫翼，纷憎逝而高翔。（《艺文类聚》九十二）



◇　粘蝉赋（并序）

樱桃，其为树则多荫，其为果则先孰，故种之于厅事之前。时以盛暑，逍遥其下，有蝉鸣焉。仰而见之，聊命粘取，以弄小儿。退惟当蝉之得意于斯树，不知粘之将至，亦犹人之得意于富贵，而不虞祸之将来也。有嘉果之珍树，蔚弘覆于我庭。在赫赫之隆暑，独肃肃而自清。遂寓目以周览，见鸣蜩于纤枝。翳翠叶以长吟，信厥乐之在斯。苟得意于所欢，曾粘住而莫知。匪尔命之遵薄，坐偷安而忘危。嗟悠悠之耽宠，请兹览以自规。（《艺文类聚》九十七，《初学记》三十，《御览》九百四十四，九百六十九）



◇　鸣蜩赋

有□□之鸣蜩，于台府之高槐。物处阴而自惨，奚厥声之可哀？秋日凄凄兮，感时逝之若颓，曷时逝之是感兮？感年之我催。孰知命之不忧？咏梁木之有摧。生世忽兮如寓，求富贵于不回。且明明以在公，唯忠谠之是与；佚履道之坦坦，登高衢以自栖。（《艺文类聚》九十七）



◇　青蝇赋

幸从容以闲居，且游心于典经。览诗人之有造，刺青蝇之营营。无纤芥之微用，信作害之不轻。既反白而为黑，恒怀蛆以自盈。秽美厚之鲜□，虫嘉肴之芳馨。满堂室之薨薨，孰闺寓之得清。（《艺文类聚》九十七）



◇　蜉蝣赋（并序）

读《诗》至《蜉蝣》，感其虽朝生暮死，而能修其翼，可以有兴，遂赋之。（《御览》九百四十五）

有生之薄，是曰蜉蝣。育微微之陋质，羌采采而自修。不识晦朔，无意春秋。取足一日，尚又何求？戏停淹而委余，何必江湖而是游！（《艺文类聚》九十七）



◇　萤火赋（并序）

余曾独处，夜不能寐，顾见萤火，意遂有感，于是执以自□召，而为之赋，其辞曰：

潜空馆之寂寂兮，意遥遥而靡宁。夜耿耿而不寐兮，忧悄悄而伤情。哀斯火之湮灭兮，近腐草而化生。感诗人之攸怀兮，鉴熠□翟于前庭。不以姿质之鄙薄兮，欲增辉乎太清。虽无补于日月兮，期自竭于陋形。当朝阳而戢景兮，必宵昧而是征。进不竞于天光兮，退在晦而能明。谅有似于贤臣兮，于疏外而尽诚。盖物小而喻大兮，固作者之所旌。假乃光而谕尔炽兮，庶有表乎洁贞。（《艺文类聚》九十七，《初学记》三十，《御览》九百四十五）



◇　叩头虫赋（并序）

叩头虫，虫之微细者，然触之辄叩头。人以其叩头，伤之不祥，故莫之害也。（《御览》九百五十一）

盖齿以刚克而尽，舌存以其能柔；强梁者不得其死，执雌者物莫之仇。无咎生于惕厉，悔吝来亦有由。仲尼唯诺于阳虎，所以解纷而免尤；韩信非为懦儿，出胯下而不羞。何兹虫之多畏？人才触而叩头。犯而不校，谁与为仇？人不我害，我亦无忧。彼螳螂之举斧，岂患祸之能御？此谦卑以自牧，乃无害之可贾。将斯文之焉贵？贵不远而取譬。虽不能触类是长，且书绅以自示。旨一日而三省，恒□□以祗畏。然后可以蒙自天□之吉无不利。（《艺文类聚》九十七）





卷五十二




◎　傅咸（二）



◇　议立二社表

《祭法》王社太社，各有其义。天子尊事宗庙，故晚而躬耕。躬耕也者，所以重孝享之粢盛，致殷荐于上帝也。《□梁传》曰：「天子亲耕，以供粢盛。」亲耕故自报，自为立社者，为籍田而报者也。国以人为本，人以谷为命，故又为百姓立社而祈报焉。事异报殊，此社之所以有二也。

王景侯之论王社，亦谓春祈籍田，秋而报之也。其论太社，则曰王者布下圻内，为百姓立之，谓之太社，不自立之于京都也。景侯此论据《祭法》。《祭法》：「大夫以下成群立社，曰置社。」景侯解曰：「今之里社是也。」景侯解《祭法》，则以置社为人间之社矣。而别论复以太社为人间之社，未晓此旨也。太社，天子为百姓而祀，故称天子社。《郊特性》曰：「天子太社，必受霜露风雨。」以群姓之众，王者通为立社，故称太社也。右夫置社，其数不一，盖以里所为名，《左氏传》「盟于清丘之社」是。众庶之社，既已不称太矣，若复不立之京师，当安所立乎！

《祭法》又曰：「王为群姓立七祀，王自为立七祀。」言自为者，自为而祀也；为群姓者，为群姓而祀也。太社与七祀其文正等。说者穷此，因云坟籍但有五祀无七祀也。案祭五祀。国之大祀，七者小祀。《周礼》所云祭凡小祀，则墨冕之属也。景侯解大厉曰，「如周杜伯，鬼有所归，乃不为厉」。今云无二社者称景侯，《祭法》不谓无二，则曰「口传无其文也。」夫以景侯之明，拟议而后为解，而欲以口论除明文，如此非但二社当是思惟，景侯之解亦未易除也。

前被敕，《尚书·召诰》：「乃社于新邑。」惟一太牢，不立二社之明义也。案《郊特牲》曰：「社稷太牢。」必援一牢之文以明社之无二，则稷无牲矣。说者则曰，举社则稷可知。苟可举社以明稷，何独不举一以明二？国之大事，在祀与戎。若有过而除之，不若过而存之。况存之有义，而除之无据乎？

《周礼》封人掌设社□，无稷字。今帝社无稷。盖出于此。然国主社稷。故经传动称社稷。《周礼》：「王祭社稷则□冕。」此王社有稷之文也。封人设□之无稷字，说者以为略文，从可知也。谓宜仍旧立二社，而加立帝社之稷。（《晋书·礼志上》，《宋书·礼志四》；《通典》四十五。太康九年诏曰：「社实一神，其并二社之礼。」于是车骑司马傅咸表。）



◇　重表驳成粲议太社

如粲之论，景侯之解，交以此坏。《大雅》云：「乃立冢土。」毛公解曰：「冢土，大社也。」景侯解《诗》，即用此说。《禹贡》：「惟土五色。」景侯解曰：「王者取五色土为太社，封四方诸侯，各割其方色，王者覆四方也。」如此，太社复为立京都也。不知此论何从而出，而与解乖，上违《经》记明文，下坏景侯之解。臣虽顽蔽，少长学门，不能默已，谨复续上。（《晋书·礼志上》，《宋书·志四》，《通典》四十五。时成粲议，称景侯论太社不立京都，欲破郑氏学。咸重表以为。）



◇　迁尚书左丞上表

左丞职轻事重，以贱制贵，所以难居。臣以暗劣，猥忝斯任，愧于不称。惧罪之及，夙夜惶恐，寝食无宁。（《御览》二百十三）



◇　理李含表

臣州秦国郎中令始平李含，忠公清正，才经世务，实有史鱼秉直之风。虽以此不能协和流，然其名行峻厉，不可得掩，二郡并举孝廉异行。尚书郭奕临州，含寒门少年，而奕超为别驾。太保卫□辟含为椽，每语臣曰：「李世容当为晋匪躬之臣。」

秦王之薨，悲恸之哀，感于人心，百僚会丧，皆所目见也。今以含俯就王制，如令除服葬后十七日乃亲中正职时议谓之背戚居荣，夺其中正。而复阂于天子之丧，既葬而除，便云天朝殊尊，援以为准，非所宜言。若天朝之丧，既葬不除，藩国之丧，既葬而除。藩国欲同不除，乃当责云天朝殊尊，援以为准，非所宜言耳。今天朝释乎上，而欲令藩国服乎下，此为藩国之义隆，而天朝之礼薄，未谕此旨也。又云诸王公皆终丧，礼宁尽乃叙，明以丧制宜隆，务在敦重也。夫宁尽乃叙，明以哀其病耳。异于天朝，制使终丧，未见斯文。国制既葬而除，既除而□。爰自汉魏，迄乎圣晋，皆所共行。文皇帝升遐，武帝崩殂，世祖过哀，陛下毁顿，衔疚谅□，以终三年，率土臣妾岂无攀慕遂服之心，实以国制不可而逾，故于既葬不敢不除。天王之丧，释除于上，藩国之臣，独遂于下，此甚不可安。复以秦王先后，含应为丧主，即使含应为丧主，于今之制既葬应除而□，则应吉服以祭。因曰王未有庙，主无所迁不应除服。秦王始封，无所连□，灵主所居，即便为庙。不问国制云何，而以无庙为必贬。含也以含今日之所行，移博士使案礼文，必也放勋之殂，四海遏密八音至于三载，世祖之崩，曾不数旬，释然即吉，引古绳今，阖世皆应有贬，何但李含不应除服。今也无贬，王制故也。圣上谅□，哀声不辍，股肱近侍，犹宜心丧，不宜便行婚娶欢乐之事，而莫云者，岂不以大制不可而曲邪？且前以含有王丧，上请差代。尚书敕王葬日在近，葬讫，含应摄职，不听差代。葬讫，含犹踌躇，不时摄职，司徒屡摘罚访问以催含，含乃视事。含承天台之敕逼司徒之符然后摄职，含之适职随而击之，此为台敕府符陷含于恶也。若谓台敕府符为伤教义，则当据正，不正符敕，而唯含是贬，含之困踬何足惜乎！国制不可偏耳。又含自以陇西之人，虽户属始平，非所综悉。自初见使为中正，反覆言之司徒，说非始平国人，不宜为中正。后为郎中令，又自以选官引台府为比，不应为中正以让常山太守苏韶。辞意恳切，形于文墨。含之固让，乃在王未薨之前，葬后踌躇，穷于对罚而摄职耳。臣从弟祗为州都，意在欲隆风教，议含已过，不良之人遂相扇动，冀挟名义，法外致案，足有所邀，中正庞腾便割含品。臣虽无祁大夫之德，见含为腾所侮，不胜其愤，谨表以闻，乞朝廷以时博议，无令腾得滥行刀尺。（《晋书·李含传》：秦王柬薨，李含依台议，葬讫除丧。赵浚奏含。不应除丧，傅咸上表理含，又见《通典》八十八）



◇　又言

臣以国之大制，不可而偏，秦国郎中令李含，承尚书之敕，奉丧服之命，既葬除服，而中正庞腾无所据仗，贬含品三等，谓此未值汉魏以来施行之制，具以表闻，未尝朝廷当云何。腾等之论，以秦王无后，前又有诏，以此谓含不应除服。愚谓诸侯之制，不得异于天朝。就秦王有嗣，于制变自应除；且秦王无后，乃前有诏，朝野莫不闻知。而尚书下敕，葬讫含自应摄职，不应差代。寻举为台郎；又司徒摘罚访问，催含摄职。如此，台府亦皆谓含既葬应除也。相是纯臣，群臣之首，奏令含释服，亦无余疑。至于含除，便独为罪，穷谓有负于情。臣之在事，小大欲尽，使在优崇。况国之大制，当垂将来，心所不安，而不敷写，谨重以闻，乞中书见诘，犹百虑当一得也。（《通典》八十八）



◇　摄司隶上表

臣既驽弱，不胜重任。加在哀疚，假息日阕，陛下过意，授非所堪。披露丹款，归穷上闻，谬诏既往，终然无改。臣虽不能灭身以全礼教，义无□然，虚忝隆宠。前受严诏，视事之日，私心自誓，陨越为报。以货赂流行，所宜深绝，切敕都官，以此为先。而经弥日月，未有所得。斯由陛下有以奖厉，虑于愚戆，将必死系。故自掩检以避其锋耳。在职有日，既无赫然之举，又不应弦垂翅，人谁复惮？故光禄大夫刘毅为司隶，声震内外，远近清肃。非徒毅有王臣匪躬之节，变由所奏见从，威风得伸也。（《晋书·傅咸传》）



◇　表

凉州民，从军之物先办，然后作衣。（《御览》六百九十八）



◇　上言宜省官务农

陛下处至尊之位，而修布衣之事，亲览万机，劳心日昃。在昔帝王，躬自菲薄，以利天下，未有逾陛下也。然泰始开元以暨于今，十有五年矣。而军国未丰，百姓不赡，一岁不登便有菜色者，诚由官众事殷，复除猥滥，蚕食者多而亲农者少也。臣以顽疏，谬忝近职，每见圣诏以百姓饥馑为虑，无能云补，伏用惭恧，敢不自竭，以对天问。旧都督有四，今并监军，乃盈于十。夏禹敷土，分为九州，今之刺史，几向一倍。户口比汉十分之一，而置郡县更多。空校牙门，无益宿卫，而虚立军府，动有百数。五等诸侯，复坐置官属。诸所宠给，皆生于百姓，一夫不农，有受其饥，今之不农，不可胜计，纵使五稼普收，仅足相接；暂有灾患，便不继赡。以为当今之急，先并官省事，静事息役，上下用心，惟农是务也。（《晋书·傅咸传》）



◇　上书请诘奢

臣以为谷帛难生，而用之不节，无缘不匮。故先王之化天下，食肉衣帛，皆有其制。窃谓奢侈之费，甚于天灾。古者尧有茅茨，今之百姓竞丰其屋。古者臣无玉食，今之贾竖皆厌粱肉。古者后妃乃有殊饰，今之婢妾被服绫罗。古者大夫乃不徒行，今之贱隶乘轻驱肥。古者人稠地狭而有储蓄，由于节也；今者土广人稀而患不足，由于奢也。欲时之俭，当诘其奢；奢不见诘，围相高尚。昔毛□为吏部尚书，时无敢好衣美食者。魏武帝叹曰：「孤之法不如毛尚书。」今使诸部用心，各如毛□，风俗之移，在不难矣。（《晋书·傅咸传》。上书云云。《御览》二百十四作表。）



◇　上书陈选举

臣咸以为夫兴化之要，在于官人。才非一流，职有不同。譬诸林木，洪纤枉直，各有攸施。故明扬逮于仄陋，畴咨无拘内外。内外之任，出处随宜，中间选用，惟内是隆；外举既颓，复多节目，竞内薄外，遂成风俗。此弊诚宜亟革之，当内外通塞无所偏耳。即使通塞无偏，若选用不平，有以深责；责之苟深，无忧不平也。且胶柱不可以调瑟，况乎官人而可以限乎！伏思所限者，以防选用不能出人。不能出人，当随事而制，无须限法。法之有限，其于致远，无乃泥乎！或谓不制其法，以何为责？臣闻刑惩小人，义责君子，君子之责，在心不在限也。正始中，任何晏以选举，内外之众职各得其才，粲然之美于斯可观。如此，非徒御之以限，法之所致，乃委任之由也。委任之惧，甚于限法。是法之失，非己之尤，尤不在己，责之无惧，所谓「齐之以刑，人免而无耻」者也。苟委任之，一则虑罪之及，二则惧致怨谤。己快则朝野称咏，不善则众恶是归，此之战战，孰与倚限法以苟免乎！（《晋书·傅咸传》）



◇　遭继母忧上书

咸身无兄弟，到官之日，丧祭无主。（《文选》任□《上萧太傅固辞夺礼启》注引王隐《晋书》）





◇　奏劾荀恺

恺从兄丧，自表赴哀，诏听之而未下，恺乃造骏。咸因奏曰：死丧之戚，兄弟孔怀。同堂亡陨，方在信宿，圣恩矜悯，听使临丧。诏未下而便以行造，急谄媚之敬，无友于之情。宜加显贬，以隆风教。（《晋书·傅咸传》）



◇　奏劾夏侯骏

令史张济，案行城东，见有新立屋间{□利}{□比}障二十丈，推问是少府夏侯骏所作，请免骏官。



◇　奏劾夏侯承

少府夏侯承，取官田，立私屋；近小人，委以家计；令工匠窃盗官物，附益于私。所营唯利，丑问充斥，大臣秽浊，无以为训。

◇　奏劾王戎

《书》称「三载考绩，三载黜陟幽明」。今内外群官，居职未期，而戎奏还。既未定其优劣，且送故迎新，相望道路，巧诈由生，伤农害政。戎不仰依尧舜典谟，而驱动浮华，亏败风俗，非徒无益，乃有大损，宜免戎官，以敦风俗。（《晋书·王戎传》）

戎备位台辅，兼掌选举，不能谧静风俗，以凝庶绩，至令人心倾动，开张浮竞。中郎李重、李义，不相匡正，请免戎等官。（《晋书·傅咸传》）



◇　奏事

尚书旧奏给介士二百人，人给大铜口刀各一枚。（《御览》三百四十五）

公品第一，执圭，坐侍臣之上；特进品第二，执皮帛，坐侍臣之下。以有旧制，今启特进宜执璧继公。（《书钞》五十二引《傅咸集》）

特进执皮帛，坐侍臣之下，门下属汉武特进执璧。已有旧制，今特进宜执璧。（《艺文类聚》四十七引《傅咸集》）





◇　上事自辨

案令，御史中丞督司百僚。皇太子以下，其在行马内，有违法宪者弹纠之。虽在行马外，而监司不纠，亦得奏之。如今之文，行马之内有违法宪，谓禁防之事耳。宫内禁防，外司不得而行，故专施中丞。今道路桥梁不修，斗讼屠沽不绝，如此之比，中丞推责州坐，即今所谓行马内语施于禁防。既云中丞督司百僚矣，何复说行马之内乎！既云百僚，而不得复说行马之内者，内外众官谓之百僚，则通内外矣。司隶所以不复说行马内外者，禁防之事已于中丞说之故也。中丞、司隶俱于太子以下，则共对司内外矣，不为中丞专司内百僚，司隶专司外百僚。自有中丞、司隶以来，更互奏内外众官，惟所纠得无内外之限也。而结一旦横挫臣，臣前所以不罗缕者，冀因结奏得从私愿也。今既所愿不从，而敕云但为过耳，非所不及也。以此见原。臣忝司直之任，宜当正己率人，若其有过，不敢受原。是以申陈其愚。司隶与中丞俱共纠皇太子以下，则从皇太子以下无所不纠也。得纠持太子而不得纠尚书，臣之□塞既所未譬。皇太子为在行马之内邪，皇太子在行马之内而得纠之，尚书在行马之内而不得纠，无有此理。此理灼然，而结以此挫臣。臣可无根耳，其于观听，无乃有怪邪！臣识石公前在殿上脱衣，为司隶荀恺所奏，先帝不以为非，于时莫谓侵官；今臣裁纠尚书，而当有罪乎？（《晋书·傅咸传》。御史中丞解结以咸劾王戎为违典制，越局侵官，咸上事云云。又《御览》二百二十六引《傅咸集》作「奏事」。）



◇　司隶校尉教

司隶校尉旧号卧虎，诚以举纲而万目理，提领而众毛顺。（《御览》二百五十引《傅咸集》）



◇　又教

闻南市有蜀妪，作茶粥卖之。廉事打破其器物，使无为卖饼于市，而禁茶粥，以困老姥，独何哉？（《北堂书钞》一百四十四）



◇　又教

屠年酤酒，凿钱作锡，皆有损害。（《御览》八百二十八引《傅咸集》）



◇　马杨骏笺

事与世变，礼随时宜，谅□之不行尚矣。由世道弥薄，权不可假，故虽斩焉在疚，而躬览万几也。逮至汉文，以天下体大，服重难久，遂制既葬而除。世祖武皇帝虽大孝□□，亦从时释服，制心丧三年，至千万几之事，则有不遑。今圣上欲委政于公，谅□自居，此虽谦让之心，而天下未以为善。天下未以为善者，以亿兆□□，戴仰宸极，听于冢宰，惧天光有蔽。人心既以若此，而明公处之固未为易也。窃谓山陵之事既毕，明公当思隆替之宜。周公圣人，犹不免谤。以此推之，周公之任既未易而处，况圣上春秋非成王之年乎！得意忘言，言未易尽。苟明公有以察其忄空款，言岂在多。（《晋书·傅咸传》）



◇　与汝南王亮笺（题从《魏志·卫臻传》注）

杨骏有震主之威，委任亲戚，此天下所以喧哗。今之处重，宜反此失。谓宜静默颐神，有大得失，乃维持之；自非大事，一皆抑遣。比四造诣，及经过尊门，冠盖车马，填塞街衢，此之翕习，既宜弭息。又夏侯长容奉使为先帝请命，祈祷无感，先帝崩背，宜自咎责，而自求请命之劳，而公以为少府。私窃之论，云长容则公之姻，故至于此。卫伯舆贵妃兄子，诚有才章，应作台郎，然未得东宫官属。东宫官属，前患杨骏亲理塞路，今有伯舆贵妃兄子复越某作朗（「卫伯舆」已下从《魏志·卫臻传》注引《傅咸集》补）。一犬吠形，群犬吠声，惧于群吠，遂至叵听也。咸之为人，不能面从而有后言。尝触杨骏，几为身祸；况于殿下，而当有惜！往从驾，殿下见语：「卿不识韩非逆鳞之言邪，而□摩天子逆鳞！」自知所陈，诚□□触猛兽之须耳，所以敢言，庶殿下当识其不胜区区。前摩天子逆鳞，欲以尽忠；今触猛兽之须，非欲为恶，必将以此见恕。（《晋书·傅咸传》）



◇　致汝南王亮书

咸以为太甲、成王年在蒙幼，故有伊、周之事。圣人且犹不免疑，况臣既不圣，王非孺子，而可以行伊、周之事乎！上在谅□，听于冢宰，而杨骏无状，便作伊、周，自为居天下之安，所以至死。其罪既不可胜，亦是殿下所见。骏之见讨，发自天聪，孟观、李肇与知密旨耳。至于论功，当归美于上。观等已数千户县侯，圣上以骏死莫不欣悦，故论功宁厚，以叙其欢心。此群下所宜以实裁量，而遂扇动，东安封王，孟李郡公，馀侯伯子男，既妄有加，复又三等超迁。此之熏赫，震动天地，自古以来，封赏未有若此者也。无功而厚赏，莫不乐国有祸，祸起当复有大功也。人而乐祸，其可极乎！作此者，皆由东安公。谓殿下至止，当有以正之。正之以道，众亦何所怒乎！众之所怒，在于不平耳，而今皆更倍论，莫不失望。咸之愚冗，不惟失望而已，窃以为忧。又讨骏之时，殿下在外，实所不综。今欲委重，故令殿下论功。论功之事，实未易可处，莫若坐观得失，有居正之事宜也。（《晋书·傅咸传》）



◇　答李斌书

吾作左丞，未几而已。吾为京兆，虽心知此为不合，然是家乡亲里，自愿便从俗耳，时足下问吾当去否，吾答鹦武子言阿安乐。今到阿安乐，何为不去。（《御览》九百二十四）



◇　答杨济书

卫公云，酒色之杀人，此甚于作直。坐酒色死，人不为悔。逆畏以直致祸，此由心不直正，欲以苟且为明哲耳！自古以直致祸者，当自矫枉过直，或不忠允，欲以亢厉为声，故致忿耳。安有忄空忄空为忠益，而当见疾乎！（《晋书·傅咸传》）

违距上命，稽留诏罚，退思此罪，在于不测，才加罚黜，退用战悸，何复以杖重为剧。小人不德，所好唯酒，宜于养疮，可数致也。（《御览》六百五十引《傅咸集》）



◇　答曹志

英气泉涌，逸藻波腾。



◇　相谕草

黄纸故事，铺不上，皆取急与。自顷多废，辄皆移病前门。自令以后，尚书铺不上门扌丐急。（《北堂书钞》三十二）



◇　答辛旷诗序

尚书左丞，弹八座以下，居万机之会，斯乃皇朝之司直，天台之管辖。余前为右丞，具知此职之要，后忝此任，黾勉从事，日慎一日。（《初学记》十一引两条。前作傅玄，后作傅咸。《通典》二十二、《御览》二百十三并作傅咸。）



◇　答潘尼诗序

司州秀才潘正叔，识通才高，以文学温雅为博士。余性直，而处清论褒贬之任，作诗以见规。虽褒饰之举，非所敢闻，而斐粲之辞，良可乐也。答之虽不足以相酬报，所谓盍各言志也。（《艺文类聚》三十一）



◇　答栾弘诗序

安乐令栾弘，太傅巨平侯羊公辟未就，而公薨后，应司州之命举秀才、博文通济之士。余失和于府，当换为护军司马，赋诗见赠，答之云尔。



◇　答郭泰机诗序

河南郭泰机，寒素后门之士，不知余无能为益，以诗见，激切可施用之才，而况沈沦不能自拔于世？余虽心知之，而末如之何，此屈非复文辞所了。故直戏以答其诗云。（《文选》郭泰机《答傅咸诗》注）



◇　赠何劭王济诗序

朗陵公何敬祖，咸之从内兄；国子祭酒王武子，咸从姑之外孙也。并以明德，见重于世。咸亲之重之，情犹同生，义则师友。何公既登侍中，武子俄而亦作，二贤相得甚欢，咸亦庆之。然自恨暗劣。虽愿共缱绻，而从之末由，历试无效，且有家艰，心存日替，赋诗申怀，以贻之云尔。（《初学记》十二，《御览》二百十九）



◇　皇太子释奠颂

生而知之，上于皇储。以能而问，处实若虚。爰雕圣章，玉采是敷。蒸蒸皇储，既睿且聪。神而明之，夫岂发蒙？谦以制礼，靡事不恭。乃修嘉荐，于国之雍。敬享先师，以畴圣功。□□皇嗣，希心阙里。企兹良辰，卜近于市。光光舆服，穆穆容止。祗奉圣灵，躬承明祀。济济儒生，亻先亻先胄子。清洒于觞，匪宴斯喜。欣道之弘，自今以始。（《艺文类聚》三十八，《初学记》十四）



◇　御史中丞箴（并序）

百官之箴，以箴王阙。余承先君之踪，窃位宪台，惧有忝累垂翼之责，且造斯箴，以自勖励。不云自箴，而云御史中丞箴者，凡为御史中丞，欲通以箴之也。词曰：

煌煌天文，众星是环。爰立执法，其晖有焕。执宪之纲，秉国之宪。鹰扬虎视，肃清违慢。謇謇匪躬，是曰王臣。既直其道，奚顾其身。身之不顾，孰其弗震？邦国若否，山甫是明；焉用彼相，莫扶其倾？淮南构逆，实惮汲生。赫赫有国，可无跺贞，忧责有在，绳必以直。良农耘秽，勿使能植。无礼是逐，安惜翅翼？嗟尔庶寮，各敬乃职！无为罚先，无怙厥力！怨及朋友，无惭于色。得罪天子，内省有恧。是用作箴，惟以自敕。（《初学记》十二，《御览》二百二十六）



◇　犀钩铭（并序）

世称鸡骇之犀。闻之父常侍曰，犀之美者有光，鸡见影而惊，故曰骇鸡。有以此钩见遗者，乃为之铭。（《艺文类聚》九十五，《御览》八百九十）

兽曰玄犀，处自林麓。食惟棘刺，体兼五肉。□或有神，表露以角。含精吐英，望如华烛。置之荒野，禽兽莫触。（《御览》八百九十）





◇　邛竹杖铭

嘉兹奇竹，质劲体直。立比高节，示世矜式。（《艺文类聚》六十九）





◇　扇铭（并序）

武都太守房仲发遗扇，无以报之，为铭以识之。

扇为德，盖有云。取于执政，用为君情。凉风既兴，是焉屏处。行藏惟时，孔颜齐矩。（《北堂书钞》一百三十四。案：此铭多误字，无从校正。）



◇　中郎将曹府君碑

伊立公朝，雅然正色。既侍皇帷，谠言常则。（《北堂书钞》三十七）



◇　襄邑侯诔

言研其几，文艳香兰。



◎　傅祗

祗字子庄，玄从子。魏甘露末袭父嘏爵阳乡侯。咸熙中改封泾原子。入晋为太子舍人，累迁散骑黄门郎，赐爵关内侯，母忧去官。起为荥阳太守兼廷尉，迁常侍左军将军。惠帝时历侍中司隶校尉，封灵川县公，迁光禄勋卫尉，拜常侍，加光禄大夫。赵王伦辅政，以为中书监，及篡位，以为右光禄，加侍中。伦诛，迁太子少傅，加侍中。怀帝时迁光禄大夫侍中，未拜，加右仆射中书监；行太子太傅，代东海王越为司徒。



◇　议鲁相请尊祀孔子庙

《春秋传》言立在祀典，则孔子是也。宗圣适足继绝世、章盛德耳。至于显立言，崇明德，则宜如鲁相所上。（《魏志·崔林传》。博士傅祗议。案：此议当在景初、正始之间，而《晋书》言傅祗卒于永嘉末，年六十九，若非《晋书》有误，即此博士傅祗别是一人也。今姑编入晋文，俟考。）





◇　请原杨骏官属启

昔鲁芝为曹爽司马，斩关出赴爽，宣帝义之，尚迁青州刺史。骏之僚佐不可加罚。（《晋书·傅祗传》）



◇　与杨骏书

未有帝王始崩，臣下论功者也。（《晋书·傅祗传》）



◎　傅□□

□□字世道，祗少子。元康初封武乡亭侯。永嘉中选为秘书丞，没于石勒，勒以为大将军右司马。有《晋诸公赞》二十二卷，《晋公卿礼秩故事》九卷，《集》五卷。

◇　自叙

□□字世道，年五岁，散骑常侍扶风鲁叔虎与先公甚友善，以德量□喜与余戏，尝解余衣褶披其背，脱金环与侍者，谓余当吝惜，而余笑与之，经数日不索，遂于此见名，言论甚重。（《御览》六百九十一）

时请定九品，以余为中正。余以祖考历代掌州乡之论，又兄宣年三十五，立为州都令，余以少年，复为此任，故至于上品，以宿年为先，是以乡里素滞屈者，渐得叙也。（《御览》二百六十五）





卷五十三




◎　李秉

秉字玄胄，江夏平春人，汉汝南太守通孙。仕魏为秦州刺史。晋受禅，封都亭侯。卒，谥曰定。



◇　家诫

昔侍坐于先帝，时有三长吏俱见。临辞出，上曰：「为官长当清，当慎，当勤，修此三者，何患不治乎？」并受诏。既出，上顾谓吾等曰：「相诫敕正当尔不？」侍坐众贤，莫不赞善。上又问：「必不得已而去，于斯三者何先？」或对曰：「清固为本。」次复问吾，吾对曰：「清慎之道，相须而成，必不得已，慎乃为大。夫清者不必慎，慎者必自清，亦由仁者必有勇，勇者不必有仁。是以《易》称「括囊无咎」，藉用白茅，皆慎之至也。．上曰：」卿言得之矣。可举近世能慎者谁乎？」诸人各未知所对，吾乃举故太尉荀倩、尚书董仲连、仆射王公仲并可谓为慎。上曰：「此诸人者，温恭朝夕，执事有恪，亦各言其慎也。然天下之至慎者，其惟阮嗣宗乎！每与之言，言及玄远，而未曾评论时事，臧否人物，真可谓至慎矣。」吾每思此言，亦足以为明诫。凡人行事，年少立身，不可不慎，勿轻论人，勿轻说事，如此则悔吝何由而生，祸患无从而至矣。（《魏志·李通传》注引王隐《晋书》。秉尝答司马文王问，因以为《家诫》。又《世说·德行篇》注及《御览》四百三十引王隐《晋书》并作李康，因秉字俗写作□□，与康形近而误也。李康字萧远，中山人，《文选·运命论》注引刘义庆《集林》：「康早卒。」未必入晋也。又案《世说·言语篇》注引《晋中兴书》：「李充江夏黾阝人，祖康父矩，皆有美名。」彼康字亦秉之误。）



◎　李重

重字茂曾，秉子咸宁中为始平王文学，迁太子舍人，转尚书郎。太熙初迁廷尉平。惠帝时转中书郎，迁尚书吏部郎，出为行讨虏护军平阳太守，以弟嶷丧去官。永康初，赵王伦为相国，引为左长史（案：《李重传》作左司马，今据《荀组传》）。忧逼成疾，卒，赠散骑常侍，谥曰成。



◇　请除九品疏

先王议制，以时因革，因革之理，维变所□。九品始于丧乱，军中之政，诚非经国不刊之法也。且其检防转碎，征形失实，故朝野之伦，佥谓驱动风俗，为弊已甚。而至于议改，又以为疑。巨以革法创制，当先尽开塞利害之理，举而错之，使体例大通而无否滞亦未易故也。

古者诸侯之治，分土有常，国有定主，人无异望，卿大夫世禄，仕无出位之思，臣无越境之交，上下体固，人德归厚。秦反斯道，罢侯置守，风俗浅薄，自此来矣。汉革其弊，斟酌周、秦，并建侯守，亦使分土有定，而牧司必各举贤，贡士任之乡议，事合圣典，比踪三代。方今圣德之隆，光被四表，兆庶□□，欣睹太平。然承魏氏□弊之迹，人物播越，仕无常朝，人无定处，郎吏蓄于军府，豪右聚于都邑，事体驳错，与古不同。谓九品既除，宜先开移徙，听相并就。且明贡举之法，不滥于境外，则冠带之伦将不分而自均，即土断之实行矣。又建树官司，功在简久。阶级少，则人心定；久其事，则政化成而能否著，此三代所以直道而行也。以为选例九等，当今之要，所宜施用也。圣王知天下之难，常从事于其易。故寄隐括于闾伍，则邑屋皆为有司。若任非所由，事非所核，则虽竭圣智，犹不足以赡其事。由此而观，诚令二者即行，即人思反本，修之于乡，华竞自息，而礼让日隆矣。（《晋书·李重传》，《通典》十四）



◇　请优礼朱冲疏

凡山林避宠之士，虽违世背时，出处殊轨，而先王许之者，嘉其服膺高义也。昔先帝患风流之弊，而思反纯朴，乃谘询朝众，搜求隐逸。咸宁二年，始以太子中庶子征安定皇甫谧，四年，又以博士征安南朱冲，太康元年，复以太子庶子征冲，虽皆以病疾不至，而朝野悦服。陛下远迈先帝礼贤之旨，臣访冲州邑，言其虽年近耋耄，而志气克壮，耽道穷薮，老弥新，操尚贞纯，所居成化，诚山栖耆德，足以表世笃俗者也。臣以为宜垂圣恩，及其未没，显加优命。（《晋书·李重传》）



◇　奏驳恬和所表二事

先王之制，士农工商有分，不迁其业，所以利用厚生，各肆其力也。《周官》以土均之法，经其土地井田之制，而辨其五物九等贡赋之序，然后公私制定，率土均齐。自秦立阡陌，建郡县，而斯制已没。降及汉魏，因循旧迹，王法所峻者，唯服物车器有贵贱之差，令不僭拟以乱尊卑耳。至于奴婢私产，则实皆未尝曲为之立限也。八年《己巳》诏书申明律令，诸士卒百工以上，所服乘皆不得违制。若一县一岁之中，有违犯者三家，洛阳县十字已上，官长免。如诏书之旨，法制已严。令如和所陈而称光、□之议，此皆衰世逾侈，当时之患。然盛汉之初不议其制，光等作而不行，非漏而不及，能而不用也。盖以诸侯之轨既灭，而井田之制未复，则王者之法不得制人之私也。人之田宅既无定限，则奴婢不宜偏制其数，惧徒为之法，实碎而难检。方今圣明垂制，每尚简易，法禁已具，和表无施。（《晋书·李重传》。大中大夫恬和表陈便宜，称汉孔光、魏徐□等议，使王公已下制奴婢限数，及禁百姓卖田宅，中书启可属主者为条制，重奏云云。）



◇　奏霍原应举寒素

案如《癸酉诏书》，廉让宜崇，浮竞宜黜。其有履谦寒素靖恭求己者，应有以先之。如诏书之旨，以二品系资，或失廉退之士，故开寒素以明尚德之举。司徒总御人伦，实掌邦教，当务峻准评，以一风流。然古之厉行高尚之士，或栖身岩穴，或隐迹丘园，或克己复礼，或耄斯称道，出处默语，唯义所在。未可以少长异操，疑其所守之美，而远同始终之责，非所谓拟人必于其伦之义也。诚当考之于邦党之伦，审之于任举之主。沈为中正，亲执铨衡，陈原隐居永志，笃古好学，学不为利，行不要名，绝迹穷山，蕴□道艺，外无希世之容，内全遁逸之节，行成名立，缙绅慕之，委质受业者千里而应，有孙孟之风，严郑之操。始举原，先谘侍中、领中书监华，前州大中正、后将军婴，河南尹轶。去三年，诸州还朝，幽州刺史许猛特以原名闻，拟之西河，求加征聘。如沈所列，州党之议既举，又刺史班诏表荐，如此而犹谓草野之誉未洽，德礼无闻，舍所征检之实，而无明理正辞，以夺沈所执。且应二品，非所求备。但原定志穷山，修述儒道，义在可嘉。若遂抑替，将负幽邦之望，伤敦德之教。如诏书所求之旨，应为二品。（《晋书·李重传》。燕国中正刘沈举霍原为寒素，司徒府不从，沈又抗诣中书奏原而中书复下司徒参论，司徒左长史荀组以为不应举，重奏云云。又略见《文选》王康琚《反招隐诗》注引王隐《晋书》。）



◇　奏驳介登贬秩居官事

臣闻立法垂制，所以齐众检邪，非必曲寻事情，而理无所遗也。故所滞者寡，而所济者众。今如登郡比者多，若听其贬秩居官，动为准例，惧庸才负远，必有黩货之累，非所以肃清王化，辑宁殊域也。臣愚以为宜听鉴所上，先召登还，且使体例有常，不为远近异制。（《晋书·李重传》。司隶校尉石鉴奏郁林太守介登役使所监，求召还。尚书荀恺以为远郡非人情所乐，奏登贬秩居官，重驳云云）



◇　杂奏议

古之圣王，建官垂制，所以体国经治，而功在简易，自帝王而下，世有增损。舜命九官，周公六职，秦采古制，汉仍秦旧，倚丞相，任九卿，虽置五曹、尚书令、仆射之职，始于掌封奏以宣内外，事任尚轻，而郡守牧民之官重，故汉宣称所与为治，唯良二千石，其有殊效者，辄玺书勉励，或赐爵进秩，礼遇丰厚，得为治大体，所以远踪三代也。及至东京，尚书虽渐优显，然令仆出为郡守，钟离意、黄香、胡广是也。郡守入为三公，虞延、第五伦、桓虞，鲍昱是也。近自魏朝名守杜畿、满宠、田豫、胡质等，居郡或十余年，或二十年，或秩中二千石假节，犹不去郡，或还不易方，此亦古人苟善其事，虽没世不徙官之义也。汉魏以来，内官之贵于今最隆。太始以前，多以散官补台郎，亦径补黄门中书郎，而今皆数等而后至，众职率亦如此。陵迟之俗未返，笃上之风未洽，及百官等级遂多，迁补转徙如流，能否无以著，黜陟不得彰，此为治之大弊也。夫阶级繁多而冀官久。官不久而冀治功成，不可得也。《虞书》云：「三考黜陟幽明。」《周官》「三年大计群吏之治，而行其诛赏。」汉法：官人不得真秩。京房为魏郡太守，以八百石居之。魏初用轻资，先亦试守，不称则继以左迁，然则俊才登进，无能降退，此则所谓有知必试，而使人以器者也。臣以为今宜大并群官等级，使同班者不得复稍迁，又简法外议罪之制，明试守左迁之例，则官人之理尽，士必量能而受爵矣。居官者日久，则政绩可考，人心自定，务求诸己矣。（《艺文类聚》四十五，又《群书治要》二十九引《晋书·百官志》，又《通典》十六，又《御览》二百三并引《李重集》，「杂奏议」。案：《晋书·李重传》：于时内官重，外官轻，兼阶级繁多，重议之，见《百官志》。检今《晋书·职官志》，无此奏议，《治要》所用是王隐《晋书》即《李重传》所称见《百官志》者也。）



◇　荐曹嘉启

魏氏宗室屈滞，每圣恩所存。东莞太守曹嘉，才干学义，不及志翕，而良素修□，性业逾之；又已历二郡。臣以为优先代之后，可以嘉为员外散骑侍郎。（《魏志·楚王彪传》注引王隐《晋书》。吏部郎李重启云。）



◇　吏部尚书箴序

重忝曹郎，铨管九流，品藻清浊，虽祗慎，莫知所寄。（《初学记》十一，又《文选·褚渊碑》注引《李重集》作「铨管人流」。）



◎　李充

充字弘度，重弟矩之子。成帝时辟丞相王导掾，转记室参军；又参征北褚裒军事，除剡令，入为大著作郎，迁中书侍郎。有《论语注》十卷，《翰林论》五十四卷，《集》二十卷。



◇　风赋

寻之莫见其终，迎之莫知其来。四方为之易位，八维为之轮回；游聚则天地为一，消聚则六合洞开。（《艺文类聚》一）



◇　春游赋

盖适性莫□□乎游，而时和莫喻乎春。（《御览》二十）



◇　怀愁赋

在中秋之遥夜兮，直崇礼之禁闱。（《初学记》十一）



◇　玄宗赋

慕玄风之遐裔，余皇祖曰伯阳。（《文选》江淹《杂体》诗注）



◇　穆天子赋

其马则赤骥盗骊，骅骝绿耳，杨和齐镳，一瞬万里。（《御览》三百五十八）



◇　九贤颂

□郭有道

峨峨有道，英风霞爽。玄览洞照，慧心秀朗。□管征君

管生含道，养志颐神。抱璞秉和，履稚依仁。

□陈太丘

懿矣太丘，惟德之纪。弭迹下邑，戢景百里。□华太尉

□□敬侯，诞纵淑姿。令迹凤翔，清尘龙飞。

□嵇中散

肃肃中散，俊明宣哲。笼罩宇宙，高蹈玄辙。（并《初学记》十七）



◇　起居诫

温良恭俭，仲尼所以为贵；小心翼翼，文王所以称美。圣德周达无名，斯亦圣中之目也。中人而有斯行，则亦圣人之一隅矣。而末俗谓守慎为拘吝，退慎为怯弱，不逊以为勇，无礼以为达，异乎吾所闻也。（《艺文类聚》二十三）

床头书疏，亦不足观：或他事私密，不欲令人见之，纵能不宣，谁与明之？若有泄露，则伤之者至矣。（《御览》五百九十五）

军书羽檄，非儒者之事，但家奉道法，言不及杀。语不虚诞，而檄不切厉则敌心陵，言不夸壮则军容弱，请姑舍之，以待能者。（《御览》五百九十七）



◇　学箴（并序）

《老子》云：「绝仁弃义，家复孝慈。」岂仁义之道绝，然后孝慈乃生哉？盖患乎情仁义者寡而利仁义者众也。道德丧而仁义，仁义彰而名利作，礼教之弊，直在兹也。先王以道德之不行，故以仁义化之，行仁义之不笃，故以礼律检之；检之弥繁，而伪亦愈广，老庄是乃明无为之益，塞争欲之门。夫极灵智之妙，总会通之和者，莫尚乎圣人。革一代之弘制，垂千载之遗风，则非圣不立。然则圣人之在世，吐言则为训辞，莅事则为物轨，运通则与时隆，理丧则与世弊矣。是以大为之论以标其旨。物必有宗，事必有主，寄责于圣人而遗累乎陈迹也。故化之以绝圣弃智，镇之以无名之朴。圣教救其末，老庄明其本，本末之涂殊而为教一也。人之迷也，其日久矣！见形者众，及道者鲜，不觌千仞之门而逐□物之迹，逐迹逾笃，离本逾远，遂使华端与薄俗俱兴，妙绪与淳风并绝，所以圣人长潜而迹未尝灭矣。惧后进惑其如此，将越礼弃学而希无为之风，见义教之杀而不观其隆矣。略言所怀，以补其阙。引道家之弘旨，会世教之适当，义不违本，言不流放，庶以祛困蒙之蔽，悟一往之惑乎！其辞曰：芒芒太初，悠悠鸿芒。蚩蚩万类，与道兼忘。圣迹未显，贤名不彰。怡此鼓腹，率我猖狂。资生既广，群涂思通。□实师明，匪予求蒙。遗己济物而天下为公。大庭唱基，羲农宏赞。六位时成，离晖大观。泽洽雨濡化流风散。比屋同尘而人罔僭乱。爰暨中古，哲王胥承。质文代作，礼统迭兴。事籍用以繁，化因阻而凝。动非性扰，静岂神澄！名之攸彰，道之攸废。乃损所隆，乃崇所替。刑作由于德衰，三辟兴乎叔世。既敦既诱，乃矫乃厉。敦亦既备，矫亦既深。雕□彖生文，抑扬成音。群能骋技，众巧竭心。野无陆马，山无散林。风罔不动。化罔不移。人之失德，反正作奇。乃放欲以越礼，不知希竞之为病。违彼夷涂，而遵此险径。狡逸陵冈，游鱼遁川，至赜深妙，大象幽玄，弃饵收□而责功蹄筌，先统丧归而寄旨忘言。政异征辞，拔本塞源。遁迹永日，寻响穷年。刻意离性而失其常然。世有险夷，运有通圮。损益适时，升降惟理。道不可以一日废，亦不可以一朝拟。礼不可为千载制，亦不可以当年止。非仁无以长物，非义无以齐耻。仁义固不可远，去其害仁义者而已。力行犹惧不逮，希企邈以远矣。室有善言，应在千里。况乎行止，复礼克己。风人司箴，敬贻君子。（《晋书·李充传》）





◇　登安仁峰铭

正月七日，厥日惟人。策我良驷，陟彼安仁。（《艺文类聚》四，《初学记》四）



◇　良弓铭

弓矢之作，爰自曩时。乡村载礼，招命在诗。力称颜高，功发由基。不争之美，亦以详疑。（《艺文类聚》六十，《初学记》二十二）





◇　壶筹铭

投壶筹礼，揖叙先后，通风月数，分为主部。（《御览》七百五十三）



◇　博铭

夫无用心，博弈犹贤。方平处下，有不邪偏。（《御览》七百五十四）



◇　舟楫铭

舟楫之利，譬犹车马。重载历远，以济天下。相风视波，穷究川野。安审惧慎，终无不可。（《御览》七百七十）





◇　吊嵇中散

先生挺邈世之风，资高明之质。神萧萧以宏远，志落落以遐逸。忘尊荣于华堂，括卑静于蓬室。宁漆园之逍遥，安柱下之得一。寄欣孤松，取乐竹林。尚想蒙庄，聊与抽簪。味孙觞之浊胶，鸣七弦之清琴。慕义人之元旨，咏千载之徽音。凌晨风而长啸，托归流而咏吟。乃自足乎丘过于，孰有愠乎陆沈？马乐原而翅足，龟悦涂而曳尾。畴庙堂而足荣，岂和铃之足视！久先生之所期，羌元达于遐旨。尚遗大以出生，何殉小而入死？嗟乎先生！逢时命之不丁。冀后调于岁寒，遭繁霜于夏零。灭皎皎之玉质，绝琅琅之金声。援明珠以弹雀，损所重而为轻。谅鄙心之不爽，非大雅之所营。（《御览》五百九十六）



◇　翰林论

或问曰，何如斯可谓之文？答曰：孔文举之书，陆士衡之议，斯可谓成文矣。（《初学记》二十一，《御览》五百八十五）

潘安仁之为文也，犹翔禽之羽毛，衣被之绡□。（《初学记》二十一，《御览》五百九十九）

容象图而赞立，宜使辞简而义正，孔融之赞杨公，亦其义也。（《御览》五百八十八）

表宜以远大为本，不以华藻为先。若曹子建之表，可谓成文矣；诸葛亮之表刘主，裴公之辞侍中，羊公之让开府，可谓德音矣。（《御览》五百九十四）

驳不以华藻为先，世以傅长虞每奏驳事，为邦之司直矣。（《御览》五百九十四）

研□名理，而论难生焉，论贵于允理，不求支离，若嵇康之论，成文美矣。（《御览》五百九十五）

在朝辨政而议奏出，宜以远大为本，陆机议晋断，亦名其美矣。（《御览》五百九十五）

盟檄发于师旅，相如哈蜀父老，可谓德音矣。（《御览》五百九十七）



◎　李□

□字长林，充子。举孝廉，为本郡太守。有《尚书注》十卷，《集》十卷。



◇　雪赋

何时雪之嘉泽，亦应变而俱凝。随同云而下降，固沾渥之所兴。（《艺文类聚》二）



◇　雷赋

伊青阳之肇化兮，陶万殊于天壤。结郁蒸以成雷兮，鼓訇□□之逸响。应成风以相薄兮，包群动而为长。乘去气之郁蓊兮，舒电光之炯晃。惊蛰虫于始作兮，惧远迩之异象。尔其发也，则腾跃□薄，砰磕隐天。起伟霆于霄际，摧劲木于岩巅。驱宏威之迅烈，若崩岳之□□。斯实阳灵之变化，固大壮之宗源也。若乃骇气奔，震响交搏，□沦隐辚，崩腾磊落。来无彻迹，去无阡陌。君子恐惧而修省，圣人因象以制作。审其体势，观其曲折。轻如伐鼓，轰若走辙。□犹地倾，纟画似天裂。比五音而无当，校众响而称杰。于是上穆下明，顺天承法。戒刑狱以致亨，孰非善而可摄。正震体于东方，立不易之恒业。豫行师以景奋，解宥过而人协。若夫洪细靡常，兴废难克。殷其山阳，劝义崇德。起五龙于河始，戕武乙于渭北。启周成之冲昧，罚展氏之凶慝。虽通塞于万形，犹违虚而守盈。肆大夏而有烈，奋严冬而弗经。保恬静以处顺，乃上善以屏营。夫有往而为闲，若大音之希声。（《艺文类聚》二，《初学记》一）



◇　悲四时赋

悲春日兮！悲阳泽之方宣。建灵威以延蛰，叩东震而飨天。布和气之烟□，舒朗景之淑鲜。云兴滋于秀石，飙鸣柯于崇山。平皋眇莽，中林葱青。野马飞涧，晨虹垂旌。阳燕南徂，阴雁北征。素华浩浩，丹秀荧荧。（《艺文类聚》三）

□□□而含秀，叶霭霭而敷荣。（《北堂书钞》一百五十四）

悲夏日兮！悲炎节之赫羲。览祝融之御辔，游井耀兮南离。□辰凯之长吹，荫绿柳之扬枝。云郁律以泉涌，雨淋澡而方□。奋骇霆之奔磕，舒惊电之横□。（《艺文类聚》三）

秋日悲兮！火流天而涤暑，风入林而疏条。菊挺葩于绿茎，兰飞馨于翠翘。（《北堂书钞》一百五十四）

云□□以时兴，雪联翩而骤密。枯枝皎如琼翰，空岫朗若玉宝。（《御览》十二）



◇　感兴赋

风触波而文动兮，露沾卉而珠凝。（《初学记》三）



◇　凌仙赋

瞻蓬莱之秀屿，冀东叟之可寻，将乍至而反坠，患巨浪之相临。（《初学记》六，案：《广弘明集》有《大乘赋》，谓是魏李□作，检《魏书》、《北史》，未见其人也。今姑隶入元魏文，此不录。）



◇　龟赋

质应离象，位定坎居。贱彼朵颐，贲我灵符。浮洛川，见纬书；洞秘赜，通元虚。（《初学记》三十，《御览》九百三十一）



◇　镜论

日之照镜，光烛乎壁。水对镜，相照而已，日为鉴水之族也。光来无渐，孰有往反也。（《北堂书钞》一百三十六）



◇　阮彦伦诔

积土累功，以为云台。（《文选》谢宣远《答灵运诗》注）





卷五十四




◎　袁准（一）

准，字孝尼，陈郡扶乐人。魏国郎中令涣第四子，仕魏未详。入晋拜给事中。有《仪礼丧服经》注一卷，《袁子正论》十九卷，《正书》二十五卷，《集》二卷。



◇　招公子（《艺文类聚》作《观殊俗》）

河内青稻，新城白□更，弱臭游梁，濡□骨通芳。（《北堂书钞》一百四十二，《艺文类聚》八十五）

蒸豚□鳌，炙鹑炙雁。鹭闵备，文黄散。（《北堂书钞》一百四十二）

辽东细粒，鲛氏□□，寒鹄□□雁。（同上）

索兰枝而不得，见巨房之大栗。（《艺文类聚》八十七）



◇　献言于曹爽宜捐淮汉已南

吴楚之民脆弱寡能，英才大贤不出其土，比技量力，不足与中国相抗，然自上世以来常为中国患者，盖以江汉为池，舟楫为用，利则陆钞，不利则入水，攻之道远，中国之长技无所用之也。孙权自十数年以来，大畋江北，缮治甲兵，精其守御，数出盗窃，敢远其水，陆次平土，此中国所愿闻也。夫用兵者，贵以饱待饥，以逸击劳，师不欲久，行不欲远，守少则固，力专则强。当今宜捐淮、汉以南，退却避中贼能入居中央，来侵边境，则随其所短，中国之长技得用矣。若不敢来，则边境得安，无钞盗之忧矣。使我国富兵强，政修民一，陵其国不足为远矣。今襄阳孤在汉南，贼循汉而上，则断而不通，一战而胜，则不攻而自服。故置之无益于国，亡之不足为辱。自江夏已东，淮南诸郡，三后已来，其所亡几何，以近贼疆界易钞掠之故哉！若徙之淮北，远绝其间，则民人安乐，何鸣吠之惊乎？（《魏志·齐王芳纪》注）



◇　才性论

凡万物生于天地间，有美有恶。物何故美？清气之所生也。物何故恶？浊气之所施也。夫金石丝竹，中天地之气；黼黻玄黄，应五方之色有五。君子以此得曲直者，木之性也。曲者中钩，直者中绳，轮桷之材也。贤不肖者，人之性也。贤者为师，不肖者为资，师资之材也。然则性言其质，才名其用，明矣。（《艺文类聚》二十一）



◇　丧服传

案：《孔子家语》曰：「男子十六而成童，女子十四而化育。」此成人之大例也。人成有早晚。又案：《左氏传》曰：「国君十五而生子，冠而生子，礼也。」然则十五、十六，可以为成人矣。女七岁男八岁而堕齿，此堕齿之大例也。以是而处殇之义，则七岁至九岁，宜为下殇；十岁至十二，宜为中殇；十三至十五，宜为长殇。合古十六成人十五生子之义，十九以下，四岁之差。《传》所记者，非经典也。二十而冠，三十而娶，是无不冠不娶之限耳；若必三十，则舜为得礼矣，奚为称鳏哉？（《通典》九十）



◇　袁子正论

（谨案：《隋志·儒家》：《袁子正论》十九卷，袁准撰。梁又有《袁子正书》二十五卷，袁准撰，亡。《旧唐志·儒家》：《政论》，二十卷，《正书》二十五卷，袁准撰，《新唐志》作《正论》，作袁准，卷数与旧同。各书或称袁准，或称袁准，或称袁淮，盖隶俗变准为准，因误为淮，止是一人。《政论》即《正论》之误，亦止一书。准，汉司徒滂孙，郎中令涣第四子。涣卒于建安中，《魏志·涣传》注引《袁氏世纪》，有准《自序》一首，盖仕魏未显，其《正论》乃魏时所作。入晋拜给事中，见《袁涣传》注引。荀绰《兖州记》亦引，见《北堂书钞》五十八、《艺文类聚》四十八、《初学记》十二、《御览》二百二十一，《晋书》附《袁瑰传》。准陈郡扶乐人，瑰梁国阳夏人，瑰即准之从孙。瑰子乔，乔子山松，名位显著，故准附《瑰传》。唐初人似未知袁淮即袁准，故《群书治要》载《正书》题曰袁淮，而《晋书》于准所著，但言注《丧服经》，不言《正论》《正书》，盖误分袁准、袁淮为两人。今搜揖各书，得《正论》三十许事，《正书》四十许事；校补讹脱，仍依隋唐《志》，先《正论》，次《正书》，定著各为一卷。其所注《丧服经》，《隋志》作《丧服经传》，《旧唐志》作《丧服纪》，《新唐志》作《仪礼注》，皆一卷，今仅存一条，以其仅见，别附《文集》之后。）

伏羲画八卦，触类而长六十四卦，文王作彖象。（《书钞》九十九）

《书》称：「钦哉！惟刑之恤。」又曰：「宥过无大刑无小。」此前王明德慎罚之意也。昔汉文咸缇萦之孝，遂去肉刑。近则太宗（案：魏明帝自定庙号为烈祖，今此作太宗，岂少帝时易之邪？当考）。视明堂之图，欲宽背罚；于公以阴德救物；袁安耻织鞫罪人，此前代圣主贤臣钦恤之志也。（《御览》六百三十六）

国之大祭有五，□、□、郊、祖、宗报，此五者，礼之大节也。（《初学记》十三）

天地者，帝王所受命，设祀而敬之。（《书钞》九十）

明堂、宗庙、太学，礼之大物也，事义不同，固各有所为而代之。儒者合以为一体，取《诗》《书》放逸之文，经典相似之语，推而致之，考之人情，失之远矣。宗庙之中，人所致敬，幽隐清净，鬼神所居；而使众学处焉，飨射其中，人鬼慢黩，死生交错，囚俘截耳，疮痍流血，以干鬼神，非其理也。茅茨采椽，至质之物；建日月，乘玉辂，以处其中，非其类也。夫宗庙鬼神之居；祭天而于人鬼之室，非其处也。王者五门，宗庙在一门之内，若在庙而张三侯，又辟雍在内，人物众多，非宗庙之中所能容也。（《通典》四十四，又略见《御览》五百三十三）

（□、□）先儒或为同，或为异。然□及坛□单，□及郊宗石室，此所及远近之杀也。《大传》曰：「礼不王不□，诸侯不□，降杀于天子也。」若□□同贯，此诸侯亦不得□，非徒不□也。然则□大而□小，谓□为殷祭者，大于四时，皆大祭也。《国语》曰：「□郊不过茧栗，□不过把握。」明□最大，与郊同也。《公羊传》曰：「大事者何？□也。」「毁庙之主，陈于太祖，未毁庙之主，皆升合食乎太庙」，何谓也？曰：夫□及坛□单，则毁庙也。俱祭毁庙，但所及异耳。所及则异，毁与未毁则同，此论者所惑，郑谓不同是也。谓□不及毁庙，则非也。间歆、贾逵同毁与未毁，是也。不别□□远近，则非也。（《通典》四十九引两条）

（正朔）自非继乱，不宜改正也。（《通典》五十五）

封禅之言，惟《周官》有王大封之文。齐桓公欲封禅，闻管仲言而止。焚燎而祭天，皆王者之事，非诸侯所为也。是以学者疑焉。后秦一主，汉二君，修封禅之事，其制为「封土方丈余，崇于太山之上」，皆不见于《经》，秦汉之事，未可专信，管仲云：「禹禅会稽，告天，则同，祭地不得异也。」会稽而可禅，四岳皆可封也。夫洛阳者，天地之所合；嵩山者，六合之中也。今处天地之中，而告于嵩高可也。奚必于太山？（《白孔六帖》三十六，《御览》五百三十六）

或曰：「同姓不相娶，何也？」曰：「远别也。」曰，「今之人，外内相婚，礼与？」曰：「中外之亲，过（一本作」近「）。于同性。同姓且犹不可婚，而况中外之亲乎？」古人以为无疑。故不制也。今以之不言，固谓之可婚，此不知礼者也。或曰：《国语》云「同德则同性，同性虽远，男女不相及异德则异姓，异姓虽近，男女相及也。」斯言何故也？曰：此司空季子明有为而言也。文公将求秦以反国，不敢逆秦故也。季子曰：「子于子圉，道路之人也。」咎犯曰：「将夺之国，而况妻乎？」赵衰曰：「有求于人，必先从之，此不既了乎？」（《通典》六十，又九十五；《御览》五百四十一）

并后匹嫡，礼之大忌，然此为情爱所偏，无故而立之者耳。纲夫妻之绝，非犯宜出之罪，来还则复初，焉得而废之？在吴异域，则事势绝，可以娶妻，后妻不害，焉得而遣之？案：并后配嫡，事不两立，前嫡承统，后嫡不传重，可也。二母不服，则无疑于两三年矣。

时俗之论曰：「庶子为公，可以尊其母为夫人。《春秋》之义，母以子贵。」案：隐公二年，夫人子氏薨，五年，考仲子之宫。上称夫人，下不应复言仲了，明其与妾为妻也。秦人来归成风之衤遂，不称夫人，明其私尊，不通于邻国也。《左氏传》曰：「并后配嫡，乱之本也。」《公羊》亦云：「母以子贵。」说曰：《□梁》云：「秦人来归成风之衤遂」，奏不云夫人也。就外不云夫人而见正焉，夫身为国君而母为妾庶，子孙所不忍，臣下所不安，故私称于国中，不加境外，此人子之情，国人之私，而亡于礼法之正也。假有庶子数人，并为三公，欲各尊其母，将何以止之？非圣人者无法，此大乱之道也。（《通典》七十二）

《周礼》：「大祝□练祥，掌国事」；若无衰服，焉得祥？孔子曰：「三年之丧，天下之通丧也。」礼记曰：「父母之丧，无贵贱一也。」又云：「公之丧，大夫俟练，士卒哭而归。」此终丧衰麻之言也。《春秋左传》曰：「三年之丧，虽贵遂服，礼也。」虽言贵，不得与贱者有异也。言服而不言丧，衰麻可知也。凡《春秋传》诸称职除丧，皆因时宜耳，高宗信默，何以是心丧？（《通典》八十）

为父后者为出母无服，丧者不祭故也。其以出，不得不降。安有母子至亲而无服乎？释服而祭可也。（《通典》八十九）

（礼记继父服齐衰）此则自制父也。乱名之大者。（《通典》九十）

案《礼·丧服》云：「为曾祖父母齐衰三月，」自天子至于士，一也。祖周则曾祖大功，高祖小功，而云三月者，此通远祖之言也。今有彭祖之寿，无名之祖存焉。《尔雅》有来孙、云孙、仍孙、昆孙，有相及者故也。十代之祖在堂，则不可以无服也。郯子曰：「我高祖少□挚之立也，」非五代祖也。蒯聩祷康叔，自称曾孙，非四代之祖孙。然则高远也无名之祖，希及之矣，故不复分别，而重言之也。故三月以著远祖之服，故齐衰以见高祖以上之服。远祖尊，故以重服服之；恩杀，故减其月数。故举三月，则知其远祖；称曾高，其服同也。儒者或以为高祖无服五属之文，而云无服乎？族祖祖父缌麻而曾祖三月乎？（《通典》九十）

或人云：嫂，亲者也。长嫂少弟，有生长之恩，而云无服者，近非古也，殆秦燔诗书之所失也。（《通典》九十二）

保母者，当为「保姆」，《春秋》宋伯姬待姆是也，非母之名也。母者，因父得称。且保傅，妇人辅相，婢之贵者耳。而为之服，不亦重乎！先儒欲使公之庶子为母无服，而服乳母乎？此时俗之名，记者集以为礼，非圣人之制。（《通典》九十二）

从母小功五月，舅缌麻三月，礼非也。从母缌，时俗所谓姨母也。舅之与姨，俱母之姊妹兄弟，焉得异服。从母者，从其母而为庶母者也。亲益重，故小功也。凡称父母者，皆同乎父母之例者也。舅非父列，姨非母列，故舅不称父，姨不称母也。可称姨，不应称母。谓姨母为从母者，此时俗之乱名，书之所由误也。《春秋传》：蔡哀侯娶于陈，息侯亦娶焉，息妫将归，过蔡，蔡侯曰：「吾姨也」，止而享之。《尔雅》曰「妻之姊妹同出为姨」，此本名者也。《左传》臧宣叔娶于铸，生贾及为而卒。继室以其侄，穆姜之姨子也。以蔡侯、《尔雅》言之，穆姜焉得言姨？此缘妻姊妹之姨，因相谓为姨也。姊妹相谓为姨，故其子谓之姨子，其母谓之姨母。从其母而来，故谓之从母。从母、姨母，为亲一也，因复谓之从母，此因假转乱而遂为名者也。又《左传》宋景曹卒，季康子使冉有吊且会葬，曰「以肥之得备弥甥」。先儒曰「弥，远也，姊妹之孙为弥甥」。此临时说事，而遂可为名乎？亦犹从母转相假也。

或曰：「案准以经云从母是其母姊妹，从其母来，为己庶母，其亲益重，故服小功，非通谓母之姊妹也。」宣舒曰「二女相与，行有同车之道，坐有同席之礼，其情亲而比，其恩曲而至。由此观之，姊妹通斯同矣，兄妹别斯异矣。同者亲之本，异者疏之源也。」「然则二女之服，何其不重邪？兄妹之服，何其不轻邪？」曰：「同父而生，父之所不降，子亦不敢降，故二女不敢相与重。」「然则舅何故三月邪？从母何故小功邪？」曰：「故母取其爱，是以外王父之尊，礼无厌降之道。为人子者，顺母之情，亲乎母之类，斯尽孝之道也，是以从母重而舅轻也。」曰：「姑与父异德异名，叔父与父同德同名，何无轻重之降邪？」曰：「姑与叔父，斯王父爱之所同也。父之所不降，子亦不敢降，此叔父与姑所以服同而无降也。」（《通典》九十二引两条）

为父后犹服嫁母，据外祖异族，犹废祭行服，知父后应服嫁母。（《通典》九十四）

丧无再服，然哀甚，不可无服。若终月数，是再服也。道远则过之可也，道近旬月可也。或问何亲服缌，大功以上可也。（《通典》一百二）

先儒以为再祭，小祥、大祥也。而丧者已祥则除，大祥不应复礻覃。且虞在既葬，不在日月，礻覃在丧终，不在早晚，故宜礻覃不宜祥。（《通典》一百三）

公羊高道听涂说之书，欲以乡曲之辨论圣人之经，非其任也。（《书钞》九十五，《御览》六百八）

兵有三勇。主爱其民者勇，有威刑者勇，赏信于民者勇。故仁爱加于下，则有必死之民。（《御览》四百三十七）

良医疗病，攻于腠理。（《初学记》二十）

太祖破吕布，袁涣在军中，陈群父子见上拜，唯袁涣独高揖不为礼，上严敬之。（《御览》五百四十三。案：此当在《自序》中，而《御览》引作《正论》，则《正论》有《自序篇》可知。）

涣有四子：侃、□、奥、准。侃字公然，论议清当，柔而不犯，善与人交。在废兴之间，人之所趣务者，常谦退不为也。时人以是称之。历位黄门选部郎，稍迁至尚书，早卒。□字宣厚，精辨有机理，好道家之言，少被病，未官而卒。奥字公荣，行足以厉俗，言约而理富，终于光禄勋。准字孝尼，忠信公正，不耻下问，唯恐人之不胜已。以世事多险，故常治退而不敢求进。著书十余万言，论治世之务，为《易》《周官》《诗》传，及论《五经》滞义、圣人之微言，以传于世。（《三国志·袁涣传》注引《袁氏世纪》。云此准之《自序》也。）





卷五十五




◎　袁准（二）



◇　袁子正书



◇　礼政

治国之大体有四：一曰仁义，二曰礼制，三曰法令，四曰刑罚；四本者具，则帝之功立矣。

所谓仁者，爱人者也。爱人，父母之行也。为民父母，故能兴天下之利也。所谓义者，能辨物理者也。物得理，故能除天下之害也。兴利除害者，则贤人之业也。礼者，何也？缘人情而为之节文者也。严父爱亲之情也。尊亲敬长之义也。夫仁义礼制者，治之本也。法令刑罚者，治之末也。无本者不立，无末者不成，何则？夫礼教之治，先之以仁义，示之以敬让，使民迁善日用而不知也。儒者见其如此，因谓治国不须刑法，不知刑法承其下，而后仁义兴于上也。法令者，赏善禁淫，居治之要会，商、韩见其如此，因曰治国不待仁义，不知仁义为之体，故法令行于下也。是故导之以德，齐之以礼，则民有耻；导之以政，齐之以刑，则民苟免，是治之贵贱者也。先仁而后法，先教而后刑，是治之先后者也。夫远物难明，而近理易知。故礼让缓而刑罚急，是治之缓急也。夫仁者使人有德，不能使人知禁；礼者使人知禁，不能使人必仁。故本之者仁，明之者礼也，必行之者刑罚也。

先王为礼以达人之性理，刑以承礼之所不足。故以仁义为不足以治者，不知人性者也，是故失教。失教者无本也。以刑法为不可用者，是不知情伪者也，是故失威。失威者不禁也。故有刑法而无仁义，久则民怨，民怨则怒也。有仁义而无刑法，则民慢，民慢则奸起也。故曰本之以仁，成之以法，使两通而无偏重，则治之至也。夫仁义虽弱而持久，刑杀虽强而速亡，自然之治也。



◇　经国

先王之制，立爵五等，所以立蕃屏、利后嗣者也。是故国治而万世安。《春秋》：郑庄公封母弟于京。祭仲曰：「都城过制，国之害也。」其后卒相攻伐，国内大乱。故过度则有强臣之祸，鄙小则有微弱之忧。秦以列国之势而并天下，自以由诸侯而起之也。于是去五等之爵而置郡县，虽有亲子母弟，皆为匹夫。及其政衰，一夫大呼而天下去。及至汉家见亡秦之以孤特亡也，于是大封子弟，或连城数十，廓地千里，自关已东，皆为王国，力多而权重。故亦有七国之难。魏兴，以新承大乱之后，民人损减，不可则以古治。于是封建侯王，皆使寄地，空名而无其实。王国使有老兵百余人，以卫其国，虽有王侯之号，而力侪于匹夫，县隔千里之外，无朝聘之仪；邻国无会同之制；诸侯游猎，不得过三十里；又为设防辅监国之官，以司察之。王侯皆思为布衣布不能得。既违宗国蕃屏之义，又亏亲戚骨肉之恩。

昔武王既克殷，下车而封子弟同姓之国五十余，然亦卜世三十，卜年七百，至乎王赧之后，海内无主三十余年。故诸侯之治，则辅车相持，翼戴天子，以礼乐征伐。虽有乱君暴主，若吴楚之君者，不过恣睢其国，恶能为天下害乎？周以千乘之赋封诸侯，今也曾无一成之田，何周室之奢泰而今日之俭少也？岂古今之道不同而今日之势然哉？未之思耳。夫物莫不有弊，圣人者岂能无衰？能审终始之道，取其长者而已。今虽不能尽建五等，犹宜封诸亲戚，使少有土地，制朝聘会同之义，以合亲戚之恩；讲礼以明其职业，黜陟以讨其不然。如是，则国有常守，兵有常强，保世延祚，长久而有家矣。



◇　设官

古者三公论王职，六卿典事业，事大者官大，事小者官小。今三公之官，或无事，或职小；又有贵重之官，无治事之实：此官虚设者也。秦汉置丞相九卿之官，以治万机。其后天子不能与公卿造事，外之而置尚书，又外之而置中书，转相重累，稍执机事，制百官之本，公卿之职遂轻，则失体矣，又有兵士而封侯者。古之尊贵者，以职大故贵。今列侯无事，未有无职而空贵者。世衰礼废，五等散亡，故有赐爵封侯之赏。既公且侯，失其制。今有卿相之才，居三公之位，修其治政，以安宁国家，未必封侯也。而今军政之法，斩一牙门将者封侯，夫斩一将之功，孰与安宁天下者乎？安宁天下者不爵，斩一将之功者封侯，失封赏之意矣。夫离古意制，外内不壹，小大错贸，转相重累，是以人执异端，窥欲无极，此治道之所患也。先王置官，各有分职，使各以其属达之于王，自己职事则是非精练，百官奏，则下情不塞，先王之道也。



◇　政略

夫有不急之官，则有不急之禄，国之蛑贼也。明主设官，使人当于事；人当于事，则吏少而民多；民多则归农者众，吏少则所奉者寡。使吏禄厚则养足，「则」无求于民，奸轨息矣。禄足以代耕，则壹心于职；壹心于职则政理；政理则民不扰；民不扰则不乱其农矣。养生有制，送终有度，嫁娶宴亭，皆有分节，衣服食味，皆有品□。明设其礼，而严其禁。如是，则国无违法之民，财无无用之费矣，此富民之大略也。非先王之法行不得行，非先王之法言不得道。名不可以虚求，贵不可以伪得，有天下坦然知所去就矣。本行而不本名，责义而不责功，行莫大于孝敬，义莫大于忠信，则天下之人，知所以措身矣，此教之大略也。夫礼设则民贵行，分明则事不错。民贵行则所治寡，事不错则下静壹，此富民致治之道也。礼重而刑轻则士劝，爱施而罚必则民服；士劝则忠信之人至，民服则犯法者寡。德全则教诚，教诚则感神；行深则著厚，著厚则流远；尚义则同利者相覆，尚法则贵公者相刻。相刻则无亲，相覆则无疏；措礼则政平，政平则民诚；设术则政险，政险则民伪，此礼义法术之情也。



◇　论兵

夫为政失道，可思而更也。兵者存亡之机，一死不可复生也。故曰天下难事在于兵。今有人于此，力举重鼎，气盖三军，一怒而三军之士皆震，世俗见若人者，谓之能用兵矣；然以吾观之，此亡国之兵也。夫有气者，志先其谋。无策而径往，怒心一奋，天下若无人焉，不量其力，而轻天下之物；偏遇可以幸胜，有数者御之，则必死矣。凡用兵正体不备，不可以全胜。故善用兵者，我谓之死，则民尽死；我谓之生，则民尽生。我使之勇，则民尽勇；我使之怯，则民尽怯；能死而不能生，能勇而不能怯，此兵之半，非全胜者也。

夫用战有四：有大体者，难与持久；有威刑者，难与争险。善柔者待之以重，善任势者御之以坚。用兵能使民坚重者，则可与之赴汤火，可与之避患难，进不可诡，退不可追，所在而民安，尽地而守固，疑间不能入，权谲不能设也。坚重者，备物者也。备物者无偏形；无偏形，故其变无不之也。故礼与法，首尾也。文与武，本末也。故礼正而后法明，文用而后武法。故用兵不知先为政，则亡国之兵也。用人有四，一曰以功业期之，二曰与天下同利，三曰乐人之胜己，四曰因才而处任。以功业期之，则人尽其能，与天下同利，则民乐其业，乐人胜己，则下无隐情，因才择任，同众物备举，人各有能有不能也。是以智者不以一能求众善，不以一过掩众美，不遗小类，不弃小力，故能有为也。夫治天下者，其所以行之在一。一者，何也。曰公而已矣。故公者所以攻天下之邪，屏谗慝之萌。兵者倾危之物，死生之机，一物不至，则众乱兴矣。故以仁聚天下之心，以公塞天下之隙。心公而隙塞，则民专而可用矣。公心明故贤才至。一公则万事通，一私则万事闭，兵者死生之机也，是故贵公。



◇　王子主失

有王子者，著《主失》之书，子张甚善之，为袁子称之曰：夫人之所以贵于大人者，非为其官爵也，以其言忠信，行笃敬，人主授之不虚，人臣受之不妄也。若居其位，不论其能；赏其身，不议其功；则私门之路通，而公正之道塞矣。凡世之所患，非患人主之有过失也，患有过欲改而不能得也。是何也？夫奸臣之事君，固欲苟悦其心。夫物未尝无似象。似象之言，浸润之谀，非明者不能察也。奸臣因以似象之言，而为之容说，人主不能别也。是而悦之，惑乱其心，举动日缪，而常自以为得道，此有国之常患也。夫佞之言，柔顺而有文；忠正之言，简直而多逆。使忠臣之言是也，人主固弗快之矣。今奸臣之言，已扌□于人主，不自以为非；忠臣以逆迕之言说之，人主方以为诬妄，何其言之见听哉？是以大者刳腹，小者见奴。忠臣涉危死而言不见听，奸臣飨荣利而言见悦，则天下奚蹈夫危死而不用、去夫荣利而见听哉？故有被□而为狂，有窜伏于窟穴，此古今之常也。凡奸臣者，好为难成之事，以徼幸成功之利，而能先得人主之心。上之人不能审察，而悦其巧言则见其赏而不见其罚矣。为人臣，有礼未必尊，无礼未必卑，则奸臣知所以事主矣。虽有今日之失，必知明日所以复之涂也。故人主赏罚一不当，则邪人为巧滋生；其为奸滋甚，知者虽见其非不敢言，为将不用也。

夫先王之道远而难明；当世之法近而易知。凡人莫不违其疏而从其亲，见其小而暗其大。今贤者固远主矣，而执远而难明之物；奸人固近主矣，而执近而易知之理。则忠正之言奚时而得达哉？故主蔽于上，奸成于下，国亡而家破。伍子胥为吴破楚，令阖闾霸，及夫差立，鸱夷而浮之江；乐毅为燕王破强齐，报大耻，及惠王立而驱逐之。夫二子之于国家，可谓有功矣，夫差、惠王足以知之矣，然犹不免于危死者，人主不能常明，而忠邪之道异故也。又况于草茅孤远之臣，而无二子之功，涉奸臣之门，经倾险之涂，欲其身达，不亦难哉？今人虽有子产之贤，而无子皮之举；有解狐之德，而无祁奚之直；亦何由得达而进用哉？故有祁奚之直，而无宣子之听；有子皮之贤，而无当国之权；则虽荆山之璞，犹且见瓦耳。故有管仲之贤，有鲍叔之友，必遇桓公而后达；有陈平之智，有无知之友，必遇高祖而后听。桓公、高祖不可遇，虽有三子之才，夫奚得用哉？



◇　厚德

恃门户之闭以禁盗者，不如明其刑也。明其刑，不如厚其德也。故有教禁，有刑禁，有物禁，圣人者，兼而用之。故民知耻而无过行也。不能止民恶心，而欲以刀锯禁其外，虽日刑人于市，不能制也。明者知制之在于本，故退而修德：为男女之礼，妃匹之合，则不淫矣；为廉耻之教，知足之分，则不盗矣；以贤制爵，有民德厚矣。故圣人贵恒，恒者德之固也。圣人久于其道，而天下化成，未有不恒而可以成德，无德而可以持久者也。



◇　用贤

治国有四：一曰尚德，二曰考能，三曰赏功，四曰罚罪。四者明则国治矣。夫论士不以其德，而以其旧；考能不以其才，而以其久；而求下之贵上，不可得也。赏可以势求，罚可以力避，而求下之无奸，不可得也。为官长非苟相君也，治天下也。用贤非以役之，尚德也。行之以公，故天下归之。故明王之使人有五：一曰以大体期之，二曰要其成功，三曰忠信不疑，四曰至公无私，五曰与天下同忧。以大体期之，则臣自重；要其成功，则臣勤惧；忠信不疑，则臣尽节；至公无私，则臣尽情；与天下同忧，则臣尽死。夫唯信而后可以使人。昔者齐威王使章子将而伐魏，人言其反者三，威王不应也。自是之后，为齐将者，无有自疑之心，是以兵强于终始也。唯君子为能信，一不信则终身之行废矣。故君子重之。汉高祖，山东之匹夫也，无有咫尺之土，十室之聚，能任天下之智力，举大体而不苛，故王天下，莫之能御也。项籍，楚之世将，有重于民，横行天下，然而卒死东城者，何也。有一范增不能用，意忌多疑，不信大臣故也。宽则得众，用贤则多功，信则人归之。



◇　悦近

孔子曰：「为上不宽，吾何以观之。」苟政甚于猛虎，诗人疾掊克在位，是以圣人体德居简，而以虚受人。夫有德则谦，谦则能让，虚则宽，宽则爱物，世俗以公刻为能，以苛察为明，以忌讳为深，三物具则国危矣。故礼法欲其简，禁令欲其约，事业欲其希；简则易明，约则易从，希则有功，此圣贤之务也。汉高祖，山东之匹夫也，起兵之日，天下英贤奔走而归之，贤士辐凑而乐为之用，是以王天下而莫之能御。唯其以简节宽大，受天下之物故也。是故宽则得众，虚则受物，信则不疑，不忌讳则下情达，而人心安。夫高祖非能举必当也，唯以其心旷，故人不疑，况乎以至公处物，而以聪明治人乎？尧先亲九族，文王刑于寡妻，物莫不由内及外，由大信而结，则易简而上安，由仁厚而下亲。今诸侯王国之制，无一成之田，一旅之众，独坐空宫之中，民莫见其面。其所以防御之备甚于仇雠，内无公族之辅，外无藩屏之援，是以兄弟无睦亲之教，百姓无光明之德；弊薄之俗兴，忠厚之礼衰；近者不亲，远者不附；人主孤立于上，而本根无庇荫之助：此天下之大患也。圣人者，以仁义为本，以大信持之，根深而基厚，故风雨不愆伏也。



◇　贵公

治国之道万端，所以行之在一。一者何？曰公而已矣，唯公心而后可以有国，唯公心可以有家，唯公心可以有身。身也者，为国之本也；公也者，为身之本也。夫私，人之所欲，而治之所甚恶也。欲为国者一，不欲为国者万，凡有国而以私临之，则国分为万矣。故立天子，所以治天下也，置三公，所以佐其王也。观事故而立制，瞻民心而立法，制不可以轻重，轻重即颇邪；法不可以私倚，私倚即奸起。古之人有当市繁之时而窃人金者，人问其故，曰：「吾徒见金，不见人也。」故其爱者，必有大迷。宋人有子甚丑，而以胜曾上之美。故心倚于私者，即所知少也。乱于色者，即目不别精粗；沈于声者，则耳不别清浊；偏于爱者，即心不别是非。是以圣人节欲去私，故能与物无尤，与人无争也。明主知其然也，虽有天下之大，四海之富，而不敢私其亲，故百姓超然背私而向公。公道行，即邪私无所隐矣。向公即百姓之所道者一，向私即百姓之所道者万。一向公，则明不劳而奸自息，一向私，则繁刑罚而奸不禁。故公之为道，言甚约而用之甚博。



◇　治乱

治国之要有三：一曰食，二曰兵，三曰信。三者国之急务、存亡之机，明主之所重也。民之所恶者莫如死，岂独百姓之心然？虽尧舜亦然。民困衣食，将残亡，而望其奉法从教，不可得也。夫唯君子而后能固穷。故有国而不务食，是责天下之人而为君子之行也。伯夷饿死于首阳之山，伤性也。管仲分财自取多，伤义也。夫有伯夷之节，故可以不食而死；有管仲之才，故可以不让而取。然死不如生，争不如让。故有民而困贫者，则君子伤道，小人伤行矣。君子伤道则教亏，小人伤行则奸起。夫民者，君之所求用也。民富则所求尽得，民贫则所求尽失。用而不得。故无强兵；求而皆失。故无兴国；明主知为国之不可以不富也。故率民于农。富国有八政：一曰俭以足用，二曰时以生利，三曰贵农贱商，四曰常民之业，五曰出入有度，六曰以货均财，七曰抑谈说之士，作曰塞朋党之门。夫俭则能广，时则农修，贵农则谷重，贱商则货轻，有常则民壹，有度则不散，货布则并兼塞，抑谈说之士则百姓不淫，塞朋党之门则天下归本。知此者，国虽小必王；不知此八者，国虽大必亡。凡上之所以能制其下者，以有利权也。贫者能富之之谓利，有罪者能罚之之谓权。今为国不明其威禁，使刑赏利禄，壹出于己，则国贫而家富，离上而趣下矣。夫处至贵之上，有一国之富，不可以不明其威刑而纳公实之言，此国之所以治乱也。至贵者人夺之，至富者人取之，是以明君不敢恃其尊，以道为尊；不敢恃其强，以法为强。亲道不亲人，故天下皆亲也；爱义不爱近，故万里为近也天下同道，万里一心，是故以人治人，以国治国，以天下治天下，圣王之道也。凡有国者，患在壅塞。故不可以不公；患在虚巧，故不可以不实；患在诈伪，故不可以不信：三者则国安，三者不明则国危。苟功之所在，虽疏远必赏；苟罪之所在，虽亲近必罚。辨智无所横其辞，左右无所开其说，君子卿大夫其敬惧如布衣之虑。故百姓蹈法而无徼幸之心，君制而臣从，令行而禁止，壅塞之路闭，而人主安太山矣。夫礼者所以正君子也，法者所以治小人也，治在于君子，功在于小人。故为国而不以礼，则群子不让；制民而不以法，则小人不惧。君子不让则治不立，小人不惧则功不成，是以圣人之法，使贵贱不同礼，贤愚不同法。毁法者诛，有罪者罚。爵位其才行，不计本末；刑赏以其功过，不计轻重。言必出于公实，行必落于法理，是以百姓乐义，不敢为非也。太上使民知道，其次使民知心，其下使民不得为非。使民知道者德也，使民知心者义也，使民不得为非者威禁也。威禁者，赏必行刑必断之谓也。此三道者，治天下之具也。欲王而王，欲霸而霸，欲强而强，在人主所志也。



◇　损益

夫服物不称，则贵贱无等。于是富者逾多，贫者不及，小人乘君子之器，贾竖袭卿士之服；被文绣，佩银黄，重门而玉食其中，左右叱咄，颐指而使。是故有财者光荣，无财者卑辱，上接卿相，下雄齐民，珍宝旁流，而刑放于贿。下而法侵，能无亏乎？



◇　世治

天地之道贵大，圣人之道贵宽，无分寸之曲，至直也。以是绳之，则工不足于材矣。无纤分之短，至善也。以是规之，则人主不足于人矣。故凡用人者，不求备于一人。桓公之于宁戚也，知之矣。夫有近会者无远期。今之为法，曰「选举之官不得见人」，曰「以绝奸私」也。夫处深宫之中，而选天下之人以为明，奚从而知之？夫交接人之道，不可绝也。故圣人求所以治交，而不求绝交，人莫问不交，以人禁人，足以私禁私也。先王之用人不然：不论贵贱，不禁交游，以德底官，以功底禄，具赏罚以待其归，虽使之游，谁敢离道哉？



◇　刑法

礼法明，则民无私虑；事业专，则民无邪伪；百官具，则民不要功。故有国者，为法欲其正也，事业欲其久也，百官欲其常也。天下之事以次为，爵禄以次进，士君子以精精德显。夫德有次则行修，官有次则人静，事有次则民安。农夫思其疆畔，百工思其规矩，士君子思其德行，群臣百官思其分职，上之人思其一道，侵官无所由，离业无所至。夫然。故天下之道正而民壹，夫变化者，圣人之事也；非常者，上智之任也。此入于权道，非贤者之所窥也。才智至明，而好为异事者，乱之端也。是以圣人甚恶奇功。天下有可赦之心，而有可赦之罪，无可赦之心，而无可赦之罪。明王之不赦罪，非乐杀而恶生也。以为乐生之实，在于此物也。夫思可赦之法，则法出入；法出入，则奸邪得容其议；奸邪得容其议，则法日乱，犯罪者多，而私并兴，则虽欲无赦，不可已。夫数赏则贤能不劝，数赦则罪人徼幸，明主知之，故不为也。夫可赦之罪，千百之一也。得之于一，而伤之于万，治道不取也。故先王知赦罪不可为也。故所俘虏，壹断之于法，务求所以立法，而不求可赦之法也。法立令行则民不犯法，法不立令不行则民多触死。故曰能杀而后能生，能断而后仁立，国之治乱，在于定法，定法，则民心定，移法，则民心移。法者所以正之事者也，一出而正，再出而邪，三出而乱。法出而不正，是无法也；法正而不行，是无君也。是以明君将有行之，必先求之于心，虑先定而后书之于策，言出而不可易也，令下而不可反也。如阴阳之动，如四时之行，如风雨之施，所至。而化，所育而长，夫天之不可逆者时也。君之不可逆者法也。使四时而可逆，则非天也；法令而可违，是非君也。今有十人纩弩于百万之众，未有不震怖者也。夫十矢之不能杀百万人，可知也。然一军皆震者，以为唯无向则已，所中必死也。明君正其礼，明其法，严其刑，持满不发，以牧万民。犯礼者死，逆法者诛。赏无不信，刑无不必，则暴乱之人莫敢试矣。故中人必死，一矢可以惧万人；有罪必诛，一刑可以禁天下：是以明君重法慎令。



◇　人主

人主莫不欲得贤而用之，而所用者不免于不肖；莫不欲得奸而除之，而所除者不免于罚贤。若是者，赏罚之不当，任使之所由也。人主之所赏，非谓其不可赏也。必以为当矣。人主之所罪，非以为不可罚也，必以为信矣。智不能见是非之理，明不能察浸润之言，所任者不必智，所用者不必忠。故有赏罚暴之名，而有戮能养奸之实，此天下之大患也。



◇　致贤

虽有离娄之目，不能两视而明；夔、旷之耳，不能两听而聪，仲尼之智，不能两虑而察。夫以天下之至明至智，犹不能参听而俱存之，而况于凡人乎？故以目，虽至明有所不知；以因，虽凡人无所不得。故善学者，假先王以论道；善因者，借外智以接物。故假人之目以视，奚□夫两见？假人之耳以听，奚□夫两闻？假人之智以虑，奚□夫两察。故夫处天下之大道而智不穷，兴天下之大业而虑不竭，统齐群言之类而口不劳，兼听古今之辨而志不倦者，其唯用贤乎？



◇　明赏罚

夫干禄者，唯利所在，智足以取当世，而不能日月不违仁。当其用智以御世，贤者有不如也。圣人明于此道。故张仁义以开天下之门，抑情伪以塞天下之户，相赏罚以随之。赏足荣而罚可畏，智者知荣辱之必至，是故劝善之心生，而不轨之奸息。赏一人而天下知所从，罚一人而天下知所避，明开塞之路，使百姓晓然知轨疏（旧校云：「疏」疑「迹」）之所由，是以贤者不忧，知者不惧，干禄者不邪。是故仁者安仁，智者利仁，畏罪者强仁，天下尽为仁，明法之谓。死者，人之所甚恶也。杀人者，仁人之所不忍也。人之于利欲，有犯死罪而为之。先王制肉刑，断人之体，彻膳去乐，咨嗟而行之者，不得已也。刑不断则不威，避亲贵是法日弊，如是则奸不禁，而犯罪者多，惠施一人之身，而伤天下生也。圣人计之于利害，故行之不疑，是故刑杀者，乃爱人之心也。涕泣而行之。故天下明其仁也。虽贵重不得免，故天下知其断也。仁见故民不怨，立断下不犯，圣王之所以禁奸也。先王制为八议赦宥之差，断之以三槐九棘之听，服念五六日至于旬时，全正义也。而后断之，仁心如此之厚，故至刑可为也。（已上十七篇，并见《群书治要》）





◇　已下各书引见篇名缺

或问袁子曰：「故少府杨阜，岂非忠臣哉？Ｍ凶人主之非，则勃然怒而触之。与人言，未尝不道也。岂非所为王臣謇謇非躬之故者欤？」答曰：「然。可谓直干。忠臣则吾不知也。何者？夫仁者爱人，施于君谓之忠，施于亲谓之孝。忠孝者，其本一也。故仁爱之至者，君亲有过，谏而不入，求之反覆不得已，而言不忍宣也。今为人臣，见人主失道，直诋其非，而播扬其恶，可谓直士，未为忠臣也。故司空陈群则不然。其谈论终日，未尝言人主之非；书数卜上，而外人不知。君子谓陈群于是乎长者，此为忠矣。（《三国志·陈群传》注，《北堂书钞》五十四，《艺文类聚》二十二，《长短经·臣行》，《御览》四百四十七）

礼者兼仁义。（《北堂书钞》八十，当是《礼政篇》文）

长安九□□中山清酤。（《北堂书钞》一百四十八）

比年九谷不登，菜蔬不熟，不可不深虑，唯得卖枣栗瓜梨，凡不给之物，若甘蔗之属，皆可权禁。（《北堂书钞》一百五十六，《艺文类聚》八十七，《御览》九百七十四）

语曰：岁在申酉，乞浆得酒，岁在辰巳，嫁妻卖子，夫盛衰更代，丰荒相半，天之常道也。（《北堂书钞》一百四十四，又一百五十六，《御览》十七，又三十五，又八百六十一）

滑□曰，今当凶年，有欲与子随侯之珠者，又有欲与子一钟之粟者，子将何择，□曰，吾取粟，可以救穷。（《御览》三十五）

立德蹈礼谓之英，子产季札，人之英也。（《文选·任□哭范仆射诗》注）

尧避舜于济阴，今定陶有尧冢，信乎。（《御览》八十）

桀纣有民左亿右亿之众，四岳三涂之险，京山终南之固，及在鸣条之野，一朝而失天下。（《御览》八十二）

目以见小为明，耳以听大为聪。（《御览》六十六）

圣人之治也。若平地然，聋盲跛蹇，皆能履之，法若丘陵也。非有逸足，不能超也。（《御览》四百一）

唯圣知圣，唯贤知贤，信乎。（《御览》四百一）

杨子曰，庄周何人哉，袁子曰，太而不俭，重而畏祸，智人也。（《御览》四百三十二）

孔子称蘧伯玉，「国无道，可卷而怀也」。今李鹰居浊世之中，□然与世殊途，此西山饿夫之俦耳，卒死于非罪，恶得为雅人。（《御览》四百四十七）

李膺言出于口，人莫得违也。有难李膺之言者，则乡党非之，李君子与人同舆载，则名闻天下。（《御览》四百四十七）

学莫大于博，行莫大于约，圣人者，天下之至智者也。博学以聚之，兼听而辨之。（《御览》六百一十二）

非所事而强学，犹以百万之师，积于河济之中，其用舟楫，固不如江汉之良。（《御览》七百六十九）

方丈之食，不过一饱，绨袍之绣，不过一暧。（《御览》八百四十九）

牛马之为人驾乘者，非乐负千钧之重，行千里之险，鞭策痛矣。（《御览》八百九十七）

《袁子》曰：吾尝与陈茅息于邺东门之外，见一老父，方坐而食，其子授之蒜，食毕有余，欲弃则惜，欲持去则暑，遂尽食。于是火辛螫其肠胃，两目尽赤，陈子笑之。吾谓之曰，子之牛羊数千，而不敢食，天暑有□曷死者，而后食之，病子之躯，亦犹是也。（《御览》九百七十七）

《袁子》曰：诸葛亮，重人也，而骤用蜀兵，此知小国弱民难以久存也。今国家一举而来蜀，自征伐之功，未有如此之速者也。方邓艾以万人入江由之危险，钟会以二十万众留剑阁而不得进，三军之士已饥，将使刘禅数日不降，则二将之军难以反矣。故功业如此之难也。国家前有寿春之役，后有灭蜀之劳，百姓贫而仓廪虚，故小国之虑，在于时立功以自存，大国之虑，在于既胜而力竭，成功之后，戒惧之时也。（《三国志·邓艾传》注。案：此下五条但称《袁子》，其为《正论》《正书》，不能分别，录置卷末。）

《袁子》曰：张子布荐亮于孙权，亮不肯留。人问其故，曰：「孙将军可谓人主，然观其度，能贤亮而不能尽亮，吾是以不留。」（《三国志·诸葛亮传》注）

《袁子》曰：或问诸葛亮何如人也，袁子曰：张飞、关羽与刘备俱起，爪牙腹心之臣，而武人也。晚得诸葛亮，因以为佐相，而群臣悦服，刘备足信、亮足重故也。及其受六尺之孤，摄一国之政，事凡庸之君，专权而不失礼，行君事而国人不疑，如此即以为群臣百姓之心欣戴之矣。行法严而国人悦服，用民尽其力而下不怨。及其兵出入如宾，行不寇，刍荛者不猎，如在国中。其用兵也，止如山，进退如风，兵出之日，天下震动，而人心不忧。亮死至今数十年，国人歌思，如周人之思召公也。孔子曰：「雍也可使南面。」诸葛亮有焉。

又问：诸葛亮始出陇右，南安、天水、安定三郡人反应之，若亮速进，则三郡非中国之有也，而亮徐行不进；既而官兵上陇，三郡复，亮无尺寸之功，失此机，何也？袁子曰：蜀兵轻锐，良将少，亮始出，未知国中强弱，是以疑而尝之；且大会者不求近功，所以不进也。曰：何以知其疑也？袁子曰：初出迟重，屯营重复，后转降未进兵欲战，亮勇而能斗，三郡反而不速应，此其疑征也。曰：何以知其勇而能斗也？袁子曰：亮之在街亭也，前军大破，亮屯去数里，不救；官兵相接，又徐行，此其勇也。亮之行军，安静而坚重；安静则易动，坚重则可以进退。亮法令明，赏罚信，士卒用命，赴险而不顾，此所以能斗也。曰：亮帅数万之众，其所兴造，若数十万之功，是其奇者也。所至营垒、井灶、圊溷、藩篱障塞，皆应绳墨，一月之行，去之如始至，劳费而徒为饰好，何也？喜子曰：蜀人轻脱，亮故坚用之。曰：何以明其然也？袁子曰：亮治实而不治名，志大而所欲远，非求近速者也。曰：亮好治官府、次舍、桥梁、道路，此非急务，何也？袁子曰：小国贤才少，故欲其尊严也。亮之治蜀，田畴辟，仓廪实，器械利，蓄积饶，朝会不哗，路无醉人。夫本立故末治，有余力而后及小事，此所以劝其功也。曰：子之论诸葛亮，则有证也。以亮之才而少其功何也？袁子曰：亮，持本者也，其于应变，则非所长也。故不敢用其短。曰：然则吾子美之，何也？袁子曰：此固贤者之远矣，安可以备体责也。夫能知所短而不用，此贤者之大也；知所短则知所长矣。夫前识与言而不中，亮之所不用也，此吾之所谓可也。（《三国志·诸葛亮传》注）

《袁子》曰：魏家置吏部尚书，专选天下百官。夫用人，人君之所司，不可以假人者也。使治乱之柄，制在一人之手，权重而人才难得，居此职称此才者，未有一也。是百乱而一治者矣。（《北堂书钞》六十，《艺文类聚》四十八，《御览》二百十四）

《袁子》曰：命士已上，皆有冠冕，谓之冠族之家。（《文选》任□《宣德皇后令》注）





卷五十六




◎　袁瑰

瑰字山甫，准兄孙。怀帝时为吕令，转江都。元帝承制，以为丹阳令。中兴建，拜奉朝请，迁治书御史，除庐江太守；王敦引为谘议参军，除临川太守。明帝时为卞敦镇南军司，后去职。成帝时起兵拒苏峻，封长合乡侯，征拜散骑常侍，徙大司农，除国子祭酒致仕。卒，赠光禄大夫，谥曰恭。



◇　上表请禁断招魂葬

故尚书仆射曹馥没于寇乱，嫡孙胤不得葬尸，招魂殡葬。伏惟圣人制礼，因情作教。帮椁周于棺，棺周于身，然则非身无棺，非棺无椁也。胤无丧而葬，招幽魂气，于德为愆义，于礼为不物。监军王崇太傅司马刘洽皆招魂葬。请台下禁断。（《通典》一百三。元帝建武二年）



◇　上疏请建国学

臣闻先王之教也，崇典训以弘远代，明礼学以示后生，所以导万物之性，畅为善之道也。宗周既兴，文中载焕，端委治于南蛮，颂声溢于四海，故延州入聘，闻《雅》音而嗟咨；韩起适鲁，观《易》象而叹息。何者？立人之道，于斯为首也。孔子恂恂道化洙泗；孟轲皇皇，诲诱无倦，是以仁义之声于今犹存，礼让之节，千载未泯。

畴昔皇运陵替，丧乱屡臻，儒林之教暂颓，庠序之礼有阙，国学索然，坟籍莫启，有心之徒，抱志无由。昔魏武帝身亲介胄，务在武功，犹尚息鞍披览，投戈吟咏，以为世之所须者，治之本宜崇；况今陛下以圣明临朝，百官以虔恭莅事，朝野无虞，江外谧静，如之何泱泱之风漠然无闻，洋洋之美坠于圣世乎！古人有言：「《诗》《书》义之府，礼乐德之则。」实宜留心经籍，阐明学义，使讽诵之音盈于京室，味道之贤是则是咏，岂不盛哉！若得给其宅地，备其学徒，博士僚属粗有其官，则臣之愿也。（《晋书·袁瑰传》，《宋书·礼志一》。咸康三年，国子祭酒袁瑰、太常冯怀上疏。）



◎　袁乔

乔字彦叔，小字羊，瑰子，拜佐著作郎。桓温为辅国将军，请为司马，除司徒左曹司属，不拜；迁尚书郎。温镇京口，复引为司马，领广陵相，迁安西谘议参军长沙相，不拜；寻督沔中诸戍江夏随义阳三郡军事、建武将军、江夏相，与平蜀功进号龙骧将军，封湘西伯。卒年三十六，赠益州刺史，谥曰简。有《毛诗注》若干卷，《论语注》十卷，《集》七卷。



◇　江赋（序）

吴时有钱约，钓于牛渚，获一金锁，引之，则金牛泛然而出，约惧而释，因以为名。（《御览》八百九十九）





◇　与左军褚裒解交书

皇太后践登正祚，临御皇朝，将军之于国，外姓之太上皇也。至于皇子近属，咸有揖让之礼，而况策名人臣，而交□人父，天性攸尊，亦宜体国而重矣。故友之好，请于此辞。染丝之变，墨翟致怀，岐路之感，杨朱兴叹，况与将军游处少长，虽世誉先后而臭味同归也。平昔之交，与礼数而降，箕踞之欢，随时事而替。虽欲虚咏濠肆，脱落仪制，其能得乎！来物无停，变化迁代，岂惟寸晷，事亦有之。夫御器者神，制众以约，愿将军怡情无事，以理胜为任，亲仗贤达，以纳善为大。执笔惆怅，不能自尽。（《晋书·袁乔传》，《御览》四百十）



◇　劝桓温伐蜀

夫经略大事，故非常情所具，智者了于胸心，然后举无遗算耳。今天下之难，二寇而已。蜀虽险固，方胡为弱，将欲除之，先从易者。今溯流万里，经历天险，彼或有备，不必可克。然蜀人自以斗绝一方，恃其完固，不修攻战之具。若以精卒一万，轻军速进，比彼闻之，我已入其险要，李势君臣不过自力一战，擒之必矣。论者恐大军既西，胡必窥觎，此又似是而非。何者？胡闻万里征伐，以为内有重备，必不敢动。纵复越逸江渚，诸军足以守境，此无忧矣。蜀土富实，号称天府，昔诸葛武侯欲以抗衡中国。今诚不能为害，然势据上流，易为寇盗。若袭而取之者，有其人众，此国之大利也。（《晋书·袁乔传》）



◎　袁豹

豹字士蔚，准玄孙。初为著作佐郎，历卫军桓谦大将军武陵王遵记室参军，后为孟昶建威司马，转司徒左西属，迁抚军刘毅咨议参军，领记室，转抚军司马，迁御史中丞，代孟昶为丹阳尹。坐事降为太尉咨议参军转长史。义熙九年卒，追封南昌县子。



◇　四府君迁主议

仍旧无革殷祠，犹及四府君，情理为允。（《宋书·礼志三》）





◇　大田议

国因民以为本，民资食以为天，修其业则教兴，崇其本则末理，实为治之要道，致化之所阶也。不敦其本，则末业滋章；饥寒交凑，则廉耻不立。当今接篡伪之末，值凶荒之余，争源既开，凋薄弥启。荣利荡其正性，赋敛罄其所资，良畴无侧趾之耦，比屋有困饣委之患，中间多故，日不暇给。自卷甲却马，甫一二年，积敝之黎，难用克振，实仁怀之所矜恤，明教之所爰发也。

然斯业不修，有自来矣。司牧之官，莫或为务，俗吏庸近，犹秉常科，依劝督之故典，迷民情之屡变。譬犹修堤以防川，忘渊丘之改易，胶柱于昔弦，忽宫商之乖调，徒有考课之条，而无豪分之益。不悟清流在于澄源，止轮由乎高阈，患生于本，治之于末故也。夫设位以崇贤，疏爵以命士，上量能以审官，不取人于浮誉，则比周道息，游者言归，游子既归，则南亩辟矣。分职以任务，置吏以周役，职不以无任立，吏必以非用省，冗散者废，则莱荒垦矣。器以应用，商以通财，剿靡丽之巧，弃难得之货，则雕伪者贱，谷稼重矣。耕耨勤悴，力殷收寡，工商逸豫，用浅利深，增贾贩之税，薄畴亩之赋，则末技抑而田□喜矣。居位无义从之徒，在野磨并兼之党，给赐非可恩致，力役不入私门，则游食者反本，肆勤自劝，游食省而肆勤众，则东作繁矣。密勿者甄异，怠慢者显罚，明劝课之令，峻纠违之官，则懒惰无所容，力田有所望，力者欣而惰者惧，则穑人劝矣。凡此数事，亦务田之端趣也。莅之以清心，镇之以无欲，勖之以弗倦，翼之以廉谨，舍日计之小成，期远致于莫岁，则浇薄自淳，心化有渐矣。（《宋书·袁湛传》）



◇　为宋公檄蜀文

夫顺德者昌，逆德者亡，失仁与义，难以求安，冯阻负衅，鲜克有成。详观自古，隆替有数，故成都不世祀，华阳无兴国。日者王室多故，夷羿遘纷，波振尘骇，覃及遐裔。蕞尔谯纵，编户黔首，同恶相求，是崇是长。肆反噬于州相，播毒害于民黎，俾我西服，隔阂皇泽。自义风电靡，天光反辉，昭皙旧物，烟□区宇。以庶务草创，未遑九代，自尔以来，奄延十载。而野心不革，伺隙乘间，招聚逋叛，共相封殖，侵扰我蛮獠，摇荡我疆垂。我是以有治洲之役，丑类尽殪，匹马无遗，桓谦折首，谯福鸟逝，奔伏窠穴，引颈待戮。

当今北秋露□，南寇埃埽，朝风载韪，庶绩其凝，康哉之歌日熙，比屋之隆可咏。孤职是经略，思一九有，眷彼禹迹，愿言载怀，奉命西行，途戾荆、郢，瞻望巴、汉，愤慨交深。清江源于滥觞，澄氛□于井络，诛叛柔远，今也其时。即命河间太守蒯恩、下邳太守刘锺，精勇二万，直指成都。龙骧将军臧熹，戎卒二万，进自垫江。益州刺史朱龄石，舟师三万，电曜外水。分遗辅国将军索恳，总汉中之众，济自剑道。振威将军朱客子，提宁州之锐，渡泸而入。神兵四临，天纲宏掩，衡翼千里，金鼓万张，组甲贝胄，景焕波属，华、夷百濮，云会雾臻，以此攻战，谁与为敌？况又奉义而行，以顺而动者哉！

今三陕之隘，在我境内，非有岑彭、荆门之险。弥入其阻，平衢四达，实无邓艾绵竹之艰。山川之形，抑非曩日，攻守难易，居然百倍。当全蜀之强，士民之富，子阳不能自安于庸、□，刘禅不民窜命于南中，荆邯折谋，伯约挫锐。故知成败有数，非可智延，此皆益土前事，当今元龟也。盛如卢循，强如容超，陵威南海，跨制北岱，楼船万艘，掩江盖汜，铁马千群，充原塞隰。然广固之攻，陆无完雉，左里之战，水靡全舟，或显戮京畿，或传首万里。故知逆顺有势，难以力抗，斯又上前殷鉴，深切著明者也。

梁益人士，咸明王化，虽驱迫一时，本非奥主。从之淫虐，日月增播，刑杀非罪，死以泽量。而待命寇仇之戮，□□区豺狼之吻，岂不溯诚南凯，延首东云？普天有来苏之幸，而一方怀后予之怨。王者之师，以仁为本，舍逆取顺，爰自三驱，齐斧所加，纵身而已。其有衿甲反接，自投军门者，一无所问。士子百姓，列肆安堵，审择吉凶，自求多□。大信之明，□若朝日，如其迷复奸邪？守愚不改，火燎孟诸，芝艾同烂，河决金堤，渊丘同体，虽欲悔之，亦将何及！（《宋书·袁湛传》）



◇　袁崧

崧字山松，乔孙，嗣爵湘西伯。安帝时为秘书丞，历宜都太守吴国内史。死孙恩之乱。有《后汉书》一百卷，《集》十卷。



◇　歌赋

朱唇不启，皓齿不离。清气独转，妍弄潜移。或似停而不留，或如疾而不驰。（《艺文类聚》四十三）





◇　酒赋

素醪玉润，清酤渊澄。纤罗轻布，浮蚁竞升。□□□□□□馨，桂发而兰兴。（《书钞》一百四十八）

飘拟融□□放，同类逸云。轻风喟喟，罗袂纷纷。（《书钞》一百三十四）



◇　答桓南郡书

啸有清浮之美，而无控引之深，歌穷测根之致，用之弥觉其远。至乎吐辞送意，曲究其奥，岂唇吻之切发，一往之清冷而已哉！若夫阮公之啸，苏门之和，盖感其一奇，何为征此一至，大疑啸歌所拘邪？（《艺文类聚》十九，《御览》三百九十二）





◇　白鹿诗序

荆门山临江，皆绝壁峭峙。壁立百余丈，亘带激流，禽兽所不能履。北岸有一白鹿，鹿泅过江，行人见之，乘刀竞逐，谓至山下必得鹿，忽然若飞超冈而去，于今此壁谓之白鹿山。诗曰：白鹿乃在上林西苑中，射工尚复得脯腊之；黄鹄摩天极高飞，后宫尚得烹煮之。（《艺文类聚》九十五，《御览》九百六）





◇　后汉书光武纪论

前汉自成、哀以下，而天地纵横，巨滑窃命。刘氏旧泽虽在，而瞻仰之望殆绝。世祖以渺渺之胤，起于白水之滨，身屈更始之助，位与群竖并列。于时怀玺者十余，建旗者数百，高才者居之南面，疾足者为之王公，茫茫九州，瓜分脔切，泯泯苍生，尘消鼎沸。我扇之以仁风，驱之以大威，霜雪被而洪棘枯，网维振而逆鳞埽，群才毕奏，人思与能。数年之间，廓清四海，虽曰中兴，与夫始创业者，庸有异乎？诚马生之言，固以寥廓大度，同符高祖，又资太宗之仁，兼孝宣之明，三人之体，其殆乎同！故能享有神器，据乎万物之上矣。（《御览》九十）





◇　章帝纪论

孝章皇帝宏裕有余，明断不足，闺房谗惑，外戚擅宠。惜乎！若明、章二主，损有余而补不足，则古之贤君矣。（《御览》九十一）



◇　献帝纪论

献帝崎岖危乱之间，飘泊万里之衢，萍流蓬转，险阻备经，自古帝王，未之有也。观其天性慈爱，弱而神惠，辅之以德，真守文令主也。曹氏始于勤王，终至滔天，遂力制群雄，负鼎而趋。然因其利器，假而不反，回山倒海，遂移天日。昔田常假汤武而杀君，操因尧舜而窃国，所乘不同，其盗贼之身一也。善乎庄生之言：「窃钩者诛，窃国者侯。侯之门，仁义在焉。」信矣。（《御览》九十二）





卷五十七




◎　袁宏

宏字彦伯，小字虎，瑰弟猷之孙。永和初为谢尚安西参军，累迁桓温大司马记室，入为吏部郎，除东阳太守。有《后汉纪》三十卷，《正始名士传》三卷，《竹林名士传》三卷，《中朝名士传》若干卷，《集》二十卷。



◇　东征赋

惟吾生于末运，托一叶于邓林，顾微躯之眇眇，若绝响之遗音。壮公瑾之明达，吐不世之奇策，挫百胜于崇朝，靡云旗于赤壁。三光一举而参分，四海指麾而中隔。过武昌以消摇，登樊山以流眄。访遗老以证往，乃西鄂之旧县。曩有吴之初基，升员丘而豹变。尔乃出桑洛，会通川，背彭泽，面长泉。洲渚迢□，□几岫虚悬，即云似岭，望水若天。日月出乎波中，云霓生于浪间，嗟我行之弥留，跨晦朔之倏忽。风褰林而萧瑟，云出山而逢勃。惊澜□急嶙而岳转，颓波□畏{山□}以岭没。若鱼舟之小狭，冲奔湍以□杌。擢弱楫之弗施，投洪流以纤骨。向孙氏之南面，钻灵龟以相土。横酆镐之制度，穷河洛之规矩。经始郛郭，筑室葺宇，金城万雉，崇墉百堵。君臣有章，上下获叙。所以能三分天下，而有其文武。刘吴都以停舟，览阖闾之馀尘。建修城以营郭，引通流而发津。远矣吴德，旧邦维新，泰伯被□，仲雍文身。言偃以文学遗风，季札以让国称仁。高节显于华夏，端委行乎海滨。（《艺文类聚》二十七）

沿西塞之峻□（《御览》四十八）

精金百炼，在割能断。功则治人，职思靖乱。长沙之勋，为史所赞。（《世说·文学篇》，又《晋书·袁宏传》。作功以济时）

风鉴散朗，或搜或引。身虽可亡，道不可陨。则宣城之节，信义为允。（《世说·文学篇》注引《续晋阳秋》）



◇　北征赋

于时天高地涸，木落水凝，繁霜夜洒，劲风晨兴。日暧暧其已颓，月亭亭而虚升。（《御览》二十七）

鱼托水而成鲲，木在山而有松。（《御览》九百四十）

闻所闻于相传，云获麟于此野。诞灵物以瑞德，奚授体于虞者。悲尼父之恸泣，似实恸而非假，岂一物之足伤？实致伤于天下。感不绝于余心，溯流风而独写。（《世说·文学篇》注引《袁宏集》，又见《晋书·袁宏传》）

于量背梁山，截汶波，泛清济，傍祝阿。（《初学记》六引两条）





◇　酎宴赋

朱帷赫以霞布。（《文选·赭白马赋》注）





◇　夜酣赋

开金扉，坐琼筵。卫姬进，郑女前。形窈窕以纤弱，艳妖冶而清研。似春兰之齐秀，象明月之双悬。（《文选》谢□《始出尚书省诗》注，《御览》三百八十一）



◇　表

田谓由是丘墟，都市化为珠玉。（《御览》八百四十）



◇　与谢仆射书

闻见拟为吏部郎，不知审尔，果当至此，诚相遇之过。（《御览》二百十六）



◇　与范曾书

四海鼎沸，天辔将移。杖短策以晨征，登垂幕以吐奇，指六合以倒戈，望昆仑而举麾。（《御览》三百五十九）



◇　后汉纪序

予尝读《后汉书》，烦秽杂乱，睡而不能竟也。聊以暇日，撰集为《后汉纪》，其所缀，会《汉纪》谢承书、司马彪书、华峤书、谢忱书、汉山阳公纪、《汉灵献起居注》、《汉名臣奏》、旁及诸郡耆旧先贤传，凡数百卷。前史阙略，多不次叙，错缪同异，谁使正之？经营八年，疲而不能定，颇有传者。始见张□所撰书，其言汉末之事差详，故复探而益之。夫史传之兴，所以通古今而笃名教也。丘明之作，广大悉备。史迁剖判六家，建立十书，非徒记事而已；信足扶明义教，网罗治体。然未尽之。班固源流周赡，近乎通人之作，然因藉史迁，无所甄明，荀悦才智经论，足为嘉史，所述当世大得，治功已矣。然名教之本，帝王高义，韫而未叙。今因前代遗事，略举义教所归，庶以弘敷王道。前史之阙古者，方今不同，其流亦异，言行趣舍，各以类书。故观其名迹，想见其人。丘明所以斟酌抑扬，寄其高怀；末吏区区，注疏而已。其所称美，止于事义，疏外之意，殁而不传，其遗风馀趣蔑如也。今之史书，或非古之人心，恐千载之外，所诬者多，所以怅怏踌躇，操笔忄良然者也。（《后汉纪》黄姬水本，又蒋国祥本）



◇　七贤序

阮公瑰杰之量，不移于俗，然获免者，岂不以虚中荦节，动无过则乎？中散遣外之情，最为高绝，不免世祸，将举体秀异，直致自高，故伤之者也。山公中怀体默，易可因任，平施不挠，在众乐同，游刃一世，不亦可乎！（《御览》四百四十七。案：此当即《竹林名士传叙》也。《世说·文学篇》注：宏以夏侯泰初、何平叔、王辅嗣为正始名士，阮嗣宗、嵇叔夜、山巨源、向子期、刘伯伦、阮仲容、王□仲为竹林名士，裴叔则、乐彦辅、王夷甫、庾子嵩、王安期、阮千里、卫叔宝、谢幼为中朝名士。）





◇　三国名臣序赞

夫百姓不能自治，故立群以治之；明君不能独治，则为臣以佐之。然则三五迭隆，历代承基，揖让之与干戈，文德之与武功，莫不宗匠陶钧而群才缉熙，元首经略而股肱肆力，虽遭离不同，迹有优劣，至于体分冥固，道契不坠，风美所扇，训革千载，其揆一也。故二八升而唐朝盛，伊、吕用而汤、武宁，三贤进而小白兴，五臣显而重耳霸。中古陵迟，斯道替矣。居上者不以至公理物，为下者必以私路期荣，御员者不以信诚率众，执方者必以权谋自显。于是君臣离而名教薄，世多乱而时不治，故蘧甯以之卷舒，柳下以之三黜，接舆以之行歌，鲁连以之赴海。衰世之中，保持名节，君臣相体，若合符契，则燕昭、乐毅古之流也。夫未遇伯乐，则千载无一骥，时值龙颜，则当年控三杰，汉之得材，于斯为贵。高祖虽不以道胜御物，群下得尽其忠；萧、曹虽不以三代事主，百姓不失其业。静乱庇人，抑亦其次。夫时方颠沛，则显不如隐；万物思治，则默不如语。是以古之君子不患弘道难，患遭时难；曹时匪难，遇君难。故有道无时，孟子所以咨嗟；有时无君，贾生所以垂泣。夫万岁一期，有生之通涂；千载一遇，贤智之嘉会。遇之不能无欣，丧之何能无慨。古人之言，信有情哉！余以暇日常览国志，考其君臣，比其行事，虽道谢先代，亦异世一时也。文若怀独见之明，而有救世之心，论时则民方涂炭，计能则莫出魏武，故委面霸朝，豫谋世事。举才不以标鉴。故人亡而后显；筹画不以要功，故事至而后定。虽亡身明顺，识亦高矣。

董卓之乱，神器迁逼，公达慨然，志在致命。由斯而谭，故以大存名节。至如身为汉隶而迹入魏幕，源流趣舍，其亦文若之谓。所以存亡殊致，始终不同，将以文若既明，名教有寄乎！夫仁义不可不明，则时宗举其致；生理不可不全，故达识摄其契。相与弘道，岂不远哉！

崔生高朗，折而不挠，所以策名魏武、执笏霸朝者，盖以汉主当阳，魏后北面者哉！若乃一旦进玺，君臣易位，则崔生所以不与，魏氏所以不容。夫江湖所以济舟，亦所以覆舟；仁义所以全身，亦所以亡身。然而先贤玉摧于前，来哲攘袂于后，岂非天怀发中，而名教束物者乎！

孔明盘桓，俟时而动，遐想管乐，远明风流，治国以礼，人无怨声，刑罚不滥，没有馀泣，虽古之遗爱，何以加兹！及其临终顾托，受遗作相，刘后授之无疑心，武侯受之无惧色，继体纳之无贰情，百姓信之无异辞，君臣之际，良可咏矣！

公瑾卓尔，逸志不群，总角料主，则素契于伯符，晚节曜奇，则参分于赤壁。惜其龄促，志未可量。

子布佐策，致延誉之美，辍哭止哀，有翼戴之功，神情所涉，岂徒謇谔而已吉哉！然杜门不用，登坛受讥。夫一人之身所照未异，而用舍之间俄有不同，况沉迹沟壑，遇与不遇者乎！夫诗颂之作，有自来矣。或以吟咏情性，或以纪德显功，虽大指同归，所托或乖。若夫出处有道，名体不滞，风轨德音，为世作范，不可废也。故复撰序所怀，以为之《赞》云：《魏志》九人，《蜀志》四人，《吴志》七人，荀□字文若，诸葛亮字孔明，周瑜字公瑾，荀攸字公达，庞统字士元，张昭字子布，袁焕字曜卿，蒋琬字公琰，鲁肃字子敬，崔来访字季□，黄权字公衡，诸葛瑾字子瑜，徐邈字景山，陆逊字伯言，陈群字长文，顾雍字元汉，夏侯玄字泰初，虞翻字仲翔，王经字承宗，陈泰字玄伯。

火德既微，运缠大过。洪飚扇海，二溟扬波。虬虎虽惊，风云未和。潜鱼择渊，高鸟候柯。赫赫三雄，并加乾轴。竞杞梓，争采松竹。凤不及栖，龙不暇伏。谷无幽兰，岭无亭菊。英英文若，灵鉴洞照。应变知微，探赜赏要。日月在躬，隐之弥曜。文明映心，钻之愈妙。沧海横流，玉石同碎。达人兼善，废己存爱。谋解时纷，功济宇内。始救生人，终明风概。

公达潜朗，思同蓍蔡。运用无方，动摄群会。爰初发迹，遘此颠沛。神情玄定，处之弥泰。□□幕里。算无不经。□□通韵，迹不暂停。虽怀尺璧，顾哂连城。知能拯物，愚足全生。

郎中温雅，器识纯素。贞而不谅，通而能固。恂恂德心，汪汪轨度。志成弱冠，道敷岁暮。仁者必勇，德亦有言。虽遇履虎，神气恬然。行不修饰，名迹无愆。操不激切，素风愈鲜。邈哉崔生，体正心直。天骨疏朗，墙宇高嶷。忠存轨迹，义形风色。思树芳兰，剪除荆棘。人恶其上，时不容哲。琅琅先生，雅杖名节。虽遇尘雾，犹振霜雪。运极道消，碎此明月。

景山恢诞，韵与道合。

形器不存，方寸海纳。和而不同，通而不杂。遇醉忘辞，在醒贻□。

长文通雅，义格终始。思戴元首，拟伊同耻。民未知德，惧若在己。

嘉谋肆庭，谠言盈耳。玉生虽丽，光不逾把。德积虽微，道映天下。渊哉泰初，宇量高雅。器范自然，标准无假。全身由直，迹ㄜ必伪。处死匪难，理存则易。万物波荡，孰任其累！六合徒广，空身靡寄。君亲自然，匪由名教。敬授既同，情礼兼到。

烈烈王生，知死不挠。求仁不远，期在忠孝。

玄伯刚简，大存名体。志在高构，增堂及陛。端委虎门，正言弥启。临危致命，尽其心礼。

堂堂孔明，基宇宏邈。器同生民，独禀先觉。标榜风流，远明管乐。初九龙盘，雅志弥确。百六道丧，干戈迭用。苟非命世，孰埽□□！宗子思宁，薄言解控。释褐中林，郁为明栋。

士元弘长，雅性内融。崇善爱物，观始知终。丧乱备矣，胜途未隆。先生标之，振起清风。绸缪哲后，无妄惟时。夙夜匪懈，义在缉熙。三略既陈，霸业已基。公琰殖根，不忘中正。岂曰模拟？实在雅性。亦既羁勒，负荷时命。推贤恭己，久而可敬。

公衡仲达，秉心渊塞。媚兹一人，临难不惑。畴昔不造，假翮邻国。进能徽音，退不失德。六合纷纭，民心将变。鸟择高梧，臣须顾眄。

公瑾英达，朗心独见。披草求君，定交一面。桓桓魏武，外托霸迹。志掩衡霍，恃战忘敌。卓卓若人，曜奇赤壁。三光参分，宇宙暂隔。

子布擅名，遭成方扰。抚翼桑梓，息肩江表。王略威夷，吴魏同宝。遂献宏谟，匡此霸道。桓王之薨，大业未纯。把臂托孤，惟贤与亲。辍哭止哀，临难忘身。成此南面，实由老臣。才为世出，世亦须才。得而能任，贵在无猜。

昂昂子敬，拔迹草莱。荷担吐奇，乃构云台。子瑜都长，体性纯懿。谏而不犯，正而不毅。将命公庭，退忘私位。岂无□□，固慎名器。伯言蹇蹇，以道佐世。出能勤功，入能献替。谋宁社稷，解纷挫锐。正以招疑，忠而获戾。元叹穆远，神和形检。如彼白□，质无尘玷。立上以恒，匡上以渐。清不增洁，浊不加染。

仲翔高亮，性不和物。好是不群，折而不屈。屡摧逆鳞，直道受黜。叹过孙阳，放同、贾屈。诜诜众贤，千载一遇。整辔高衢，骧首天路。仰挹玄流，俯弘时务。名节殊涂，雅致同趣。日月丽天，瞻之不坠。仁义在躬，用之不匮。尚想重晖，载挹载味。后生击节。懦夫增气。（《文选》，《晋书·袁宏传》，《艺文类聚》四十五）





◇　单道开赞

物俊招奇，德不孤立。辽辽幽人，望岩凯入。飘飘灵仙，兹焉游集。遗屣在林，千载一袭。（《法苑珠林》五十九引《梁高僧传》，又见《十六国春秋》二十一）



◇　去伐论

夫君者，必量才任以授官，参善恶以毁誉，课功过以赏罚者也。苟伐其善，必忘其恶。于是怨责之情，必存乎心；希望之气，必形乎色，此矜伐之士，自贤之人，所以为薄，而先王甚恶之者也。君子则不然，劳而不伐，施而不德，致恭以存其位，下人不隐其功，处不避污，官不辞卑，唯恐不任，唯患弗能。故力有余而智不屈，远咎悔而行成名立也。（《艺文类聚》二十三）





◇　明谦

贤人君子，推诚以存礼，非降己以应世，率心以诚谦，非匿情以同物。故侯王以孤寡飨天下，江海以卑下朝百川，《易》曰：「天道下济而光明，地道卑而下行。」《老子》曰：「高以下为基，贵以贱为本。」此之谓乎！（《御览》四百二十三）



◇　祖逖碑

逖为豫州刺史，薨，时君柩未旋，郡寇围城，冲橹既附，城将降矣。勇士五百，抚戈同泣：非祖侯之为，吾谁为死？并力齐赴，卷甲宵起，遂陷坚阵，负戈而反。（《御览》三百三十六）



◇　丞相桓温碑铭

文武开业，尚父定王佐之契；宗周不竞，桓公弘九伐之勋。脱履于必济之功，忘怀于屈伸之会。高氏出乎生民，公亮坦于万物。遂复改谋回虑，策马武关；总辔丹扌片之途，扬鞭终南之岭。兵产则战无全敌，劝义则襁负云集。从以悬军轻进，因蓄靡储，而豺狼惧殪，保固窟穴；乃方轨回辕，反师凯入，虽奇功大勋未捷于一朝，而宏谟神略义高于天下。公惟秀杰英特，奇姿表于弱冠，俊神朗鉴；明统备于成德，巾褐衡门，风流推其高致，忘己应务，天下谢其勋业。辅相两仪，而通运之功必周，虚中容长，而方圆之才咸得，道济而不有，处泰而逾约，可谓固天时纵，生民之杰者也。铭曰：

美尽黄裳，道畅伊、吕。哲人应运，命世作辅。卓卓英风，略略宏宇。亮心高列，俊神间举。忘己济物，抚化翼世。河洛澄流，华梁卷翳。俾我仁公，弘道作镜。如何不吊，云峦落映。（《艺文类聚》四十五）



◇　孟处士铭

处士名陋，字少孤，武昌阳新人，吴司空孟宗后也。少而希古，布衣蔬食，栖迟蓬荜之下，绝人间少事。亲族慕其孝，大将军命会稽王辟之，称疾不至；相府历年虚位，而澹然无闷，卒不降志，时人奇之。（《世说·栖逸篇》注）





◇　祭牙文

天生五才，治道所司，废一不可，静乱辅时。赫赫晋德，乃武乃文，中世不竞，王度暂屯。戎狄滑夏，虔刘生民，蠢尔东胡，被发左衽。思我皇泽，稽首海裔，受爵纳贡，服膺累世。后嗣不恭，实叛实戾，侵我神畿，隔我嘉惠。哀彼黎民，婴此雕残，况荷大宠，任其艰难。慨然发愤，抚剑忘冫食，敢建高牙，烈烈桓桓。（《御览》三百三十九，又《艺文类聚》六十引首四句）





◇　罗山疏

善道开尸在石室北壁下，形体朽坏，止有白骨。在昔在都，识此道士，闻之使人恻然。其业行殊异，当蝉蜕解骨耳。石室中先有瓯盛香，得便使埽除烧香。（《御览》七百五十九）





卷五十八




◎　张华

华字茂先，范阳方城人。仕魏为太常博士，除著作佐郎。迁长史兼中书郎。晋受禅，拜黄门侍郎，封关内侯，迁中书令，加散骑常侍，寻为度支尚书。吴平，进封广武县侯，出为幽州都督，领护乌桓校尉安北将军，征为太常，免。惠帝即位，以为太子少傅，拜右光禄大夫侍中、中书监，封壮武郡公，拜司空，领著作。为赵王伦矫诏所杀。有《博物志》十卷，《杂记》五卷，又《杂记》十一卷，《集》十卷。（案：张溥本有《瑰材枕赋》《瑰材枕箴》，今编入《张纟□集》，又有《豆羹赋》，今编入《张翰集》）



◇　永怀赋

美淑人之妖艳，因盼睐而倾城。扬绰约之丽姿，怀婉娩之柔情。超六列于往古，迈来今之清英。既惠余以至欢，又结我以同心。交恩好之款固，接情爱之分深。誓中诚于□日，要执契以断金。嗟夫！天道幽昧，差错缪于参差。怨禄运之不遭，虽义结而绝离。执缠绵之笃趣，守德音以终始。邀幸会于有期，冀容华之我俊。傥皇灵之垂仁，以收欢于永已。（《艺文类聚》十八）

北风兴兮增凉。（《北堂书钞》一百五十八）



◇　归田赋

随阴阳之开阖，从时宜以卷舒，冬奥处于城邑，春游放于外庐。归郏辱阝之旧里，托言静以闲居。育草木之蔼蔚，因地势之丘墟。丰蔬果之林错，茂桑麻之纷敷。用天道以取资，行药物以为娱。时逍遥于洛滨，聊相佯以纵意。目白沙与积砾，玩众卉之同异，扬素波以濯足，溯清澜以荡思。低徊住留，栖迟□蔼，存神忽微，游精域外。藉纤草以为茵，援垂阴以为盖。瞻高鸟之陵风，临□鱼于清濑。眇万物而远观，修自然之通会。以退足于一壑，故处否而忘泰。（《艺文类聚》三十六）



◇　朽社赋

高柏桥南大道傍，有古社槐树，盖数百年木也。余少居近之，后去，行路遇之，则已朽。意有缅然，辄为之赋，因以言衰盛之理云尔。

伊兹槐之挺植，于京路之东隅。得托尊于田主，据爽垲以高居。垂重阴于道周，临大路之通衢。飨春秋之所报，应丰胙于无射。历汉京之康乐，逾丧乱之横逆。朱夏当阳，翁蔼萧森。征夫云会，行旅归心。□轩停盖，轻舆托阴。吉人向风而□袂，王孙清啸而启襟。□甘棠之广覆，褊乔木之无阴。（《艺文类聚》三十九，《御览》五百三十二）



◇　感婚赋（并序）

方今岁在己巳，将次四仲，婚姻者竞赴良时，粲丽之观，相继于路。虽葩英肯顾，嫁娶之会，不乏平日，乃作《感婚赋》曰：

彼婚姻之俗忌，恶当梁之在斯。逼来年之且至，迨星纪之未移。窈窕初茂，玉质始盛。容华外丰，心神内正。接轸连骑，隐隐习习。充街塞里，晖曜城邑。相丽姿之绰约兮，遥仿佛以感心。怨佳人之幽翳兮，恨检防之高深。（《艺文类聚》四十，《初学记》十）



◇　相风赋（并序）太史候部有相风在西城上，而作者弗为，岂以其托处幽闲、违众特立、无羽毛之饰而丹漆不为之容乎？（《御览》九）

盖在先圣，道济生人，拟议天地，错综明神。在璇玑以齐七政，象浑仪于陶钧，考古旁于六气，仰贞观于三辰。爰在保章，世序其职，辩风候方，必立唯极。循物致用，器不假饰，眇修干之迢迢，氵□高墉而茎植。玄鸟偏其增翥，□云霄而矫翼。嘉创制之穷理，谅器浅而事深。步元气于寻木，寄先识于兹禽。既在高而想危，又戒险而自箴。虽回易之无常，终守正而不淫。永恪立以弥世，志淹滞而愈新。超无返而特存，差偶景而为邻。（《艺文类聚》六十八）



◇　鹪鹩赋（并序）

鹪鹩，小鸟也，生于蒿莱之间，长于藩篱之下，翔集寻常之内，而生生之理足矣。色浅体陋，不为人用，形微处卑，物莫之害，繁滋族类，乘居匹游，翩翩然有以自乐也。彼鹫鹗□鸿，孔雀翡翠，或氵□赤霄之际，或托绝垠之外，翰举足以冲天，觜距足以自卫。然皆负□婴缴，羽毛入贡。何者？有用于人也。夫言有浅而可以托深，类有微而可以喻大，故赋之云尔：

何造化之多端兮？播群形于万类。惟鹪鹩之微禽兮，亦摄生而受气。育翩□之陋体，无玄黄以自贵。毛弗施于器用，肉弗登于俎味。鹰□过犹俄翼，尚何惧于□□？翳荟蒙笼，是焉游集。飞不飘□，翔不翕习。其居易容，其求易给。巢林不过一枝，每食不过数粒。栖无所滞，游无所盘。匪陋荆棘，匪荣□兰。动翼而逸，投足而安。委命顺理，与物无患。伊兹禽之无知，何处身之似智？不怀宝以贾害，不饰表以招累。静守约而不矜，动因循以简易。任自然以为资，无诱慕于世伪。周□□介其觜距，鹄鹭轶于云际，□鸡窜于幽险，孔翠生乎遐裔。彼晨凫与归雁，又矫翼而增逝。咸美羽而丰肌。故无罪而皆毙。徒衔芦以避缴，终为戮于此世。苍鹰鸷而受绁，鹦鹉惠而入笼。屈猛志以服养，块幽絷于九重。变音声以顺旨，思摧翮而为庸。恋钟岱之林野，慕陇坻之高松。虽蒙幸于今日，未若畴昔之从容。海鸟□□，避风而至。条枝巨雀，逾岭自致。提挈万里，飘□逼畏。夫唯体大妨物，而形瑰足玮也。阴阳陶蒸，万品一区。巨细舛错，种繁类殊。鹪螟巢于蚊睫，大鹏弥乎天隅。将以上方不足，而下比有余。普天壤以遐观，吾又安知大小之所如。（《文选》，《艺文类聚》九十二）



◇　王公上寿酒食举乐歌诗表

案魏上寿食举诗，及汉氏所施用，其文句长短不齐，未皆合古。盖以依咏弦节，本有因循，而识乐知音，足以制声。度曲法用，率非凡近所能改，二代三京袭而不变。虽诗章词异，兴废随时，至其韵逗曲折，皆系于旧，有由然也。是以一皆因就，不敢有所改易。（《宋书·乐志一》，《通典》一百四十一，又略见《隋书·音乐志下》）



◇　晋文王谥议

殊位盛礼，实隆明德，班爵崇宠，亦光茂勋。至于表名赠号，世考洪烈，冠声无穷者，莫尚于号谥也。论功高于禹、稷，此德迈于伊、周。（《艺文类聚》四十）



◇　封禅仪

太康元年九月庚寅，尚书令卫□、尚书左仆射山涛、右仆射魏舒、尚书刘□、司空张华等奏曰：圣德隆茂，光被四表，诸夏□清，幽荒率从，神策庙□，席卷吴越，孙皓稽颡，六合为家。巍巍之功，格于天地，宜同古典，敕封东岳。告三府太常为仪制。（《宋书·礼志三》）

□等又奏：臣闻肇自生民，则有后辟，载祀之数，莫之能纪。立德济世，挥扬仁风，以登封泰山者七十有四家，其谥号可知者十有四焉（以上《艺文类聚》《初学记》《御览》引张华）。沈沦寂寞，曾无遗声者，不可胜记。自黄帝以前，古传昧略；唐虞以来，典谟炳著；三王代兴，体业继袭。周道既没，秦氏承之，至于汉魏，而质文未复。大晋之德，始自重黎，实佐颛顼，至于夏商，世序天地。其在于周，不失其绪。金德将升，世济明圣，外平蜀汉，海内归心，武功之盛，实由文德。至于陛下，受命践阼，弘建大业，群生仰毓。唯独江湖沅湘之表，凶桀负固，历代不宾。神谋独断，命将出讨，兵威暂加，数旬荡定。羁其鲸鲵，赦基罪逆，云覆雨施，八方来同，声教所被，达于四极。虽黄轩之征，大禹远略，周之弈世，何以尚今！若夫玄石素文，□号前载，象以姓表，言以事告，虽《河图》《洛书》之征，不是过也。加以《驺虞》《麟趾》，众瑞并臻。昔夏殷以丕崇为祥，周武以乌鱼为美，咸曰休哉。然符瑞之应，血物之盛，未有若今之富者也。宜宣大典，礼中岳，封泰山，禅梁父，发德号，明至尊，享天休，笃称庶。勒千载之表，播流后之声，俾百代之下，莫不兴起。斯帝王之盛业，天下之至望也。（《晋书·礼志下》，《宋书·礼志三》，又略见《艺文类聚》三十九引张华议，《御览》五百三十六引张华《封禅议》，又《初学记》十三引张华《封禅仪》凡两条。「仪」或「议」之误。又《陆云集·与兄机书》云：「顷得张公封禅事。」明此六奏，皆张华所撰。张溥本仅载《艺文类聚》《御览》数十字。）

□等又奏曰：今东浙于海，西被于流沙，大漠之阴，日南北户，莫不通属。芒芒禹迹，今实过之，则天人之道已周，巍巍之功已著。宜有事梁父，修礼地□，登封泰山，致诚上帝，以答人神之愿也。乞如前奏。（《晋书·礼志下》，《宋书·礼志三》）

□等又奏曰：臣闻处帝王之位者，必有历运之期，天命之应；济生民之大功者，必有盛德之容，告成之典。无不可诬，有不敢让，自古道也。而明诏谦冲，屡辞其礼，虽盛德攸在，推而未居。夫三公职典天地，实掌民物，国之大事，取议于此。故汉氏封禅，非是官也，不在其事。臣等前奏，盖陈祖考之功，天命之应，陛下之德。合同四海，述古考今，宜循此礼。至于克定盛月，须五府上议，然后奏闻。请写诏及奏闻，如前下议。（《晋书·礼志下》，《宋书·礼志三》）

□等又奏：臣闻唐虞三代济世弘功之君，莫不仰答天心，俯协民志，登介丘，履梁父，未有辞焉者，盖不可让也。今陛下勋高百王，德无与二，茂绩弘规，巍巍之业，固非臣等所能究论。而圣旨劳谦，屡自抑损，时至弗应推，美不居，阙皇代之上仪，塞神□之款望，使大晋之典谟，不同风于三五。臣等诚不敢奉诏，请如前奏施行。（《晋书·礼志下》，《宋书·礼志三》）

冬，王公有司又奏：自古圣明，光宅四海，封禅名山，著于史籍，作者七十四君矣。舜禹之有天下也，巡狩四岳，躬行其道。《易》著观民省方，《礼》有升中于天，《诗》颂陟其高山，皆载在方策。文王为西伯以服事殷，周公以鲁藩列于诸侯，或享于岐山，或有事泰山，徒以圣德，犹得为其事。自是以来，功薄而僭其义者，不可胜数，号谥不泯，以至于今。况高祖宣皇帝肇开王业，海外有截；世宗景皇帝济以大功，辑宁区夏；太祖文皇帝受命造晋，荡定蜀汉。陛下应期龙兴，混壹六合，泽被群生，威震无外。昔汉氏失统，吴、蜀鼎峙，兵兴以来，近将百年，地险俗殊，民望绝塞，以为分外，其日久矣。大业之隆，重光四叶，中羁之寇，二世而平，非聪明神武，先天弗违，孰能巍巍其有成功若兹者欤！臣等幸以千载得遭运会，亲服大化，睹太平，至公至美，谁与为让。宜祖述先朝，宪章古昔，勒功岱岳，登封告成，弘礼乐之制，正三雍之典，扬名万世，以显祖宗。是以不胜大愿，敢昧死以闻。请告太常，具礼仪复上。（《晋书·礼志下》，《宋书·礼志三》）



◇　废杨太后议

夫妇之道，父不能得之于子，子不能得之于父。皇太后非得罪于先帝者也。今党其所宠，为不母于圣世，宜依汉废赵太后为孝成后故事，贬太后之号，还称武皇后，居异宫，以全贵终之意。（《晋书·张华传》。又见《武悼杨后传》。）



◇　移书太常荐成公绥

窃见处士东郡成公绥，年二十五，字子字，体□璋之质，资不器之量，知深虑明，足以妙见研思，笃好则仲舒之精引之（下缺）世贞干，足以敦风笃俗；渊才达学，足以弘道世教，固逸伦之殊俊，□绅之检武也。（《御览》六百三十二引《文士传》）



◇　报雷焕书

详观剑文，乃干将也。莫邪何复不至？虽然天生神物，终当合耳。（《晋书·张华传》。雷焕为丰城令，于县狱屋基，堀得石函，中有双剑，并刻题，一曰龙泉，一曰太阿。焕送一剑与华，留一剑自佩，华报书。）



◇　与褚陶书

二陆龙跃于江汉，彦先凤鸣于朝阳。自此以来，常恐南金已尽，而复得之于吾子。故知延州之德不孤，渊岱之宝不匮。（《世说·赏誉篇》注引《褚氏家传》）



◇　答某书

得书为慰，仆诸忄昏疾已甚。暂西卧，归还乃悉，比将念反，不具。张华呈。（《淳化阁帖》二）



◇　甲乙问

甲娶乙为妻，后又娶景，匿不说有乙，居家如二嫡，无有贵贱之差。乙亡，景之子当何服？本实并立，嫡庶不殊，虽二嫡非正，此失在先人，人子何得专制析其亲也。若为庶母服，又不成为庶，进退不知所从。（《晋书·礼志中》）



◇　博物志序

余视《山海经》，及《禹贡》《尔雅》《说文》《地志》，虽曰悉备，各有所不载者，作略说。出所不见，粗言远方。陈山川位象，吉凶有征，诸国境界，犬牙相入。春秋之后，并相侵伐，其土地不可具详，其山川地泽，略而言之，正国十二。博物之士，览不卸焉。（《博物志》宋连江叶氏本，以此为序。）





◇　地理赞

地理广大，四海八方。遐远别域，略以难详。侯王设险，守固保疆。远遮川塞，近备城□皇。司察奸非，禁御不良。勿恃危□厄，恣其淫荒。无德则败，有德则昌。安屋犹惧，乃不可亡。进用忠良，社稷永康。教民以孝，舜化以彰。（《博物志》一）



◇　大司农箴

家有庐井，王有廪籍。阜茂丰物，和钧关石。在周之季，不虔政首。弃、稷弗务，不籍千亩。匮神乏祀，败于戎丑。穑臣司农，敢告左右。（《艺文类聚》四十九，《初学记》十二）



◇　尚书令箴

明明先王，开国承家。作制垂宪，仰观列曜。俯令百官，政用罔愆。昔舜纳大木麓，七政以齐，内成外平，而风雨不迷。山甫翼周，靡刚靡柔。神我衮职，阐我王猷。王猷允塞，而四海咸休。虽曰圣明，必赖良材。无曰我智，官不任能。发言如丝，其出成纶。王季道缺，天网纵替。既无老成，改旧法制。法制不修，不长厥裔。尚臣司台，敢言侍卫。（《初学记》十一）



◇　女史箴

茫茫造化，二仪始分。散气流行，既陶既甄。在帝庖牺，肇经天人。爰始夫妇，以及君臣。家道以正，而王猷有伦。妇德尚柔，含章贞吉。□慝婉淑慎，正位居室。施衿结补充，处宫中馈。肃慎尔仪，式瞻亲懿。樊姬感庄，不食鲜禽。卫女矫桓，耳忘和音。志厉义高，而二主易心。玄熊攀槛，冯媛趋进。夫起无畏，知死不吝。班妾有辟，割欢同辇。夫岂不怀，防微虑远。道罔隆而不杀，物无盛而不衰。日中则昃，月满则亏。崇犹尘积，替若骇机。人感知饬其容，而莫知饬其性。性之饬，或愆礼正。斧之藻之，克念作圣。出其言善，千里应之。苟违斯义，则同衿以疑。夫出言如征，荣辱由兹。勿谓幽昧，灵鉴无象。莫谓玄漠，神听无响。无矜尔荣，天道恶盈。无恃尔贵，隆隆者坠。鉴于小星，戒彼攸遂。此心螽斯，则繁尔类。欢不可以黩，宠不可以专。专实生慢，爱极则迁。致盈必损，理有固然。美者自美，翩以取尤。冶容求好，君子所雠。结息而绝，职此之由。故翼翼矜矜，所福以兴。靖恭自思，所期荣显。女史司箴，敢告庶姬。（《御览》一百三十五，《文选》。又见《艺文类聚》十五，《初学记》十，皆删节。）





◇　杖箴

杖道不正，陷坠倾危。（《书钞》一百三十三）



◇　倚几铭

倚几之设，设而不倚。作器于此，成礼于彼。（《北堂书钞》一百三十三，《御览》七百十）



◇　席前左端铭

安乐必敬，□□上珍。大道坦坦，□□在人。（《北堂书钞》一百三十三）



◇　席前右端铭

行莫若□，居莫若正。行处止恒，修理俟命。（同上）



◇　章怀皇后诔

自灭陶灵，必有征祥。诞在初载，亦曜神光。显应天禄，聿嫔圣皇。受气自然，实听清和。内含茂质，外发英华。身处宸极，敬恭惟夙。窈窕淑媚，柔顺婉穆。宣慈内政，流化太微。六宫变雅，清我壶闱。经论庶属，积思万机。既臻缉熙，玄泽流衍。将翼我后，登封降禅。氛□告妖，沈结弥留。奄忽升遐，弃世高游。圣上哀怀，感切悼心，土缟素，遏密八音。眇眇游灵，将焉所之。容光幽迈，岂有反期。杳杳新宫，下绝三泉。茫茫陵域，合体中原。委弃晖章，即安太清。（《艺文类聚》十五）



◇　烈文先生鲍玄泰诔

於铄烈文，续蕤皇祚。夏后基命，灵根已固。杞曾阝既微，枝离叶布。爰暨叔牙，世赞齐风。翼桓济管，遂登霸功。越在汉隆，三司并纵。烈考中丞，妙世显名。峨峨先生，诞资英俊。淑质清淳，兰芳玉润。抗行崇邈，游心大顺。允文允明，聪昭秀哲。启冥演幽，守文命世。抱道冲虚，执义贞厉。栖迟无闷，不营不忮。拟志云霄，致命穷达。行为范轨，言成隐括。宜登遐年，弘此徽猷。济济□绅，永挹清流。取识遗音，目想表仪。孰云玄泰，曾不我知。感伤慷慨，挥涕渗澌。已矣鲍子，宁尔玄阴。振声竹帛，永播徽音。（《艺文类聚》三十七）



◇　魏刘骠骑诔

昔在殷周，惟伊惟吕。穆穆公侯，绍兹勋绪。如何上天，歼我鼎辅！金刚玉润，水洁冰清。郁郁文彩，焕若朝荣。功遂身退，致仕悬舆。志邈留侯，心迈二疏。风凛凛以翼衡，云霏霏以承盖。□联翩以飘□，旌缤纷以奄薄。（《艺文类聚》四十八）





◇　武帝哀策文

感大飨之无亏，哀樽俎之虚设，叩龙□盾以长叫，痛灵晖之潜逝。其辞曰：

钦惟皇考，体道之真。德侔乾坤，齐曜三辰。应期登禅，协于天下。上虔郊祀，下惠兆民。宪章唐虞，允得其津。搜扬仄陋，故老是宾。百揆时序，盛业日新。恩从云翔，威犹霆震。江海静波，岷岳无尘。四夷率服，莫不来臣。肃慎奉贡，越裳效珍。化此弊俗，归之至淳。昔在上圣，咸享百年。哀哀皇考，用不是臻。遘厉弥侵，景命殒颠。舍此昭晰，即彼幽玄。仰瞻靡怙，廓若无天。终制尚俭，率由典度。华幕弗陈，器必陶素。不封不树，所在惟固。贻法来世，是则是慕。大隧既启，吉日将征。钟鼓雷震，白虎抗旌。龙螭骧首，良驷悲鸣。倡者振铎，挽夫齐声。背此崇殿，将适下庭。玄宫窈窕，修夜冥冥。光灯永戢，幽闼长扃。仰诉皇穹，零泪屏营。云谁能忍？寄之我情。结心坟陇，永凭圣灵。（《艺文类聚》十三）



◇　元皇后哀策文

天地配序，化成两仪。王假有道，义在伉俪。姜□原佐喾，二妃兴妫。仰观古藉，觊亦同规。今胡不然，景命夙亏。呜呼哀哉！

我膺历运，临统万方。正位于内，实在嫔嫱。天作之合，骏发其祥。河岳降灵，启祚华阳。奕世丰衍，朱绂斯皇。缵女惟行，受命溥将。来翼家邦，宪度是常。缉熙阴教，德声显扬。昔我先妣，晖晖休光。后承前训，奉述遗芳。宜嗣徽音，继序无芒。如何不吊，背世陨丧。瑶齐无住，长云蒸尝。迫怀永悼，率土摧伤。呜呼哀哉！陵兆既宅，将迁幽都。霄陈夙驾，元妃其徂。宫门遏密，阶庭永虚。设祖属绋，告驾启途。法服□□，寄象容车。金辂ㄙ蔼，帷裳不舒。千乘动轸，六骥踟蹰。铭旌树表，□柳云敷。祁祁同轨，岌岌蒸徒。孰云不怀？哀感万夫！宁神虞旃，安体玄庐。土户陶簋，齐制遂初。依行纪谥，声被八区。虽背明光，亦归皇姑。没而不朽，世德作谟。呜呼哀哉！（《艺文类聚》十五，《晋书·武元杨后传》）



◇　纵横篇

苏秦始与仪同学鬼谷先生，辩说剖毫厘，变诈入无形，巧言惑正理，人主莫不倾听。（《御览》四百六十四）





卷五十九




◎　成公绥

绥字子安，东郡白马人。仕魏为博士，历秘书郎，转丞，迁中书郎，拜骑都尉。入晋官爵未详。有《集》十卷。（案：绥为骑都尉在司马昭时，见《贾充传》）



◇　天地赋（并序）

赋者，贵能分理赋物，敷演无方，天地之盛可以致思矣（《晋书·成分绥传》）。天地至神，难以一言定称。故体而言之，则曰两仪；假而言之，则曰乾坤；气而言之，则曰阴阳；性而言之，则曰柔刚；色而言之，则曰玄黄；名而言之，则曰天地。（《艺文类聚》一，《初学记》一）

历观古人，未之有赋。岂独以至丽无文、难以辞赞？不然，何其阙哉？遂为天地赋曰：

惟自然之初载兮，道虚无而玄清。太素纷以溷淆兮，始有物而混成。何无一之芒昧兮，廓开辟而著形。尔乃清浊剖兮，玄黄判率。太极既殊，是生两仪。星辰焕列，日月重规，天动以尊，地静以卑，昏明迭□召，或盈或亏。阴阳协气而代谢，寒暑随时而推移。三才殊性，五行异位。千变万化，繁育庶类，授之以形，禀之以气。色表文采，声有音律。覆载无方，流形品物。鼓以雷霆，润以庆云。八风翱翔，六气氤氲。□支行蠕动，方聚类分。鳞殊族别，羽毛异群，各含精而□冶，咸受范于陶钧。何滋育之罔极兮，伟造化之至神！

若夫悬象成文，列宿有章，三辰烛□翟，五纬重光。河汉委蛇而带天，虹□偃蹇于昊苍。望舒弥节于九道，羲和正辔于中黄。众星回而环极，招摇运而指方。白兽时据于参伐，青龙垂尾于心房。玄龟匿首于女虚，朱鸟奋翼于注张。帝皇正坐于紫宫，辅臣列位于文昌。垣屏骆驿而珠连，三台差池而雁行。轩辕华布而曲列，摄提鼎□寺而相望。若乃征瑞表祥，灾变呈异，交会薄蚀，抱晕带珥，流逆历，谴悟象事。蓬容著而妖害生，老人形而主受喜。天矢黄而国吉祥，彗孛发而世所忌。

尔及旁观四极，俯察地理。川渎浩汗而分流，山岳磊落而罗峙。沧海沆奔而四周，悬圃隆崇而特起。昆吾嘉于南极，烛龙曜于北址。扶桑高于万仞，寻木长于千里。昆仑镇于阴隅，赤县据于辰巳。于是八十一域，区分方别；风乖俗异，险断阻绝。万国罗布，九州并列。青冀白壤，荆衡途泥。海岱赤植，华梁青黎。兖带河洛，扬有江淮。辩方正土，经略建邦。王圻九服，列国一同。连城比邑，深池高墉。康衢交路，四达五通。东至□谷，西极泰□。南暨丹炮，北尽空同。遐方外区，绝域殊邻。人首蛇躯，鸟翼龙身。衣毛被羽，或介或鳞。栖林浮水，若兽若人。居于大荒之外，处于巨海之滨。

于是六合混一而同宅，宇宙结体而括囊。浑元运流而无穷，阴阳循度而率常。回动纠纷而乾乾，天道不息而自强。统群生而载育，人托命于所系。尊太一于上皇，奉万神于五帝。故万物之所宗，必敬天而事也。

若乃共工赫怒，天柱摧折。东南俄其既倾，西北豁而中裂。断鳌足而续毁，炼玉石而补缺。岂斯事之有征，将言者之虚设？何阴阳之难测，伟二仪之□阔！

坤厚德以载物，乾资始而至大。俯尽鉴于有形，仰蔽视于所盖。游万物而极思，故一言于天外。（《晋书·成公绥传》）





◇　云赋

于是玄气仰散，归云四旋，冰消瓦离，奕奕翩翩。去则灭轨以无迹，来则幽暗以杳冥。舒则弥纶覆四海，卷则消液入无形。或狎猎鳞次，参差交错。上捷业以梁倚，下垒□危而相薄。状崴嵬其不安，吁可畏而欲落。或粲烂绮藻，若画若规。繁缛成文，一续一离。龙伸蠖屈，蜿蝉逶迤。连翩凤飞，虎转相随；或绣文锦章，依微要妙。绵邈氵□虚，轻翔浮漂。（《艺文类聚》一，《御览》八，《初学记》一）



◇　阴霖赋

百川泛滥，潢潦横流。沈灶生蛙，中庭运舟。（《艺文类聚》二，《御览》一，又九百四十九）





◇　时雨赋

两仪协合，二气烟□。洪川起波，名山兴云。（《艺文类聚》二）





◇　大河赋

览百川之宏壮兮，莫尚美于黄河！潜昆仑之峻极兮，出积石之嵯峨。登龙门而南游兮，拂华阴与曲阿。氵□砥柱而激湍兮，逾洛□而扬波。体委蛇于后土兮，配灵汉于穹苍。贯中夏之畿甸兮，经朔狄之遐荒。历二周之北境兮，流三晋之南乡。秦自西而启壤兮，齐据东而画□□。殷徒涉而求固，卫迁济而遂强。赵决流而却魏，嬴引沟而灭梁。思先哲之攸叹，何水德之难量！（《水经·河水注一》，《艺文类聚》八，《初学纪》六）

气蓬勃以雾蒸。（《文选·江赋》注引《天河赋》，疑「大河」之误。）

乘高赴下，绝没长奔。驰会五户，旁达三门。（《初学记》六）

□鲤王鲔，春暮来游。（《水经·河水注》五）

灵图授□于羲皇。（《文选》王融《曲水诗序》注）

善尼父之不济，寻方叔之远迹；懿吴起之谠言，大泛舟之兴役。（《初学记》六）



◇　洛禊赋

考吉日，简良辰，祓除解禊，同会洛宾。妖童媛女，嬉游河曲，或盥纤手，或濯素足。临清流，坐沙场，列□樽，飞羽觞。（《艺文类聚》四，《初学记》四，《御览》三十）

□才逸态，习水善浮。（《文选·吴都赋》注）



◇　延宾赋

延宾命客，集我友生。高谈清宴，讲道研精。□□侃侃，娱心肆情。（《初学记》十四）



◇　宣清赋

哀薰草之见焚。（《御览》九百八十三）

慰情赋（一作《慰志赋》）

惟潜龙之勿用，戢鳞翼以匿影。（《文选》谢□《观朝雨诗》注，又《宣德皇后令》注）





◇　啸赋

逸群公子，体奇好异，傲世忘荣，绝弃人事，□高慕古，长想远思，将登箕山以抗节，浮沧海以游志。于是延友生，集同好，精性命之至机，研道德之玄奥，愍流俗之未悟，独超然而先觉。狭世路之□厄僻，仰天衢而高蹈。邈□夸俗而遗身，乃慷慨而长啸。于是曜灵俄景，流光□□，逍遥携手，踟□朱步趾，发妙声于丹唇，激哀音于皓齿，响抑扬而潜转，气冲郁而□起。协黄宫于清角，杂商羽于流徵。飘游云于泰清，集长风乎万里。曲既终而响绝，遗馀玩而未已，良自然之至音，非丝竹之所拟。是故声不假器，用不借物，近取诸身，役心御气。动唇有曲，发口成音，触类感物，因歌随吟。大而不ㄜ，细而不沈，清激切于竽笙，优润和于瑟琴，玄妙足以通神悟灵，精微足以穷幽测深，收激楚之哀荒，节北里之奢淫，济洪灾于炎旱，反亢阳于重阴。唱引万变，曲用无方，和乐怡怿，悲伤摧藏。时幽散而将绝，中矫厉而慨慷，徐婉约而优游，纷繁骛而激扬。情既思而能反，心虽哀而不伤。总八音之至和，固极乐而无荒。

若乃登高台以临远，披文轩而骋望，喟仰□而抗首，嘈长引而□亮。或舒肆而自反，或徘徊而复放，或冉弱而柔挠。或澎濞而奔壮。横郁鸣而滔涸，冽飘眇而清昶。逸气奋涌，缤纷交错，列列飙扬，啾啾响作。奏胡马之长思，向寒风乎北朔，又似鸿雁之将雏，群鸣号乎沙漠。故能因形创声，随事造曲，应物无穷，机发响速，怫郁冲流，参谭云属，若离若合，将绝复续。飞廉鼓于幽隧，猛虎应于中谷，南箕动于穹苍，清飙振乎乔木；散滞积而播扬，荡埃蔼之溷浊。变阴阳之至和，移淫风之秽俗。

若乃游崇岗，陵景山，临岩侧，望流川，坐盘石，漱清泉，藉皋兰之猗靡，荫修竹之蝉□□。乃吟咏而发散，声骆驿而响连，舒蓄思之悱愤，奋久结之缠绵。心涤荡而无累，志离俗而飘然。若夫假象金革，拟则陶匏，众声繁奏，若笳若萧，□崩□良震隐，訇□盖□卿嘈。发徵则隆冬熙蒸，骋羽则严霜夏凋，动商则秋霖春降，奏角则谷风鸣条。音均不恒，曲无定制，行而不流，止而不滞。随口吻而发扬，假芳气而远逝。音要妙而流响，声激□翟而清厉。信自然之极丽，羌殊尤而绝世，越《韶夏》与《咸池》，何徒取异乎郑卫！于时绵驹结舌而霄精，王豹杜口而失色。虞公辍声而止歌，宁子检手而叹息，钟期弃琴而改听，孔父忘味而不食。百兽率舞而□足，凤皇来仪而拊翼。乃知长啸之奇妙，盖亦音声之至极。（《文选》，《艺文类聚》十八，《晋书·成公绥传》）



◇　琴赋

清飙因其流声兮，游弦发其逸响。心怡怿而踊跃兮，神感宕而忽恍。（《初学记》十六）

四气协而人神穆兮，五教泰而道化通。（同上）

穷变化于无极兮，尽人心之好善。（同上）

遂创新声，改旧用，君山献曲，伯牙奏弄。（同上）

伯牙弹而驷马仰，子野挥而玄鹤鸣。清角发而阳气亢，白雪奏而风雨雪。（《艺文类聚》四十四，《文选·别赋》注，《初学记》十六）





◇　琵琶赋

八音之用，诵于典艺，箫韶九奏，物有容制。惟此琵琶，兴自末世。尔乃托巧班输，如意横施，因形造美，洪杀得宜。柄如翠虬之仰首，盘似灵龟之觜{唯角}，临乐则齐州之丹桂，柱则梁山之象犀。扌□以玳瑁，格以瑶枝。若夫盘图合灵，太极形也；三材片合，两仪生也；分柱列位，岁数成也；回窗华表，日月星也。（《艺文类聚》四十四，《初学记》十六）

飞龙列舞，赵女骈罗，进如惊鹤，转如回波。（《初学记》十五）

好和者唱赞，善听者咨嗟。眩睛骇耳，失节蹉跎。（《初学记》十六）

改调高弹，急节促挝。飞龙引舞，赵女骈罗。（《初学记》十六）

掇止金石，屏斥笙簧。弹琵琶于私宴，授西施与毛嫱。撰理参畅，五齐五章。（《初学记》十六）



◇　故笔赋（并序）

治世之功，莫尚于笔，能举万物之形，序自然之情，即圣人之心，非笔不能宣，实天地之伟器也。有仓颉之奇生，列四目而兼明，慕羲氏之画卦，载万物于五行。乃发虑于书契，采秋毫之类芒，加胶漆之绸缪，结三束而五重，建犀角之玄管，象齿于纤锋，染青松之微烟，著不泯之永踪。则象神仙，人皇九头，式范群生，异体怪躯。注玉度于七经，训河洛之谶纬，书日月之所躔，别列宿之舍次。乃皆是笔之勋。人日用而不寤。仡尽力于万机，卒见弃于行路。（《艺文类聚》五十八）



◇　芸香赋

美芸香之修洁，禀阴阳之淑精。去原野之芜秽，相广厦之前庭。茎类秋竹，叶象春柽。（《艺文类聚》八十一，《御览》九百八十二）



◇　柳赋

宅京宇之西偏，滨犊鼻之清渠。启横门于大路，临九达之通衢。愍行旅之靡休，树双柳于道隅。弥年载而成阴，纷惮援而扶疏。（《艺文类聚》八十九）



◇　日及赋序

日及者，华甚繁茂，荣于仲夏，讫于孟秋。（《艺文类聚》八十九）



◇　木兰赋

许昌西园中木兰树，余往观之，遂为赋曰：

览众树之列植，嘉木兰之殊观。至于玄冥授节，猛寒严烈，峨峨坚冰，霏霏白雪，木应霜而枯零，草随风而摧折。顾青翠之茂叶，繁旖旎之弱条。谅抗节而矫时，独滋茂而不雕。（《艺文类聚》八十九）



◇　鸿雁赋（并序）

余尝游乎河泽之间。是时鸿雁应节而群至，望川以奔集。夫鸿渐著羽仪之叹，《小雅》作于飞之歌，斯乃古人所以假象兴物，有取其美也。余又奇其应气而知时。故作斯赋：

辰火西流，秋风厉起，轩翥鼓翼，抗志万里。起寒门之北垠兮，集玄塞以安处，宾弱水之阴岸兮，有沙漠之绝渚。奔巫山之阳隅兮，□彭泽之遐裔。过云梦以娱游兮，投江湘而中憩。昼顾眺以候远，夜警巡而相卫。上挥翮于丹霞兮，下濯足于清泉。经天地之遐极兮，乐和气之纯暖。（《艺文类聚》九十，又《初学记》三十引三条）





◇　鹰赋

陵高霞而轻举。（《文选》孔德璋《北山移文》注）



◇　乌赋（并序）

有孝乌集余之庐，乃喟然而叹曰：余无仁惠之德，祥禽曷为而至哉！夫乌之为瑞久矣，以其反哺识养，故为吉乌，是以《周书》神其流变，诗人寻其所集，望富者瞻其爰止，爱屋者及其增叹，兹盖古人所以为称。若乃三足德灵，国有道则见，国无道则隐，斯乃凤鸟之德，何以加焉！□恶鸟而贾生惧之，乌善禽而吾嘉焉，惧恶而作歌，嘉善而赋之，不亦可乎！（《艺文类聚》九十二，《御览》九百二十）

惟玄乌之令乌兮，性自然之有识，应炎阳之纯精兮，体乾刚之至色。望九里之回翔兮，翩群鸣以□翼。差自托于君子兮，心虽迩而不逼。潜幽□巢而穴处兮，将待期于中春（二句从《北堂书钞》一百五十八补，上下文尚有阙）。起彼高林，集此丛灌，栖息重阴，列巢布干。缤纷雾会，回皇尘乱，来若雨集，去若云散。哀鸣旦夕，鼓翼昧旦，噫哑相和，音声可玩。嗟斯乌之克孝兮，心识养而知慕。同蓼莪之报德兮，怀凯风之至素。雏既壮而能飞兮，乃衔食而反哺。游朝霞而氵□厉兮，飘轻翥于玄冥。有昆山之奇类兮，体殊形于玉趾。氵□西极以翱翔兮，为王母之所使。时应德而来仪兮，介帝王之繁祉。入中州而武兴兮，集林木而军起。能休祥于有周兮，矧贞明于吉士。嘉兹鸟之叔良兮，永和乐而靡纪。（《初学记》三十）



◇　鹦武赋（序）

鹦武，小鸟也。以其能言解意，故为人所爱玩，育之以金笼，升之以堂殿，可谓珍之矣；然未得鸟之性也。（《御览》七百六十四，又九百二十四）



◇　射兔赋

收辅车之双辔，舍良马之长□。擒迅羽之轻焱，截逸足之狡弄。盈得获于后乘，充庖厨之所贡。（《御览》三百五十八）



◇　蜘蛛赋

独高悬以浮处，遂设网于四隅。南连大庑，北接华堂，左冯广厦，右依高廊。吐丝属绪，布网引纲，纤罗络漠，绮错交张。云举雾缀，以待其方。于是苍蚊夕起，青蝇昏归，营营群众，薨薨乱飞。挂翼绕足，□□丝置围。冲突必获，犯者无遗。（《艺文类聚》九十七，《御览》九百四十八）



◇　螳螂赋

仰乃茂阴，俯缘条枝。冠角峨峨，足翅岐岐。寻乔木而上缀，从蔓草而下垂。戢翼鹰峙，延颈鹄望。推翳徐翘，举斧高抗。鸟伏蛇腾，鹰击隼放。俯飞蝉而奋猛，临蟪咕而逞壮，距车轮而轩翥，固齐侯之所尚。乃有翩翩黄雀，举翮高挥，连翔枝干，或鸣或飞。睹兹螳螂，将以疗饥，厉嘴胁翼，其往如归。（《艺文类聚》九十七，《御览》九百四十六）



◇　七唱

其居也，背山临谷，岩栖穴处，枕石漱流，鼓腹容与。（《书钞》一百五十八）

秦无清体，先和宜醇。香旗九酝，渊澄十旬。（《书钞》一百四十八）

琼弁曜首，玉缨照目。（《御览》六百八十六）

金□煌煌，貂珥峨峨。（《御览》六百八十八）

奋长袖以飙回，擢纤腰以烟起。镇抗首而委蛇，飒顿足而立□寺。纷龙转而凤翔，忽若倒而中止。（《初学记》十五）



◇　贤明倾

於铄姜后，光配周宣。非义不动，非礼不言。晏起早朝，永巷告愆。正用勤政，万国以虔。（《艺文类聚》十五）



◇　菊颂

先民有作，咏兹秋菊。绿叶黄花，菲菲□□。芳逾兰蕙，茂过松柏。其茎可玩，其葩可服。味之不已，松乔等福。（《艺文类聚》八十一）



◇　征士胡昭赞

投簪卷带，韬声匿迹。（《文选·北山移文》注）



◇　钱神论

路中纷纷，行人悠悠。载驰载驱，唯钱是求。朱衣素带，当途之士。爱我家兄，皆无能已。执我之手，说分终始。不计优劣，不论能否。宾客辐凑，门常如市。谚言：「钱无耳，何可□使？」岂虚也哉？（《御览》八百三十六）



◇　市长箴

贸迁有无，市朝有处。人以攸资，货以攸叙。交易而退，各得其所。曹参相齐，清净以义。奸不可扰，顾托有寄。市臣掌肆，敢告执事。（《初学记》二十四）





◇　蔽髻铭

诗美首弁，班有□□。或造兹蔽，南京翠翼。明珠星列，繁华致饰。（《北堂书钞》一百三十五）



◇　菊铭

敷在三九，时惟斯生。（《艺文类聚》八十一）



◇　椒华铭

嘉哉芳椒，载繁其实。厥味惟珍，蠲除百疾。肇惟岁首，月正元日。永介眉寿，以祈初吉。（《艺文类聚》八十九，《御览》二十九，又九百五十八）



◇　魏相国舞阳宣文侯司马公诔

应期降命，笃生我公。九德聿修，百行兼通。文皇践位，龙飞天衢。协赞大命启迪灵符。光我圣主，齐德有虞。受兹介祉，封国建畿。入总纳言，敷化衡机。出登上将，奋武明威。皇舆省方，作镇于许。旌旗既反，抚戎荆楚。巴蜀作寇，侵我边疆。乃眷西顾，董统雍京。丹麾所指，莫之敢抗。仁济宇内，威摄外荒。流惠陕西，齐美甘棠。加命九锡，尊位相国。比王齐鲁，以崇殿礼。（《艺文类聚》四十五）





◇　戒火文

余家遭火，屋宇焚尽，器用廓然，乃造于四邻，以为戒火文，曰：

经籍为灰，篇章为炭。（《初学记》二十五）

隶书体。（《御览》七百九十四）

皇颉作文，因物构思，观彼鸟迹，遂以成意，阅之后嗣，存载道义，□□□□纲纪万事。俗所传述，实由书记，时变巧易，古今各异。虫篆既繁，草藁近伪，适之中庸，莫尚于隶。规矩有则，用之简易，随便适宜，亦有弛张。操笔假墨，抵押毫芒，彪焕磊落，形体抑扬，芬葩连属，溢分罗行。烂若天文之布曜，纬若锦绣之有章。或轻拂徐振，缓案急挑，挽横引从，左牵右绕，长波郁拂，微势缥缈。工巧难传，善之者少，应心隐手，必由意晓。尔乃动纤指，举弱腕，握素纨，染玄翰，彤管电流，雨下雹散，点《黑主》折握，扌制挫安案，缤纷骆驿，华藻粲烂，□□卓荦，一何壮观！繁缛成文，又何可玩。章周道之郁郁，表唐虞之辉焕。若乃八玺法，殊好异制，分白赋黑，棋布星列，翘首举尾，直刺邪扌制，缱绻结体，剩彩奋节。或若虬龙盘游，蛇蝉轩翥，鸾为翱翔，矫翼欲去；或若鸷鸟将击，拜体仰怒，良马腾骧，奔放向路。仰而望之，郁若宵雾朝升，游烟连云；俯而察之，凛若清风属水，漪澜成文。垂象表式，有模有楷，形功难详，聊举大体。（《初学记》二十一）



◎　郑默

默字思元，荥阳开封人。仕魏为秘书郎，转尚书考功郎，封关内侯。晋受禅，历太子中庶子、东郡太守、散骑常侍。咸宁中拜廷尉，迁太常，免。寻拜大鸿胪，进大司农，转光禄勋。泰康元年卒，谥曰成。



◇　上言太子官属不宜称陪臣

皇太子体皇极之尊，无私于天下。宫臣皆受命天朝，不得同之藩国。（《晋书·郑默传》）



◎　胡烈

烈字武玄，安定临泾人，魏车骑将军遵子。景元初为襄阳太守，入晋拜秦州刺史，凉州叛，遇害。



◇　表邓由等归化

吴贼邓由李光等同谋十八屯，欲来归化，遗将张吴邓生并送质任克期，欲令郡军临江迎拔。（《魏志·王基传》注引司马彪《战略》）



◇　绐语亲兵及疏与其子

丘建密说消息，会已作大坑，白□□数千。欲悉呼外兵入，人赐白□舀，拜为散将，以次□□杀坑中。（《魏志·钟会传》）



◎　王恂

恂字良夫，东海人，文明王皇后弟，魏中领军肃子。景元末嗣封兰陵侯。咸熙中改封承子，累迁河南尹、侍中。咸宁四年卒，赠车骑将军。



◇　上言景献羊后服

弘训太后入庙，合食于景皇帝，齐王攸不得行其子礼。（《晋书·贾充传》）





卷六十




◎　孙楚

楚字子荆，太原中都人，魏侍中资孙。为石苞镇东参军，迁著作佐郎；苞为骠骑，复参军事。后为扶风王骏征西参军，转梁令，迁卫军司马。惠帝初为冯翊太守。有《集》十二卷。

◇　雪赋

尧九载以山栖兮，汤请祷于桑林。罔二圣以济世兮，孰繁衍以迄今。嗟亢阳之逾时兮，情反侧以寝兴。丰隆洒雪，交错翻纷。膏泽偃液，普润中田。肃肃三麦，实获丰年。（《艺文类聚》二）



◇　井赋

倚崇丘以凿井兮，临斥泽之淫污。苦行潦之滓浊兮，靡清流以自娱。乃喟尔而有感兮，率邻左之数夫。脉厥土以兴作兮，登甘醴于玄虚。体象圆川，下贯五仞。幽泉腾涌，津泽傍润。抱瓮而汲，不设机引。绝彼淫饰，安此璞慎。俗尚其华，我笃其信。既处涅而不淄，又磨之而不磷。虽矢之而无妄，实游心于大顺。渴人来翔，行旅是赖。辍耕息肩，不期而会。沈黄李，浮朱柰。杂狸首之班如，飞清尘以洮汰。枕玄石以盥漱，喜遨怡以缓带。（《艺文类聚》九，《初学记》七）



◇　笑赋

有度俗之公子，总万物之细故。心仿佛乎巢由，以得意为至乐，不拘恋乎凡流。会亲戚于高宇，结宗盟于绸缪。所以交颈偃仰，推匈指掌，亢洪声于通谷，顺长风以流响。气参谭以相属，若将颓而复往。或□蹙亻免首，状似悲愁，怫郁唯转，呻吟郁伊；或携手悲啸，嘘天长叫，迟重则如陆沈，轻疾则如水漂。徐疾任其口颊，圆合得乎机要；或中路背叛，更相毁贱，倾倚叵我，雕声迄乎日晏。信天下之笑林，调谑之巨观也。（《艺文类聚》十九）



◇　笳赋（并序）

顷还北馆，遇华发人于润水之滨，向春风而吹长笳，音声寥亮，有感余情。爰作斯赋：衔长葭以泛吹，□敫啾啾之哀声。奏胡马之悲思，咏北狄之遐征。顺谷风以抚节，飘逸响乎天庭。尔乃调唇吻，整容止，扬清□卢，隐皓齿。徐疾从宜，音引代起，叩角动商，鸣羽发征。若夫广陵散吟，三节白□，太山长曲，哀及梁父。似鸿雁之将雏，乃群翔于河渚。（《艺文类聚》四十四）



◇　韩王故台赋（并序）

酸枣寺门外，夹道左右，有两故台。访之故老，云韩王听讼观也。台高十五仞，虽楼榭泯灭，然广基似于山岳。召公大贤，犹舍某棠，区区小国，而台观隆崇，骄盈于世，以鉴来今。故作赋曰：望韩王之故台，寻往代之所营：双阙碣以峻峙，贯云气而上征。历千载而特立，显妙观于太清。蔑丘陵之逦迤，亚五岳之嵯峨。薄邯郸之丛台，陋楚国之章华。邈{山召}□以抗极，岂岑楼之能加？至乃宫观弘敞，增台隐天。伐文梓于万仞，发玉石于三泉，优倡角乌鸟之声，蛾眉戏白雪之舞。纷淫衍以低昂，翳修袖而容与。（《水经·济水注二》，《艺文类聚》六十二）



◇　登楼赋

有都城之百雉，加层楼之五寻，从明王以登极，聊暇日以娱心。泾渭泊以阻迈，卉木郁而成林。□朝阳之素榆，游岛濯于素波，牧竖吟啸于阡陌，舟人鼓□而扬歌。营孽基峙，列宅万区，黎民布野，商旅充衢。杞柳绸缪，芙蓉吐芳，俯依青川，仰翳朱杨，体象□□，幽若扶桑。白日为之昼昏，鸟禽为之颉颃。百僚云集，促坐华台，嘉肴满俎，旨酒盈杯，谈三坟而咏五典，释圣哲之所裁。（《艺文类聚》六十三引两条，《初学记》五，又二十四）





◇　相风赋

伊圣皇之高烈，美治道之穆清。兼乾坤之普覆，齐三光之朗明。犹恭己以劳谦，迄日昃而不宁。虑听政之有阙，诫祸福于无形。建殊才于辰极，树相风于紫庭。尔乃神兽盘其根，灵乌据其颠，羽族翩飘罗其侧，翔风萧聊出其间。（《艺文类聚》八十一）



◇　菊花赋

彼芳菊之为草兮，禀自然之醇精，当青春而潜翳兮，迄素秋而敷荣。于是和乐公子，雍容无为，翱翔华林，骏足交驰，薄言采之，手折纤枝。飞金英以浮旨酒，掘翠叶以振羽仪，伟兹物之珍丽兮，超庶类而神奇。（《艺文类聚》八十一）



◇　莲华赋

有自然之丽草，育灵沼之清赖，结根系于重壤，森蔓延以腾迈，尔乃红花电发，晖光炜炜，仰曜朝霞，俯照绿水。潜缃房之奥密兮，含珍藕之甘腴；攒聚星列，纤离相扶；微若玄黎投幽夜，粲若邓林飞□雏。（《艺文类聚》八十二，《初学记》二十七，《御览》九百七十五）





◇　□大杜赋（并序）

家弟以虞氏《梨赋》见示，余谓岂以梨有用之为贵，杜无用之为贱？无用获全，所以为贵；有用获残，所以为贱。故赋之云尔：

惟有□大之为杜，齐万物而并生。其质菲薄，既不施于器用；华叶疏悴，磨休阴之茂荣。昔在邵伯，听讼述职。甘棠作颂，垂之罔极。（《艺文类聚》八十七，《御览》九百七十三）



◇　茱萸赋

有茱萸之嘉禾，植茅茨之前庭。历汉女而始育，关百载而长生。森蔓延以盛兴，布绿叶于紫茎。鹑火西徂，白藏授节，零露既凝，鹰隼飘厉。攀紫房于纤柯，缀朱实之酷烈，应神农之本草，疗生民之疹疾。（《艺文类聚》八十九）



◇　橘赋

朱橘甘美，紫梨甜脆。（《御览》九百六十六）



◇　鹤赋

假使此鸟，生自昆仑，长于丹穴，游遨元圃，缥霄之际。（《御览》八）



◇　雉赋

体冲和之淑质，饰羽仪于茂林。斑五色之文章，扬□敫□敫之清音。设密网于岩阿，飞轻激之云浮。上无逃而弗获，下无隐而不搜。遂戢翼以就养，随笼本而言归，恒逍遥于阶庭，荫荫朝阳之盛晖。（《艺文类聚》九十）



◇　雁赋

有逸豫之隽禽，禀和气之清冲。候天时以动静，随寒暑而污隆。疯同集于旷野，纷群翔于云中。翳朝阳之景曜，角声势于晨风。族类阜繁，数则千亿。迎素秋而南游，背青春而北息。溯长川以鸣号，氵□洪波以鼓翼。任自然而相佯，穷天壤于八极。（《艺文类聚》九十一，《初学记》三十）



◇　鹰赋（并序）

郭延考与余厚，其后从者□二鹰以侍侧。郭，边人也，好弋猎顾盼，心欲自娱乐，请余为赋，曰：（《御览》九百二十六）

有金刚之俊鸟，生井陉之岩阻。超万仞之崇巅，荫青松以静处。体劲悍之自然，振肃肃之轻羽。擒狡兔于平原，截鹤雁于河渚。且其为相也，疏尾阔臆，高髻圆颅，深目蛾眉，状似愁胡。曲觜短颈，足若双枯。麾则应机，招则易呼。背碣石以西游，经马岭而南徂。于时商秋既迈，岁在玄冥，风霜激厉，羽毛振惊。尔乃策良骥，服羔裘，□青□，戏田畴，萦深谷，绕山丘，定心意，审精眸；兽驰厥足，鸟矫其翼，下赴幽□，上翔辰极。随指授以腾踊，因升降以毕力。纷连簿以撄窜，遂隐首以摧臆。（《艺文类聚》九十一，《初学者》三十，《御览》二十六）



◇　蝉赋

惟大化之广御，何品数之多名？当仲夏而始出，据长条而悲鸣。翼如罗缠，形如枯槁。终日不衔一粒，激哀响之烦扰。（《艺文类聚》九十七，《初学记》在十）



◇　龙见武库井上言

顷闻武库井中有二龙。群臣或有谓之祯祥而称贺者，或有谓之非祥无所贺者，可谓楚既失之，而齐亦未为得也。夫龙或俯鳞潜于重泉，或仰攀云汉游乎苍昊，而今蟠于坎井，同于蛙虾者，岂独管库之士或有隐伏，厮役之贤没于行伍？故龙见光景，有所感悟。愿陛下赦小过，举贤才，垂梦于傅岩，望想于渭滨；修学官，起淹滞，由命公卿，举独行群子可忄享风厉俗者，又举高拔秀异之才可以拨烦理难矫世抗言者，无系世族，必先逸贱。夫占用攻取之势，并兼混一之威，五伯之事，韩白之功耳。至于制礼作乐，阐扬道化，甫是士人出筋力之秋也。伏愿陛下择狂夫之言。（《晋书·孙楚传》，又见《开元占经》一百二十引《晋阳秋》）





◇　奏废九品为大小中正

九品汉氏本无，班固著《汉书》，序先往代贤智以九条，此盖记鬼录次第耳。而陈群依之，以品生人。又魏武拔奇决于胸臆，收人才不问阶次，岂赖九品而后得人？今可令长守为小大中正，各自品其编户也。（《御览》二百六十五引《孙楚集》）



◇　奏论求才

当今士子繁多，略以万计。当思官少才多，无地以处。秀才自别是一种仕官，非若汉代取人之例也。假若秀才答五问可称，孝廉答一策能通，此乃雕虫小道，何关治功得人？以此求才，徒虚语尔。



◇　荐傅长虞笺

楚闻骐骥不遗能于伯乐，良宝不藏耀于卞和。是以辉光夜射，价连秦赵，飞驷绝影，终朝千里，物尚有之，士亦宜然。（《艺文类聚》五十三）



◇　谢赐障日笺

大恩赐鄣日，其器虽小，而礼遇甚宏。昔卫绾赐六剑，珍而不用，楚虽不敏，且受而藏之。（《御览》六百八十七）



◇　为石仲容与孙皓书

苞白：盖闻见机而作，《周易》所贵；小不事大，《春秋》所诛：此乃吉凶之萌兆，荣辱之所由兴也。是故许、郑以衔璧全国，曹、谭以无礼取灭，载籍既记其成败，古今又著其愚智矣。不复广引譬类，崇饰浮辞，苟以夸在为名，更丧忠告之实。今粗论事势，以相觉悟。昔炎精幽昧，历数将终，桓灵失德，灾衅并兴，豺狼抗爪牙之毒，生人陷荼炭之艰。于是九州绝贯，皇纲解纽，四海萧条，非复汉有。太祖承运，神武应期，征讨暴乱，克宁区夏；协建灵符，天命既集，遂廓洪基，奄有魏域。土则神州中岳，器则九鼎犹存。世载淑美，重光相袭，固知四□奥之攸同，天下之壮观也。公孙渊承籍父兄，世居东裔，拥带燕胡，冯氵□险远，讲武盘桓，不供职贡，内傲帝命，外通南国，乘桴沧流，交畴货贿。葛越布于朔土，貂马延乎吴会。自以为控弦十万，奔走足用，信能右折燕齐，左振扶桑，氵□轹沙漠，南面称王也。

宣王薄伐，猛锐长驱，师次辽阳，而城池不守，桴鼓一震，而元凶折首。然后远迹疆埸，列郡大荒，收离聚散，咸安其居，民庶悦服，殊俗款附。自兹遂隆，九野清泰，东夷献其乐器，肃慎贡其□苦矢，旷世不羁，应化而至，巍巍荡荡，想所具闻。吴之先主，起自荆州，遭时扰攘，播潜江表。刘备震惧，亦逃巴岷，遂依丘陵积石之固，三江五湖，浩汗无涯，假气游魂，迄于四纪。二邦合从，东西唱和，互相扇动，距捍中国。自谓三分鼎足之势，可与泰山共相终始。

相国晋王，辅相帝室，文武桓桓，志厉秋霜。庙胜之□，应变无穷；独见之鉴，与众绝虑。主上钦明，委以万机，长辔远御，妙略潜授。偏师同心，上下用力，棱威奋伐，深入其阻。并敌一向，夺其胆气，小战江介，则成都自溃；曜兵剑阁，而姜维而缚。开地五千，列郡三十，师不逾时，梁益肃清。使窃号之雄，稽颡绛阙，球琳重锦，充于府库。

夫虢灭虞亡，韩并魏徙，此皆前鉴之验，后事之师也。又南中吕兴，深睹天命，蝉蜕内向，愿为臣妾，外失辅车唇齿之援，内有毛羽零落之渐。而徘徊危国，冀延日月，此犹魏武侯却指河山，以自强大，殊不知物有兴亡，则所美非其地也。

方今百僚济济，俊□盈朝，虎臣武将，折冲万里，国富兵强，六军精练，思复翰飞，饮马南海。自顷国家，整治器械，修造舟楫，简习水战，伐树北山，则太行木尽，氵逡决河洛，则百川通流；楼船万艘，千里相望，自刳木以来，舟车之用，未有如今日之盛者也。骁勇百万，畜力待时，役不再举，今日之谓也。

然主上眷眷，未便电迈者，以为爱民治国，道家所尚，崇城自卑，文王退舍。故先开示大信，喻以存亡，殷勤之旨，往使所究。若能审识安危，自求多福，蹶然改容，祗承往告。追慕南越，婴齐入侍，北面称臣，伏听告策；则世祚江表，永为藩辅，丰报显赏，隆于今日矣。

若侮慢不式王命，然后谋力云合，指麾风从；雍益二州，顺流而东；青徐战士，列江而西；荆、杨、兖、豫，争驱八冲；征东甲卒，虎步秣陵。尔乃皇舆整驾，六师徐征，羽檄烛日，旌旗流星，游龙曜路，歌吹盈卫，士卒奔迈，其会如林，烟尘俱起，震天骇地，渴赏之士，锋镝争先。忽然一旦，身首横分，宗祀屠覆，取诫万世，引领南望，良以寒心。夫治膏肓者，必进苦口之药，决狐疑者，必告逆耳之言，如其迷谬，未知所投，恐俞附见其已困，扁鹊知其无功也。勉思良图，惟所去就，石苞白。（《文选》，《艺文类聚》二十五）



◇　与董京书

今尧舜之世，胡为怀道迷邦。



◇　尼父颂

皇矣尼父，圣哲之杰。德比天地，明齐日月。周室陵迟，大道芜秽。礼乐崩阻，奸雄罔世。乃养门徒，广延俊□。垂训列国，颂声鲁卫。威震夹谷，义厌陈蔡。德之休明，幽而弥泰。超美三代，风驰云迈。（《艺文类聚》二十）



◇　梁令孙侯颂

於穆君侯，英才宣明。神鉴将来，思通既往。受佐陕西，临我邦壤。声之所振，下应如响。明断决疑，易于指掌。野有寇盗，惟侯屏之；我有田畴，惟侯辟之。古人慎狱，惟侯平之。凡此三惠，如何勿思。（《艺文类聚》五十）





◇　颜回赞

束身励行，宗事圣道。钻仰孜孜，视予犹考。（《艺文类聚》二十）



◇　管仲赞

管生弯弓，与桓是仇。骏奔从纠，块为累囚。沐浴西郊，鸾飞詹丘。（《初学记》十七）



◇　季子赞

季子聪哲，思心精微。玄览幽寤，触类应机。（《初学记》十七《八贤赞》）



◇　庄周赞

庄周旷荡，高才英俊。本道根贞，归于大顺。妻亡不哭，亦何所欢？慢吊鼓缶，放此诞言。殆矫其情，近失自然。（《艺文类聚》三十六）



◇　荣启期赞

荣公温雅，即怡既怿。浊以徐清，寂然澹泊。援琴自娱，咏此三乐。眉寿无疆，惟德之宅。（《艺文类聚》三十六）



◇　原壤赞

壤之□张，绝灭礼教。实交仲尼，同机合奥。圣以之臧，俗以之笑。独协区外，孰知其妙。（《艺文类聚》三十六）



◇　白起赞

烈烈桓桓，时维武安。神机电断，气济师然。南折劲楚，走魏禽韩。北摧马服，氵□川成丹。应侯无良，苏子入关。□敫□敫谗口，火燎于原。遂焚杜邮，与箫俱燔。惟其殁矣，古今所叹。（《艺文类聚》五十九）



◇　韩信赞

淮阴屈节，盘于幽贱。秦失其鹿，英雄交战。践楚知亡，抚戈从汉。遂寤明主，超然虎奋。威震赵魏，擒项平难。割据山川，称孤南面。惜哉遘疑，一朝书叛。（《艺文类聚》五十九）



◇　乐毅赞

乐生诞节，实立弘度。丹旄电麾，秦韩景附。威震济西，齐愍失据。惠之不敏，翻然高翥。栖迟一丘，以保皓素。（《艺文类聚》五十九）





◇　反金人铭

晋太庙左阶之前，有石人焉，大张其口，而书其胸曰：我古之多言人也。无少言，无少事，少言少事，则后生何述焉？我读三坟五典，八索九丘，赜罔深而不探，理无奥而不钩。故言满天下，则无口尤。夫唯言立，乃可长久。胡为块然竹缄其口？自拘广庭，终身叉手。凡夫贪财，烈士殉名，盗跖为浊，夷柳为清，鲍肆为臭，兰圃为馨，莫贵澄清，莫贱滓秽。二者言异，归于一会。尧悬谏鼓，舜立谤木，听采风谣，惟日不足，道润群生，化隆比屋。末叶陵迟，礼教弥衰，承旨则顺，忤意则违。时好细腰，宫中皆饥；时悦广额，下作细眉。逆龙之鳞，必陷斯机。括囊无咎，乃免诛夷。颠覆厥德，可为伤悲！斯可用戒，无妄之时。假说周庙，于言为蚩。是以君子，追而正之。（《艺文类聚》十九，《御览》五百九十）





◇　石人铭

大象无形，元气为母。杳兮冥兮，陶冶众有。（《御览》一）



◇　论屈建文

加笾之品，菱芰存焉。楚多陂塘，菱芰所生。父自嗜之，而抑按宰祝。既毁就养无方之礼，又失奉死如生之义。夺平素欲，建何忍焉！（《御览》九百七十五）



◇　王骠骑诔

逍遥芒阿，阖门不帷。研精六艺，采赜钩微。（《御览》五十六）



◇　故太傅羊祜碑

禀二仪之纯灵，膺造化之冲气。文为辞宗，行作世表，迁黄门侍郎，受秘书监。公算灭吴之略，以为孟献营虎牢而郑人惧，晏弱城东阳而莱子服。乃进据险处，开建五城，收膏腴之地，夺敌人之资。于是江浦驰义，纟强负而至，虽研精军政，用思灭敌，然兼立学校，阐扬典训。是以□绅之士，鳞集仰化，云翔衡门，虽泮宫之咏鲁侯，菁莪之美育才，无以过也。铭曰：

金德发曜，惟公作辅。肇造嘉谟，建我民主。不□遗公，俾屏圣皇。哲人其徂，孰不增伤。（《艺文类聚》四十六）



◇　雁门太守牵招碑

君体德允直，才量高洁，明鉴达于世变，弘毅足以致远，聿振鸿翼于衮尘之表，卓尔先觉于拟议之前。君与刘备，少长河朔，英雄同契，为刎颈之交。俄而委质于太祖，备遂鼎足于蜀汉，所交非常，为时所忌，每自酌损，在乎季孟之间。迁雁门太守，教民耕战，听断以情，信赏必罚，干服其命是以夷狄窘迫，罔知所安。譬秋枯之□员晨风，激雹之不及掩耳也。伐叛柔服，威震沙漠，遗种远迹，万里无烟。烈烈君侯，文武允崇，少兼七德，翰飞抚戎。名扬河朔，威震汉中，临危运奇，在难匪从。回旌束麾，抚司徐、青，截彼降贼，海岱以平。剖符千里，为国在。（《艺文类聚》五十，《初学记》十八）





◇　和氏外孙道生哀文

嗟尔道生，何氏之宝！玉颜丰下，曜于怀抱。暮春而育，孟冬而夭。二十三旬，奇于五日。方之期颐，百分之一。命之修短，始则有终。谁能长久，与天无穷？{□钱}翁近千，殇子幼冲。俱反无形，冥昧之中。造化多少，岂独尔躬？（《艺文类聚》三十四）



◇　和氏外孙小同哀文

晔晔□华，朝生夕落。尔命方之，犹为浅薄。暂有冥质，寻友冥漠。譬彼蜉蝣，不识晦朔。死尚未知，生亦焉知？尔虽旬月，我未之视。万物混焉，天地一指。杪末婴孩，安足称诔？大人达观，同之一揆。（《艺文类聚》三十四）



◇　胡母夫人哀辞

滔滔汶川，浩浩云汉。乃眷洪族，裁育英媛。幼挺芳烈，晖光日新。有美其猗，有彪其文。华茂春芳，志厉秋霜。邂逅之遇，遘兹良会。岂惟中馈？义形于外。恒凭贤明，以自休赖。冀享永年，偕老一世。景命伊何？忽然长逝。（《艺文类聚》三十四）





◇　祭介子推文

醴酪二盂，枣饭二盘。（《御览》三十，又八百五十）

太原咸奉介君之灵，至三月清明，断火寒食，甚若，先后一月，府君侨耳。（《北堂书钞》一百四十三）



◎　孙统

统字承公，楚孙，征北将军褚褒召为参军，不就；求为鄞令，转吴令，后为馀姚令。有《集》九卷。



◇　高柔集叙

柔字世远，乐安人。才理清鲜，安行仁义。婚泰山胡母氏女，年二十。既有倍年之觉，而姿色清惠，近是上流妇人。柔家道隆崇，既罢司空参军安固令，营宅于伏川，驰动之情既薄，又爱玩贤妻，便有终焉之志。尚书令何充取为冠军参军，亻黾亻免应命，眷恋绸缪，不能相舍，相赠诗书，清婉辛切。（《世说·轻诋篇》注）



◇　吏部郎虞存诔

存字道长，会稽山阴人也。祖阳，散骑常侍；父伟，州西曹。存幼而卓拔，风情高逸，历卫军长史尚书吏部郎。（《世说·政事篇》注）





卷六十一




◎　孙绰（一）

绰字兴公，统弟。除著作佐郎，出为瘐亮征西参军，补章安令，征拜太学博士，迁尚书郎；出为殷浩建威长史，浩败。王羲之引为右军长史，转永嘉太守，迁散骑常侍，领著作郎，拜卫尉卿。有《至人高士传赞》二卷，《列仙传赞》三卷，《孙子》十二卷，《集》二十五卷。



◇　游天台山赋（并序）

天台山者，盖山岳之神秀者也。涉海则有方丈蓬莱，登陆则有四明天台，皆玄圣之所游化，灵仙之所窟宅。夫其峻极之状，嘉祥之美，穷山海之瑰富，尽人神之壮丽矣。所以不列于五岳、阙载于常典者，岂不以所立冥奥？其路幽迥，或倒景于重冥，或匿峰于千岭，始经魑魅之途，卒践无人之境，举世罕能登陟，王者莫由□祀。故事绝于常篇，名标于奇纪，然图像之兴，岂虚也哉？非夫遗世玩道、绝粒茹芝者，乌能轻举而宅之？非夫远寄冥搜、笃信通神者，何肯遥想而存之？余所以驰神运思，昼咏宵兴，俯仰之间，若已再升者也。方解缨络，永托兹岭，不任吟想之至，聊奋藻以散怀。

太虚辽廓而无阂，运自然之妙有，融而为川渎，结而为山阜。嗟台岳之所奇挺，实神明之所扶持。荫牛宿以曜峰，托灵越以正基。结根弥于华岱，直指高于九疑。应配天于唐典，齐峻极于周诗。邈彼绝域，幽邃窈窕，近智以守见而不之，之者以路绝而莫晓。哂夏虫之疑冰，整轻翮而思矫，理无隐而不彰，启二奇以示兆。赤城霞起而建标，瀑布飞流以界道。睹灵验而遂徂，忽乎吾之将行？

仍羽人于丹丘，寻不死之福庭。苟台岭之可攀，亦何羡于层城？翻域中之常恋，畅超然之高情。被毛褐之森森，振金策之铃铃。披荒榛之蒙茏，陟峭□之峥嵘。济□酋溪而直进，落马界而迅征。跨穹隆之悬磴，临万丈之绝冥。践莓苔之滑石，博壁立之翠屏。揽□木之长萝，援葛□之飞茎。虽一冒于垂堂，乃永存乎长生。必契诚于幽昧，履重□而逾平。既克济于九折，路威夷而修通。恣心目之寥朗，任缓步之从容。藉萋萋之纤草，荫落落之长松。觌翔鸾之裔裔，听鸣凤之□雍□雍。过灵溪而一濯，疏烦想于心胸。荡遗尘于旋流，发五盖之游蒙。追羲农之绝轨，蹑二老之玄踪。陟降信宿，迄于仙都。双阙云竦以夹路，琼台中天而悬居。朱阙玲珑于林间，玉堂阴映于高隅。彤云斐□以翼□□，□敫日炯晃于绮疏。八桂森挺以氵□霜，五芝含秀而晨敷。惠风伫芳于阳林，醴泉涌溜于阴渠。建木灭景于千寻，琪树璀璨而垂珠。王乔控鹤以冲天，应真飞锡以蹑虚。骋神变之挥霍，忽出有而入无。

于是游览既周，体静心闲。害马已去，世事都捐。投刃皆虚，目牛无全。凝思幽岩，朗咏长川。尔乃羲和亭午，游气高褰。法鼓琅以振响，众香馥以扬烟，肆觐天宗，爰集通仙。挹以玄玉之膏，嗽以华池之泉，散以象外之说，畅以无生之篇，悟遣有之不尽，觉涉无之有音。泯色空以合迹，忽即有而得玄，释二名之同出，消一无于三幡。恣语乐以终日，等寂默于不言，浑万象以冥观，兀同体于自然。（《文选》，《艺文类聚》七）



◇　望海赋

因湛亮以静镜，俯游目于渊庭。（《文选》颜延之《应诏宴曲水诗》注）

五湖同浸，九江丛溉，抱河含济，吞淮纳泗，南控沅湘，西引泾渭。洲诸迢递以疏属，岛屿绵邈以牢罗，殖嵬崔之碣石，构穹隆之□柯。玄奥之府，重刃之房，鳞汇禺殊，甲产无方。包随珠，衔夜光。玳瑁熠烁以泳游，□觜□□焕烂以□夹涨，虚贝含素而表紫，□婴螺络丹而带缃。青甲芬飚以微扇，玄木杳眇以舒芳。其卉木则绿苔石发，蔓以流绵。紫茎{艹昆}综，解以被渚；华组依波而锦披，翠纶扇风而绣举。长鲸岳立以截浪，□刀□昔扬□以排流。巨鳌□□以冠山，乌□□呼翕以吞舟。鹏为羽桀，鲲称介豪，翼遮半天，背负重霄。举翰则宇宙生风，抗鳞则四渎起涛。考万川以周览，亮天池之综纬。弥纶八荒，亘带九地。昏明注之而不溢，尾闾泄之而不匮。（《艺文类聚》八）

石鸡清响以应潮，慧躯轻远以远洁。（《御览》九百十八）

三馀孤戏，比目双游。（《初学记》三十）

文鲤黄□。（《御览》九百三十九）

若乃惟馨陈祈，祝不愧言，或适于东，或归于西。商客齐畅，潮流往还，各资顺势，双帆同悬。偃如□□偕驰，□如交隼轩骞。（《北堂书钞》一百三十八，《御览》七百七十一）



◇　遂初赋（序）

余少慕老庄之道，仰其风流久矣，却感於陵贤妻之言，怅然悟之。乃经始东山，建五亩之宅，带长阜，倚茂林，孰与坐华幕击钟鼓者同年而语其乐哉？（《世说·言语篇》注）



◇　谏移都洛阳疏

伏见征西大将军臣温表「便当躬率三军，讨除二寇，荡涤河渭，清洒旧京。然后神□电舒，朝服济江，反皇居于中土，正玉衡于天极。」斯超世之宏图，千载之盛事。然臣之所怀，窃有未安，以为帝王之兴，莫不藉地利人和以建功业，贵能以义平暴，因而抚之。怀愍不建，沦胥秦京，遂令胡戎交侵，神州绝纲，土崩之衅，诚由道丧。然中夏荡荡，一时横流，百郡千城，曾无完郛者，何哉？亦以地不可守，投奔有所故也。天祚未革，中宗龙飞，非惟信顺协天人而已，实赖万里长江画而守之耳。不然，胡马久已践建康之地，江东为豺狼之场矣（已上十九字从《世说·轻诋篇》注补）。《易》称「王公设险以守其国」，险之明义大矣哉！斯已然之明效也。今作胜谈，自当任道而遗险；校实量分，不得不保小以固存。自丧乱以来，六十余年，苍生殄来，百不遗一，河洛丘墟，函夏萧条，井堙木刊，阡陌夷灭，生理茫茫，永无依归。播流江表，已经数世，存者长子老孙，亡者丘陇成行。虽北风之思感其素心，目前之哀实为交切。若迁都旋轸之日，中兴五陵，即复缅成遐域。泰山之安既难以理保，□□之思岂不缠于圣心哉！

温今此举，诚欲大览始终，为国远图。向无山陵之急，亦未首决大谋，独任天下之至难也。今发愤忘食，忠慨亮到，凡在有心，孰不致感！而百姓震骇，同怀危惧者，岂不以反旧之乐赊，而趣死之忧促哉！何者？植根于江外数十年矣，一朝拔之，顿驱□于空荒之地，提挈万里，逾险浮深，离坟墓，弃生业，富者无三年之粮，贫者无一飧之饭。田宅不可复售，舟车无从而得，舍安乐之国，适习乱之乡，出必安之地，就累卵之危，将顿仆道途，飘溺江川，仅有达者。夫国以人为本，疾寇所以为人，众丧而寇除，亦安所取裁？此仁者所宜哀矜，国家所宜深虑也。自古今帝王之都，岂有常所？时隆则宅中而图大，势屈则遵养以待会。使德不可胜，家人有三年之积，然后始可谋太平之事耳。今天时人事，有未至者矣，一朝欲一宇宙，无乃顿而难举乎？臣之愚计，以为且可更遣一将有威名资实者，先镇洛阳，於陵所筑二垒以奉卫山陵，扫平梁许，清一河南，运漕之路既通。然后尽力于开垦，广田积谷，渐为徙者之资。如此，贼见亡征，势必远窜。如其迷逆不化，复欲送死者，南北诸军风驰电赴，若身手之救痛痒，率然之应首尾，山陵既固，中夏小康。陛下且端委紫极，增修德政，躬行汉文简朴之至，去小惠，节游费，审官人，练甲兵，以养士灭寇为先。十年行之，无使隳废，则贫者殖其财，怯者充其勇，人知天德，赴死如归，以此致政，犹运诸掌握。何故舍百胜之长理，举天下而一掷哉！陛下春秋方富，温克壮其猷，君臣相与，弘养德业，括囊兀吉，岂不快乎！

今浊唱高议，圣朝互同，臣以轻微，独献管见。出言之难，实在今日，而臣区区必闻天德者，窃以无讳之朝，狂瞽进说，刍荛之谋，圣贤所察，所以不胜至忧，触冒干陈。若陛下垂神，温少留思，岂非屈于一人而允亿兆之愿哉！如以干忤罪大，欲加显戮，使丹诚上达，退受刑诛，虽没泉壤，尸且不朽。（《晋书·孙绰传》）



◇　父卒继母还前亲子家继子为服议

父□虽有可尔之语，夫妻枕席相顺之意，固非决绝之辞也。继母丧父加礼，服竟之后，不还私家，逾岁历年，循养无二，母恩不衰。适见亲子，专自任意，无所关报，私随其志，绝亡夫，背继子，违三从正义，亦为大矣。今母虽不母，子何缘得计去留轻重而降之哉！夫五服有名，不可谬施。施之于出，出义不全；施之于嫁，嫁义不成。欲降服周，于礼何居？名在居籍，私归亲子，丧柩南北，礼律私法，计其可知，便决降服。许令制周，颇在可怪。（《通典》九十四）





◇　父母乖离议

三千之责，莫大于不祀之痛。必俟何时而婚，或有绝嗣之门也。（《通典》九十八）



◇　京兆府君迁主议

太祖虽位始九五，而道以从畅。赞人爵之尊，笃天伦之道，所以成教本而光百代也。（《宋书·礼志三》）



◇　为功曹参军驳事笺

纲纪居管辖之任，以纠司外内，驳议弹射，诚无所拘。然亦所以献可替否，举直绳违而已。（《御览》二百四十九）



◇　三月三日兰亭诗序

古人以水喻性，有旨哉斯谈！非以停之则清，混之则浊邪？情因所习而迁移，物触所遇而兴感，故振辔于朝市，则充屈之心生；闲步于林野，则辽落之志兴。仰瞻羲唐，邈已远矣，近咏台阁，顾深增怀。为复于暧昧之中，思萦拂之道，屡借山水，以化其郁结，永一日之足，当百年之溢。以暮春之始，禊于南涧之滨，高岭千寻，长湖万顷，隆屈澄汪之势，可为壮矣。乃席芳草，镜清流，览卉木，观鱼鸟，具物同荣，资生咸畅。于是和以醇醪，齐以达观，决然兀矣，焉复觉鹏□之二物哉！耀灵纵辔，急景西迈，乐与时去，悲亦系之。往复推移，新故相换，今日之迹，明复陈矣。原诗人之致兴，谅歌咏之有由。（《艺文类聚》四，《初学记》四）





◇　表哀诗序

天地之德曰生，生之所恃者亲，亲存则欢泰情尽，亲亡则哀悴理极。故老莱婆娑于膝下，曾闵泣血于终年，哀掉之思至矣，自然之性笃矣。余以薄□，夙遭闵凶，越在九龄，严考即世，未及志学，过庭无闻。天覆既沦，俯凭坤厚，殖根外氏，赖以成训。然以不才，不能负荷，仁妣弘母仪之德，迈荣寒之操，雕琢固顽，勉以道义。庶几砥砺犬马之报，岂悟一朝复见孤弃？上天极祸，怨痛莫诉，皆由恶积咎深，不能通感。自丁荼毒，载离寒暑，茵帷尘寂，栋宇寥恍。仰悲轨迹，长自矜悼。不胜哀号，作诗一首。敢冒谅□之讥，以申罔极之痛。（《艺文类聚》二十）



◇　聘士徐君墓颂

晋南昌相太原县君白汉故聘士徐群之灵：惟君风轨英邃，德音徽远，播飧仰芳，流宗播揖。在昔古人有言，闻伯夷之风者，懦夫有立志，仰先生之道，岂无青云之怀哉！余以不才，忝宰兹邑，遐宗有道，思揖远风。乃与友人殷浩等，束带灵坟，奉瞻祠宇。虽玉质幽潜，而目想令仪，雅音永寂，而心存高范。徘徊墟垅，仰眄松林。哀有形之短化，悼令德之长泯，怃然有感，凄焉增伤。夫讽谣生于情托，雅颂兴乎所钦，匪于咏述，孰寄斯怀。颂曰：

岩岩先生，迈此英风。含真独□□，心夷体冲。高蹈域表，淑问显融。昂昂五贤，赫赫八俊。虽曰休明，或婴险吝。岂若先生，保兹玉润！超世作范，流光遐振。坟茔垒落，松竹萧森。荟丛蔚蔚，虚宇□□。游兽戏阿，嘤鸟鸣林。嗟乎徐君，不闻其音。徘徊丘侧，凄焉流襟。何以舒蕴，援翰托心！（《艺文类聚》三十六）





◇　贺司空循像赞

公应天纵之德，系命世之期，质与荆玉参贞，鉴与南金等照。若其好学之性，不劝而成，弱不珍玩，雅好博古。慨洙泗之邈远，悼礼乐之不举。于是覃思深讲，锐精幽赞，虽齐孝之归孟轲、汉王之宗仲舒，无以加焉。赞曰：思文公侯，诞保休祥。素质玉洁，华藻金章。总角韫德，被褐韬光。自昔丧乱，征鼓日震。礼乐藏器，诗书蒙尘。哲人遐慨，垂幕澄神。仰观洙泗，扬波绝津。方曜金铉，协赞衡机。昊天不吊，曾不□遗。缙绅颓范，皇德莫毗。公之云徂，华裔同悲。（《艺文类聚》四十七，《初学记》十一）



◇　孔松阳像赞

君德器纯固，基宇高邃，荆玉不及喻其温，南金未能方其励。夫其温恭笃诚，善诱勤劝，外身崇物，菲躬厚人，指挥必谦，动静克让，允有古贤之风流，乃祖之遗爱矣。肇阶方尺，临政弊邑，□齐冬冰，泽侔春露。

於穆我后，含和体纯。行范乃祖，德冠缙绅。降迹垂化，泽侔三春。超然遐举，遗爱民。（《艺文类聚》五十）



◇　太常碑赞

海岱协灵，育此多士。峨峨君侯，东国之纪。金德发耀，英风劭起。文齐游、夏，行俦鲁史。有邈其升，令闻不已。人亦有言，德崇誉高。束帛既贲，旌节仍招。仪刑朝堂，流风丹霄。将振华衮，永焕皇朝。上帝靡监，曾不遐龄。卫霍颓镇，哲人其倾。邦国殄瘁，缙绅丧情。仰拜高范，永播休声。（《艺文类聚》四十九）



◇　至人高士传赞

□原宪

原宪玄默，冰清玉粹。志逸九霄，身安陋术。赏景古贤。（下缺《初学记》十七）



◇　列仙传赞

□老子

李老无为，而无不为。道一尧孔，迹又灵奇。塞关内境，冥神绝涯。永合元气，长契两仪。（《初学记》二十三）

□商丘子

商丘卓荦，执策吹竽。渴饮寒泉，饥食昌蒲。所牧何物，殆非真猪。傥逢风云，为我龙摅。（《世说·轻诋篇》注）



◇　名德沙门赞

□康僧会

会公萧瑟，实惟令质。心无近累，情有余逸。厉此幽夜，振彼尢黜。超然远诣，卓矣高出。（《高僧传》一）

□支孝龙

小方易拟，大器难像。盘桓孝龙，克迈高广。物竞宗归，人思效仰。云泉弥漫，兰风□响。（《高僧传》四）

人亦有言，瑜瑕弗藏。朗公□□，能韬其光。敬终慎始，研核微章。何以取证，冰坚履霜。（《高僧传》四）

□刘元真（元真中州人，竺道潜师之）

索索虚衿，翳翳闲冲。谁其体之？在我刘公。谈能雕饰，照足开蒙。怀抱之内，豁尔每融。（《高僧传》四）

□于法威（法威，于法开弟子）

《易》曰「翰白」，《诗》美苹藻。斑如在汤，芬若停潦。于威明发，介然遐讨。有法其名，无愧怀抱。（《高僧传》四）

□释道安

物有广赡，人固多宰。渊渊释安，专能兼倍。飞声□陇，驰名淮海。形虽革化，犹若常在。（《高僧传》五，《法苑珠林》二十四）

□竺法

凄风拂林，鸣弦映壑。爽爽法汰，校德无怍。事外萧洒，神内恢廓。实从前起，名随后跃。（《高僧传》五，《名德沙门论目》）

□竺道壹

驰骋游说，言固不虚。唯兹壹公，绰然有余。譬若春圃，载芬载敷。条柯猗蔚，枝干扶（《传》作「森」）疏。（《世说·言语篇》注，《高僧传》五）

□支愍度

支度彬彬，好是拔新。俱禀昭见，而能越人。世重秀异，咸竞尔珍。孤桐峄阳，浮磬泗滨。（《世说·假谲篇》注）





卷六十二




◎　孙绰（二）



◇　名德沙门论目

释道安博物多才，通经名理。（《高僧传》五，《法苑珠林》二十四，《出三藏记集》十五）

竺道壹文锋富赡。（《世说·言语篇》注）



◇　难谢万八贤论

体玄识远者，出处同归。（《世说·文学篇》注）



◇　喻道论

或有疑至道者，喻之曰：夫六合遐邈，庶类殷充，千变万化，浑然无端。是以有方之识，各斯所见。鳞介之物，不达皋壤之事，毛羽之族，不识流浪之势。自得于□井者，则怪游溟之量；翻翥于数仞者，则疑冲天之力。缠束世教之内，肆观周孔之迹，谓至德穷于尧舜，微言尽乎《老》《易》，焉复睹夫方外之妙趣、寰中之玄照乎？悲夫《章甫》之委裸俗，《韶夏》之弃鄙俚，至真绝于漫习，大道废于曲士也。若穷迷而不迁者，非辞喻之所感。试明其旨，庶乎有悟于其闻者焉。

夫佛也者，体道者也；道也者，异物者也；应感顺通，无为而无不为者也。无为，故虚寂自然；无不为，故神化万物。万物之求卑高不同，故训臻之术或精或粗。悟上识则举其宗本，不顺者复殃，放酒者者罗刑，淫为大罚，盗者抵罪，三辟五刑，犯则无赦，此王者之常制，宰牧之所司也。若圣王御世，百司明达，则向之罪人，必见穷测，无逃形之地矣。使奸恶者不得容其私则国无违民，而贤善之流必见旌叙矣。且君明臣公，世清理治，犹能令善恶得所，曲直不滥，况神明所莅无远近幽深，聪明正直，罚恶□善者哉！故毫厘之功，锱铢之衅，报应之期，不可得而差矣。历观古今祸福之证，皆有由缘，载籍昭然，岂可掩哉！何者？阴谋之门子孙不昌，三世之将道家明忌，斯非兵凶战危，积杀之所致邪？若夫魏颗从治，而致结草之报；子都守信，而受骢骥之锡；齐襄委罪，故有坠车之祸；晋惠弃礼，故有弊韩之困：斯皆死者报生之验也。至于宣孟愍翳桑之饥，漂母哀淮阴之惫，并以一餐，拯其悬馁；而赵蒙倒戈之祜，母荷千金之赏：斯一获万，报不逾世。故立德暗昧之中，而庆彰万物之上，阴行阳曜，自然之势，譬犹洒粒于土壤，而纳百倍之收，地谷无情于人，而自然之利至也。

或难曰：报应之事诚皆有征，则周孔之教何不去杀，而少正卯刑，二叔伏诛邪？答曰：客可谓达教声而不体教情者也。谓圣人有杀心乎？曰：无也。答曰：子诚知其无心于杀，杀固百姓之心耳。夫时移世异，物有薄淳。结绳之前，陶然太和，暨于唐虞，礼法始兴，爰逮三代，刑网滋彰，刀斧虽严，而犹不惩；至于君臣相灭，父子相害，吞噬之甚，过于豺虎。圣人知人情之固于杀，不可一朝而息，故渐抑以求厥中，犹蝮蛇螫足，斩之以全身，痈疽附体，决之以救命，亡一以存十，亦轻重之所权。故刑依秋冬，所以顺时杀，春□夏苗，所以简胎乳；三驱之礼，禽来则韬弓；闻声睹生，肉至则不食。钓而不纲，弋不射宿，其于□昆虫，每加隐恻。至于议狱缓死，眚灾肆赦，刑疑从轻，宁失有罪，流涕授铖，哀矜勿喜。生育之恩笃矣，仁爱之道尽矣，所谓为而不恃，长而不宰，德被而功不在我，日用而万物不知，举兹以求，足以悟其归矣。

或难曰：周孔适时而教，佛欲顿去之，将何以惩暴止奸，统理群生者哉？答曰：不然，周孔即佛，佛即周礼，盖外内名之耳。故在皇为皇，在王为王，佛者梵语，晋训「觉」也。「觉」之为义，「悟物」之谓，犹孟轲以圣人为先觉，其旨一也。应世轨物，盖亦随时，周孔救极弊，佛教明其本耳，共为首尾，其致不殊，即如外圣有深浅之迹，尧舜世夷。故二后高让，汤武时难。故两君挥戈，渊默之与赫斯。其迹则胡越，然其所以迹者，何尝有际哉？故逆寻者每见其二，顺通者无往不一。

或难曰：周孔之教，以孝为首，孝德之至，百行之本，本立道生，通于神明。故子之事亲，生则致其养，没则奉其祀；三千之责，莫大无后，体之父母，不敢夷毁。是以不正伤足，终身含愧也。而沙门之道，委离所生，弃亲即疏，元刂剔须发，残其天貌，生废色养，终绝血食，骨肉之亲，等之行路，背理伤情，莫此之甚。而云弘道敦仁，广济群生，斯何异斩刈根本，而修枝干；而言不殒硕茂，未之闻见。皮之不存，毛将安附？此大乖于世教，子将何以□之？答曰：此诚穷俗之所甚惑，倒见之为大谬，谘嗟而不能默已者也。夫父子一体，惟命同之。故母啮其指，儿心悬骇者，同气之感也。其同无间矣。故唯得其欢心，孝之尽也。父隆则子贵，子贵是父尊。故孝之为贵，贵能立身行道，永光厥亲，若匍匐怀袖，日御三牲，而不能令万物尊己，举世我赖，以之养亲，其荣近矣。夫缘督以为经，守柔以为常，形名两绝，亲我交忘，养亲之道也。既已明其宗，且复为客言其次者。夫忠孝名不并立，颖叔违君，《书》称纯孝；石□昔戮子，武节乃全。《传》曰：子之能仕，父教之忠，策名委质，贰乃辟也。然则结缨公朝者，子道废矣。何则？见危授命，誓不顾亲，皆名注史笔，事标教首，记注者岂复以不孝为罪？故谚曰：「求忠臣必于孝子之门」，明其虽小违于此，而大顺于彼矣。且鲧放遐裔，而禹不造退。若食委尧命以寻父，屈至公于私戚，斯一介之小善，非大者远者矣。周之泰伯，远弃骨肉，托迹殊域，祝发文身，存亡不反，而论称至德。《书》著大贤，诚以其忽南面之尊，保冲虚之贵，三让之功远，而毁伤之过微也。故能大革夷俗，流风垂训，夷齐同饿首阳之上，不恤孤竹之胤；仲尼目之为仁贤，评当者宁复可言悖德乎？梁之高行，毁容守节，宋之伯姬，顺理忘生，并名冠烈妇，德范诸姬，秉二妇之伦，免愚悖之讥耳。率此以谈，在乎所守之轻重可知也。昔佛为太子，弃国学道，欲全形以遁，恐不免维絷。故释其须发，变其章服，既外示不反，内修简易。于是舍华殿而即旷林，解龙痛以衣鹿裘，遂垂条为宇，藉草为茵，去栉梳之劳，息汤沐之烦，顿驰骛之辔，塞欲动之门；目遏玄黄，耳绝淫声，口忘甘苦，意放休戚，心去于累，胸中抱一；载平营魄，内思安般，一数二随，三止四观，五还六净，游志三四，出入十二门，禅定拱默，山停渊淡，神若寒灰，形犹枯木，端造六年，道成号佛。三达六通，正觉无上，雅身丈六，金色□耀，光遏日月，声协八风，相三十二，好姿八十，形伟群有，神足无方。于是游步三界之表，恣化无穷之境。回天舞地，飞山结流，存亡倏忽，神变绵邈，意之所指，无往不通。大范群邪，迁之正路，众魔小道，靡不尊服。于斯时也，天清地润，品物咸亨，蠢蠕之生，浸毓灵液，枯槁之类，改瘁为荣，还照本国，广敷法音，父王感悟，亦升道场。以此荣亲，何孝如之？于是后进笃志之士，被服弘训，思齐高轨，皆由父老不异所尚，承欢心而后动耳。若有昆弟之列者，则服养不废，既得弘修大业，而恩纪不替，且令逝没者得福报以生天，不复顾歆于世祀，斯岂非兼善大通之道乎？夫东邻宰牛，西邻礻勺祀，殷美黍稷，周尚明德，兴丧之期，于兹著矣。佛有二十部经，其四部专以劝孝为事，殷勤之旨，可谓至矣。而俗人不详其源流，未涉其场肆，便瞽言妄说，辄生攻难，以萤烛之见疑三光之盛、芒隙之滴怪渊海之量，以诬罔为辨，以果敢为名，可谓狎大人而侮天命者也。（《弘明集》三）

支道林者，识清体顺，而不对于物；玄道冲济，与神情同任：此远流之所以归宗，悠悠者所以未悟也。（《高僧传》四）

近洛中有竺法行，谈者以方乐合，江南有于道邃，识者以对胜流：皆当时共所见闻，非同志之私誉也。（《高僧传》四）

道贤论（以天竺七僧方竹林七贤）

护公德居物宗，巨源位登论道：二公风德高远，足为流辈矣。（《高僧传》一。竺法护又见《出三藏集记》十三）

帛祖衅起于管蕃，中散祸作于钟会：二贤并以俊迈之气，昧其图身之虑，栖心事外，轻世招患，殆不异也。（《高僧传》一帛远）

法乘安丰，少有机悟之鉴，虽道俗殊操，阡陌可以相准。（《高僧传》四竺法乘）

潜公道素渊重，有远大之量；刘伶肆意放荡，以宇宙为小。虽高栖之业，刘所不及，而旷大之体同焉。（《高僧传》四竺道潜，字法深，王敦弟）

支遁、向秀，雅尚庄、老。二子异时，风好玄同矣。（《高僧传》支遁）

兰公遗身，高尚妙述，殆至人之流。阮步兵傲独不群，亦兰之俦也。（《高僧传》四于法兰）



◇　太平山铭

嵬峨太平，峻逾华霍。秀岭樊□，奇峰挺□。上干翠霞，下笼丹壑。有士冥游，默往寄托。肃形枯林，映心幽漠。亦既觏止，涣焉融滞。悬栋翠微，飞宇云际。重峦蹇产，回溪萦带。被以青松，洒以素濑。流风伫芳，翔云停蔼。（《艺文类聚》八）



◇　漏刻铭

二仪贞运，圣鉴通玄。数以气徵，理以象宜。乃制妙漏，挈壶是铨。近取诸物，远赞自然。累筒三阶，积水成渊。器满则盈，乘虚赴下。灵虬吐注，阴虫承写。昏明无隐其晷度，阴阳是效其屈伸。不下堂而天地理得，设一器而万事同伦。（《艺文类聚》六十八，《文选》陆亻垂《新刻漏铭》注引两条，《御览》二）



◇　樽铭

大匠体物，妙思入神。仪彼灵禽，制气为人。虚以含有，文以饰身。湛此元醴，延我嘉宾。兴怀寄咏，聊以□设。详观兹器，妙巧奇绝；酌焉则注，受满则侧。吐写适会，未见其竭。与之无若，施而有节。元应忘知，功存不伐。王公拟之，德齐上哲。（《艺文类聚》七十三，《御览》七百六十一）





◇　绢扇铭

圆竹范素，制为新扇。静若望月，动若规电。清风拂襟，素晖流藉。（《北堂书钞》一百三十四）



◇　庾公诔

咨予与公，风流同归。拟量托情，视公犹师。君子之交，相与无私。虚中纳是，吐诚诲非。虽实不敏，敬佩弦韦。永戢话言，口诵心悲。（《世说·方正篇》注《轻诋篇》注并引《绰集》）





◇　王长史诔

余与夫子，交非势利。心犹澄水，同此玄味。（《世说·轻诋篇》）



◇　刘真长诔

居官无官官之事，处事无事事之心。（《晋书·刘忄炎传》）



◇　丞相王导碑

公胄兴姬文，氏由王乔，玄圣陶化以启源，灵仙延祉以分流，贤俊相承，世冠海岱。二仪交泰，妙气发晖，醇曜所钟，公实应之。玄性合乎道旨，冲一体之自然，柔□□协乎春风，温而侔于冬日，信人伦之水镜，道德之标准也。惠、怀之际，运在大过，皇德不建，神辔再绝，猃狁孔炽，凶类焱起。公见机而作，超然玄悟，遂扶翼蕃王，室协东岳，弘大顺以一群后之望，仗王道以应天人之会。于时乾维肇振，创制理物，中宗拱己，雅仗贤相，尚父之任，具瞻在公。存烹鲜之义，殉易简之政，大略宏规，卓然可述。公雅好谈咏，恂然善诱。虽管综时务，一日万机，夷心以延白屋之士，虚己以招岩穴之俊，逍遥放意，不峻仪轨。公执国之钩，三十余载，时难世故，备经之矣。夷险理乱，常保元吉，匪躬而身全，遗功而勋举，非夫领鉴玄达，百炼不渝，孰能莫忤于世而动与理会者哉？（《艺文类聚》四十五）



◇　太宰郄鉴碑

公盖黄帝之苗裔，氏族所由，皆纪于祖御史大夫之碑矣。灵和诞授，载有公侯，至德硕量，天实挺之。琅邪王应天启之运，阐中兴之道，思延英贤，以匡王业，乃假兖州刺史金章，仍割玄钺载饰。于时羯寇凶炽，群逆□起，公奋其忠勇，精贯白日，信顺为甲胄，大节为城池，故能摧却凶寇，全身济功。惟公德器纯固，体识深弘，敦尚衡门则服膺曾闵，毗亮皇极则宪章元凯，笃诚简于帝心，明允著于莅政。信钟山之□璧，岁寒之灵木者也。

□藻风云，策名帝录。肇阶方尺，遂隆台岳。王室未休，吾何以豫？兴言再慨，思康天步。将俾皇化，归之大素。彼苍者天，曾不遐祚。哲人其萎，民斯攸慕。嗟尔后昆，式瞻宏度。（《艺文类聚》四十五）



◇　太尉庾亮碑

次黄中以启曹，钟遐武于轩辕。爰及晋代，世号多士。公吸峻极之秀气，诞命世之深量，微言散于秋毫，玄风畅乎德音。窥门者贵其凝《止寺》，入室者议其通玄，□形者得之廊庙，悟日者期诸濠川。提挈南翔，息肩灵越，会大君有命，纳妃德门，自求多福，辞不获已。凤羽笼于华樊，麟趾絷于椒房。王敦阻兵玩权，志窥神器，乃转公左卫将军，要雄戟以扶华毂，勒武旅以翼豹尾。死难之心，义形于色，亲受中诏，奔告方伯。于是群后契盟，同禀高谋，岩栖怀德，以向赴义。拯神器于兽吻，扶帝座于已倾。王室之不坏，翳伯舅是赖。公以为战伐之谋，仁所耻闻，况立德弘道！年几不惑，阖门沈舟，将远迹山海。诏累遣侍中黄门逼以严制，知不获免，乃固求外任。江外无烽燧之警，宇内归穆然之美。公雅好所托，常在尘垢之外，虽柔心应世，蠖屈其迹，而方寸湛然，固以玄对山水（已上三十一字从《世说·容止篇》注补）。铭曰：

金德时昏，乾纲绝纪。素灵南映，中宗蔚起。谁其赞之？数钟伊公。达人忘怀，形随运通。再潜再跃，婉若游龙。（《艺文类聚》四十六）



◇　太傅褚褒碑

公资清刚之正气，挺纯粹之茂质，深量体于自然，冲识足乎弱冠，含章内映，而不运□敫察之明；玄识沈通，而不以浮藻曜物；穆然忘容，尘务不干其度；默尔独得，肤受莫测其奥。加以温恭孝友，少思寡欲，都督兖州刺史，将以藩屏畿甸，绥授分内。会康皇晏驾，太后临朝，总己之重，民无异望，乃征将军、中书令录尚书事。公要终之识，定于介石，虽事已未来，而情以本应，顾以主少国危，方难未夷，思清函夏，以一天宇。且帝命所存，以社稷，为寄，谋身虽重，方此为轻，深为意疾，俯首抚顺。公志在芟夷凶类，拯拔晋民，缮甲练卒，日不暇给者久矣。遂见机而作，遗其剑履，将龙马河洛，电扫司豫。庙算以逆徒尚繁，困兽难逼，命公还旆，以俟齐举，虽元勋未捷，义声亦足以振暴于华夷矣。铭曰：邈邈远游，□□令图。将激淮海，洒涤中区。雅业未究，哲人其徂。敢勒玄石，敬刊高谟。（《艺文类聚》四十六）



◇　司空庾冰碑

君喻嵩岩之玄精，挹清濑之洁流，贞质谋于白□，明操励于南金。虽名器未及，而任尽臣道，正身提衡，铨括百揆，知无不为，谋必鲜过，端委待旦，则有心宣孟；以约训俭，则拟议季文。君平恒无私，己谦寡欲，当世之所难，于君易之矣。于是慨然远鉴，量己而退，高挹帷幕，投迹藩屏。夫良玉以经焚不渝，故其贞可贵，竹柏以蒙霜保荣，故见殊列树，治而不乱者有矣，未有乱而弥治者也。考终以证始，即事以惩心，少长能一其度，贵贱不一其道，文康之雅量，于是乎弘著矣。铭曰：

洋洋俊颍，岩石神嵩。流涤淳气，颇扇祥风。笃生公侯，情灵德充。临川拟洁，仰华思崇。履险思夷，处满思冲。方恢远猷，皇极是赞。繁霜夏被，修梧摧干。人之云徂，朝野咸叹。仪刑永戢，光风长焕。（《艺文类聚》四十七）



◇　颍州府君碑

君天纵杰迈，奇逸卓荦，茂才亮拔，雅度恢廓。通理远鉴之识，礼乐饰身之具，固以足之于天仞，冠之于缙绅。出匡南位，功深于爵，金龟三曜，冲怀再发，道光古贤，风改雕伪，允可谓明德宏猷，赞世之伟器者矣。矫矫秀姿，卓卓英韵，他人之高，及肩而已。邀命有数，托生皇代，所忝之至，人知其幸。况在怀情，而无自识，但亲勤未效，违离已及，低徊房禁，攀恋罔遗。（《艺文类聚》五十）

桓玄城碑（按「桓」字疑误）

俯仰显默之际，优游可否之间。（《文选》傅亮《为宋公修张良庙教》注）



◇　孙子

黄帝之游天衢，奏钧天之鼓，建日月之旗，乘雕云之舆，驾六翼之龙；鼓祖前驱，松、乔夹毂，光景流而不见，长风逐而不及，发轫紫宫，不崇朝而匝六合也。（《北堂书钞》十六引三条，《御览》七十九）

海人与山客辨其方物。海人曰：「横海有于，额若华山之顶，一吸万顷之波。」山客曰：「邓林有木，围三万寻，直上千里，旁荫数国。」海人曰：「东极有大人，斩木为策，短不可杖，钓鱼为鲜，不足充□。」（《法苑珠林》三十七，《御览》七十二，又三百七十七，八百三十四，九百五十二）

谯周说后主：「降魏可乎？」曰：「自为天子，而乞降请命，何耻之深乎！夫为社稷死则死之，为社稷亡则亡之，先君正魏之篡，不与同天矣。推过于其父，俯首而事雠，可谓苟存，岂大居正之道哉？」（《蜀志·谯周传》注，《御览》四百四十七）

抚明镜，则好丑之貌可见。（《文选》谢灵运《晚出西射堂诗》注）

或问雅俗。曰：判风流，正位分，泾渭殊流，雅郑异调，题帖分明，标榜可观，斯谓之雅俗矣。（《艺文》任□《哭范仆射诗》注。又《为范云让吏部封侯第一表》注，沈约《奏弹王源》注，任□《为百辟劝进今上笺》注，王俭《褚渊碑》注）

或问：贾谊不遇汉文，将退耕于野乎？薄游于朝乎。（《文选》谢□《休浴重还道中诗》注）

秋霜被，不凋其秀。（《文选》谢□《和八公山诗》注）

或问人物。曰：察虚实，审真伪，断成败，定终始，斯可谓之人物矣。（《文选》任□《为萧扬州荐士表》注）

圣贤极其标榜，有大力矣。（《文选》袁宏《三国名臣赞》注）

庄子多寄言，浑沌得宗，罔象得珠。（《文选》沈约《宋书·谢灵运传论》注）

由礼则雅，不由礼则夷。（《文选》任□《王文宪集序》注）

艺妙者以入神。（《文选·新刻漏铭》注）

贞人在冬则松竹，在火则玉英。（《文选·阳给事诔》注）

急电无停光，疾雷无余声。（《御览》十三）

道一者帝，德充者王，依仁仗义者霸。无为而治者，道也；为能不待者，德也；存三亡国，仁也；责贡不入，义也。（《御览》七十六）

典籍文章之言也。治出于天，辞宣于仁。（《御览》六百六）

何世之无才，何才之无施？良匠提斧斤，造山林，梁栋阿衡之才，栌柱楣□柔之朴，森然陈于目前，大厦之器具矣。（《御览》七百六十四）

仲尼见沧海横流，故务为舟航。（《御览》七百七十）

动而不乘理，若泛舟而无柁。（《御览》七百七十一）

命驾而游五都之市，天下之货毕陈矣。（《御览》八百三十六）

大光明天者，灯烛何施焉。（《御览》八百七十）

鸟穷则啄，人穷则诈。（《御览》九百十四）

北阜有木焉，名时好。（《御览》九百六十）





卷六十三




◎　孙盛（一）

盛字安国，统从弟。为著作佐郎，出补浏阳令，历参陶侃、庾亮、庾翼、桓温军事。从温平蜀，封安怀县侯，迁从事中郎；从平洛，进封吴昌县侯，补长沙太守，迁秘书监，加给事中。卒年七十二。有《魏氏春秋》二十卷，《晋阳秋》三十二卷，《集》十卷。



◇　镜赋（序）

余昔于吴市得见青明镜，即异之。及□日映水，光采流曜，有殊众鉴，乃始知旷世金精，实不赀之异物也。（《北堂书钞》一百三十六）



◇　奏事

诸违令私作铠一领，角弩力七石以上一张，戟十枚以上，皆弃市。（《御览》三百五十三）



◇　作南苍令教

且欲先婚配境内，然后督其农桑。（《御览》八百二十二）



◇　与罗君章书（君章名含）

省《更生论》，括囊变化，穷寻聚散，思理既佳，又指味辞致亦快，是好论也。然吾意犹有同异。以今万物化为异形者，不可胜数，应理不失，但隐显有所载。然今万化犹应多少，有还得形者无，缘尽当须冥远，耳目不复开逐，然后乃复其本也。吾谓形既粉散，知亦如之，纷错混淆，化为异物，他物各失其旧，非复昔日，此有情者所以悲叹。若然，则足下未可孤以自慰也。（《弘明集》五）



◇　太伯三让论

孔子曰：「太伯其可谓至德也已矣，三以天下让，民无得而称焉。」郑玄以为托采药而行，一让也；不奔丧，二让也；断发文身，三让也。三者之美，皆隐蔽而不著。王肃曰：「其让隐，故民无得而称焉。」盛谓玄既失之，而肃亦未为畅也。玄之所云，三迹显然，天下所共见也。何得云隐而未著乎？三迹苟著，则高让可知，亦复不得云其让隐也。盖泰伯之出，让迹已露，不奔丧故一事耳。断发之言，与《左传》明文相背，又不经也。然则称三让者，其在古公至文王乎？周之王业，显于□父，受命于昌，泰伯率览，弃周太子之位，一让也。假托逊遁，受不赴丧之讥，潜推大美，二让也。无胤嗣而不养仲雍之子以为己后，是其深思远防，令周嫡在昌，天人叶从，四海悠悠，无复纤芥疑惑，三让也。凡此三者，帝王之业。故孔子曰「三以天下让」，言非其常让若臧札之伦者也。（《艺文类聚》二十一，《御览》四百二十四）





◇　老聃非大贤论

顷获闲居，复伸所咏。仰先哲之玄微，考大贤之灵术。详观风流，究览行止，高下之辨，殆可仿佛。夫大圣乘时，故迹浪于所困；大贤次微，故与大圣而舒卷。所因不同，故有揖让与干戈，迹乖次，微道亚，故行藏之轨莫异。亦有龙虎之从风云，形声之会影响，理固自然，非召之也。是故箕文同兆，元吉于虎兕之吻；颜、孔俱否，逍遥于匡陈之间。唐尧则天，稷亻契翼其化；汤武革命，伊吕赞其功。由斯以言，用舍影响之论，惟我与尔之谈，岂不信哉！何者？大贤庶几，观象知器，预袭吉凶，是以运形斯同，御治因应，对接群方，终保元吉，穷通滞碍，其揆一也。但钦圣乐易，有待而享，钦冥而不能冥，悦寂而不能寂，以此为优劣耳。至于中贤、第三之人，去贤有间，故冥体之道未尽自然，运用自不得玄同。然希古存胜，高想顿足，仰慕淳风，专咏至虚；故有栖峙林壑，若巢许之伦者；言行抗辔，如老鼓之徒者，亦非故然，理自然也。夫形躁好静，质柔爱刚，读所常习，忄曷所希闻，世俗之常也。是以见偏抗之辞，不复寻因应之适，睹矫诳之论，不复悟过直之失耳。按老子之作，与圣教同者，是代大匠斫骈拇咬指之喻；其诡乎圣教者，是远救世之宜，违明道若昧之义也。六经何尝阙虚静之训、谦冲之诲哉？孔子曰：「述而不作，信而好古，窃比于我老彭。」寻斯旨也，则老彭之道，以笼罩乎圣教之内矣，且指说二事而已，非实言也。何以明之？圣人渊寂，何不好哉？又三皇五帝已下，靡不制作。是故《易》象经坟，烂然炳著，栋宇衣裳，与时而兴，安在述而不作乎？故《易》曰：「圣人作而万物睹」，斯言之证，盖指说老彭之德，有以仿佛类已形迹之处所耳，亦犹匿怨而友其人，左丘明耻之，丘亦耻之，岂若于吾言所不说相体之至也？且颜、孔不以导养为事，而老鼓养之；孔、颜同乎斯人，而老彭异之。凡斯数者，非不亚圣之迹，而又其书往往矛盾，粗列如左：大雅缙绅，幸□其弊。盛又不达老聘轻举之旨，为欲著训戎狄，宣导殊俗乎！

若欲明宣导殊类，则左衽非玄化之所，孤游非嘉遁之举，诸夏陵迟，敷训所先，圣人之教，自近及远，未有□张避险，如此之游也。若惧祸避地，则圣门可隐，商朝鲁邦，有无如者矣。苟得其道，则游刃有余，触地元吉，何违天心于戎貊？如不能然者，得无庶于朝隐而神仙之徒乎？昔裴逸民作《崇有》《贵无》二论，时谈者或以为不达虚胜之道者，或以为矫时流遁者，余以为「尚无」既失之矣，「崇有」亦未为得也。道之为物，唯恍与惚，因应无方，唯变所适。值澄氵亭之时，则司契垂拱；遇万动之化，则形体勃兴。是以洞鉴虽同，有无之教异陈，圣致虽一，而称谓之名殊，自唐虞不希结绳，汤武不拟揖让，夫岂异哉？时运故也。而伯阳以执古之道，以御今之有；逸民欲执今之有，以绝古之风：吾故以为彼二子者，不达圆化之道，各矜其一方者耳。（《广弘明集》五）



◎魏氏春秋评



◇　曹公征陶谦所过多所残戮

夫伐罪吊民，古之令轨，罪谦之由，而残其属部，过矣。（《魏志·武帝纪》注）



◇　曹公哭袁绍墓

昔者先王之为诛赏也，将以惩恶劝善，永彰鉴戒。绍因世艰危，遂怀逆谋，上议神器，下干国纪。荐社污宅，古之制也，而乃尽哀于逆臣之冢，加恩于饕殄之室，为政之道，于斯踬矣。夫匿怨友人，前哲所耻，税驾旧馆，义无虚涕，苟道乖好绝，何哭之有！昔汉高祖失之于项氏，魏武遵谬于此举，岂非百虑之一失也？（《魏志·武帝纪》注）



◇　田丰

观田丰、沮授之谋，虽良、平何以过之？故君贵审才，臣尚量主；君用忠良，则伯王之业隆，臣奉□君，则覆亡之祸至。存亡荣辱，常必由兹。丰知绍将败，败则己必死，甘冒虎口以尽忠规。烈士之于所事，虑不存己。夫诸侯之臣，义有去就，况丰与绍非纯臣乎！《诗》云：「逝将去汝，适彼乐土。」言去乱邦，就有道可也。（《魏志·袁绍传》注）



◇　韩浩斩劫质者

案《光武纪》：建武九年，盗劫阴贵人母弟，吏以不得拘质迫盗，盗遂杀之也。然则合击者，乃古制也。自安顺已降，政教陵迟，劫质不避王公，而有司莫能遵奉国宪者，浩始复斩之。故魏武嘉焉。（《魏志·夏侯忄享传》注）



◇　华歆迎降孙策为策上宾

夫大雅之处世也，必先审隐显之期，以定出处之分，否则括囊以保其身，泰则行义以达其道。歆既无夷、皓韬邈之风，又失王臣匪躬之操，故挠心于邪儒之说，交臂于陵肆之徒，位夺于一竖，节堕于当时。昔许、蔡失位，不得列于诸侯；州公实来，鲁人以为贱耻。方之于歆，咎孰大焉？（《魏志·华歆传》注）





◇　华歆嫁赐生口

盛闻庆赏威刑，必宗于主，权宜宥恕，出自人君。子路私馈，仲尼毁其食器；田氏盗施，《春秋》著以为讥。斯褒贬之成言，已然之显义也。孥戮之家，国刑所肃；受赐之室，乾施所加。若在哀矜，理无偏宥。歆居股肱之任，同元首之重，则当公言皇朝，以彰天泽，而默受嘉赐，独为君子。既犯作福之嫌，又违必去之义，可谓匹夫之仁，蹈道则未也。（《魏志·华歆传》注）





◇　曹公哀子冲谓诸子此我之不幸而汝曹之幸

《春秋》之义，立嫡以长不以贤，冲虽存也，犹不宜立，况其既没，而发斯言乎！《诗》云：「无易由言」，魏武其易之也。（《魏志·邓哀王冲传》注）





◇　文聘

资父事君，忠孝道一。臧霸少有孝烈之称，文聘著垂泣之诚。是以魏武一面，委之以二方之任，岂直壮武见知于仓卒之间哉？（《魏志·文聘传》注）



◇　曹公掾属往往加杖何夔畜毒药哲死无辱

夫君使臣以礼，臣事君以忠，是以上下休嘉，道光化洽。公府掾属，古之造士也，必擢时隽，搜扬英逸，得其人则论道之任隆，非其才则覆饣束之患至。苟有疵衅，刑黜可也。加其捶扑之罚，肃以小惩之戒，岂「导之以德、齐之以礼」之谓与？然士之出处，宜度德投趾；可不之节，必审于所蹈。故高尚之徒，抗心于青云之表，岂王侯之所能臣，名器之所羁绁哉？自非此族，委身世途，否泰荣辱，制之由时。故箕子安于孥戮，柳下夷于三黜，萧何、周勃亦在缧绁，夫岂不辱，君命故也。夔知时制，而甘其宠，挟药要群，以避微耻。《诗》云：「唯此褊心。」何夔其有焉！放之，可也；宥之，非也。（《魏志·何夔传》注）





◇　和洽论选用不宜专尚俭节

昔先王御世，观民设教，虽质文因时，损益代用，至于车服礼秩，贵贱等差，其归一揆。魏承汉乱，风俗侈泰，诚宜仰思古制，训以约简，使奢不陵肆，俭足中礼，进无蜉蝣之制，退免采莫之讥；如此则治道隆而颂声作矣。夫矫枉过正则巧伪滋生，以克训下则民志险隘，非圣王所以陶化民物，闲邪存诚之道。和洽之言，于是允矣。（《魏志·和洽传》注）



◇　张辽守合肥

夫兵固诡道，奇正相资。若乃命将出征，推毂委权，或赖率然之形，或凭掎角之势，群帅不和，则弃师之道也。至于合肥之守，县弱无援，专任勇者则好战生患；专任怯者则惧心难保。且彼众我寡，心怀贪堕；以致命之兵，击贪堕之卒，其势必胜；胜而后守，守则必固。是以魏武推选方员，参以同异，为之密教，节宣其用，事至而应，若合符契，妙矣夫！（《魏志·张辽传》注）



◇　赵俨任诈

盛闻为国以礼，民非信不立。周成不弃桐叶之言，晋文不违伐原之誓，故能隆刑措之道，建一匡之功。俨既诈留千人，使效心力，始虽权也，宜以信终。兵威既集，而又逼徙。信义丧矣，何以临民？（《魏志·赵俨传》注）



◇　曹公黜毛□

魏武于是失政刑矣。《易》称「明庶折狱」，《传》有「举直措枉」，庶狱明则国无怨民，枉直当则民无不服；未有征青蝇之浮声，信浸润之谮诉，可以允厘四海，惟清缉熙者也。昔者汉高狱萧何，出复相之；□之一责，永见摈致。二主度量，岂不殊哉？（《魏志·毛□传》注）





◇　文帝幸邺东城门为夏侯□发哀

在礼，天子哭同姓于宗庙门之外，哭于城门，失其所也。（《魏志·文帝纪》注）



◇　文帝居丧大飨

昔者先王之以孝治天下也，内节天性，外施四海，存尽其敬，亡极其哀，思慕谅□，寄政冢宰，故曰「三年之丧，自天子达于庶人」；夫然，故在三之义□，臣子之恩笃，雍熙之化隆，经国之道固，圣人之所以通天地，厚人伦，显至教，敦风俗，斯万世不易之典，百王服膺之制也。是故丧礼素冠，郐人著庶见之讥，宰予降期，仲尼发不仁之叹；子颓忘戚，君子以为乐祸；鲁侯易服，《春秋》知其不终。岂不以坠至痛之诚心，丧哀乐之大节者哉？故虽三季之末，七雄之弊，犹未有废□斩于旬朔之间，释麻杖于反哭之日者也。逮于汉文，变易古制，人道之纪，一旦而废，□素夺于至尊，四海散其遏密，义感阙于群后，大化坠于君亲；虽心存贬约，虑在经纶。至于树德垂声，崇化变俗，固已道薄于当年，风颓于百代矣。且武王载主而牧野不阵，晋襄墨□而三帅为俘，应务济功，服其焉害？魏王既追汉制，替其大礼，处莫重之哀而设飨宴之乐，居诒厥之始而坠王化之基。及至受禅，显纳二女，忘其至恤以诬先圣之典，天心丧矣将何以终！是以知王龄之不遐，卜世之期促也。（《魏志·文帝纪》注）



◇　苏则事魏闻魏代汉以为汉帝崩因在郡发丧

夫士不事其所非，不非其所事。趣舍出处，而岂徒哉！则既策名新朝，委质异代，而方怀二心生忿，欲奋爽言，岂大雅君子去就之分哉？《诗》云：「士也罔极，二三其德。」士之二三，犹丧匹耦，况人臣乎！（《魏志·苏则传》注）



◇　禁妇人与政

夫经国营治，必凭俊哲之辅，贤达令德，必居参乱之任，故虽周室之盛，有妇人与焉。然则坤道承天，南面罔二，三从之礼，谓之至顺。至于号令自天子出，奏事专行，非古义也。昔在申、吕，实匡有周。苟以天下为心，惟德是杖，则亲疏之授，至公一也，何至后族而必斥远之哉？二汉之季世，王道陵迟，故令外戚凭宠，职为乱阶。于此自时昏道丧，运祚将移，纵无王、吕之难，岂乏田、赵之祸乎？而后世观其若此，深怀□□毒之戒也。至于魏文，遂发一概之诏，可谓有识之爽言，非帝者之宏议。（《魏志·文帝纪》注）



◇　陈群等止明帝送葬

夫窀穸之事，孝子之极痛也，人伦之道，于斯莫重。故天子七月而葬，同轨毕至，夫以义感之情，犹尽临隧之哀；况乎天性发中，敦礼者重之哉！魏氏之德，仍世不基矣。昔华元厚葬，君子以为弃君于恶；群等之谏，弃孰甚焉？（《魏志·文帝纪》注）



◇　魏诸后皆起自幽贱

古之王者，必求令淑以对扬至德，恢王化于《关雎》，致淳风于《麟趾》。及臻三季，并乱兹绪，义以情溺，位由宠昏，贵贱无章，上陵下替，兴衰隆废，皆是物也。魏自武王，暨于烈祖，三后之升，起自幽贱，本既卑矣，何以长世？《诗》云：「□兮□兮，凄其以风。」其此之谓乎！（《魏志·明悼毛后传》注）



◇　钟繇王肃著论以司马朗为伊颜之徒

繇既失之，朗亦夫为得也。昔「汤举伊尹，而不仁者远矣」。《易》称：「颜氏之子，其殆庶几乎！有不善未尝不知；知之未尝复行。」由此而言，圣人之与大贤，行藏道一，舒卷斯同，御世垂风，理无降异；升泰之美，岂俊积世载？「善人为邦百年，亦可以胜残去杀」。又曰：「不践迹，亦不入于室。」数世之论，其在斯乎！方之大贤，固有间矣。（《魏志·司马朗传》注）



◇　明帝封谥殇女为之立后

于礼，妇人既无封爵之典，况于孩末，而可建以大邑乎！□自异族，援继非类，匪功匪亲，而袭母爵，违情背典，于此为甚！陈群虽抗言，杨阜引事比并，然皆不能极陈先王之礼，明封建继嗣之义，忠至之辞，犹有阙乎！《诗》云：「赫赫师尹，民具尔瞻。」宰辅之职，其可略哉！（《魏志·文昭甄后传》注）



◇　魏诸王同匹夫

异哉，魏氏之封建也！不度先王之典，不思藩屏之术，违敦睦之风，背维城之义。汉初之封，或权侔人主，虽云不度，时势然也。魏氏诸侯，陋同匹夫，虽惩七国，矫枉过也。且魏之代汉，非积德之由，风泽既微，六合未一，而雕剪枝干，委权异族，势同《疒鬼》木，危若巢幕，不嗣忽诸，非天丧也。五等之制，万世不易之典，六代兴亡，曹□论之详矣。（《魏志·陈思王植传》注）



◇　王肃请称汉帝为皇以配其谥

化合神者曰皇，德合天者曰帝。是故三皇创号，五帝次之。然则皇之为称，妙于帝矣。肃谓为轻，不亦谬乎？（《魏志·王肃传》注）



◇　陈群谏营宫室

《周礼》，天子之宫，有斫□龙之制。然质文之饰，与时推移。汉承周、秦之弊，宜敦简约之化，而何崇饰宫室，示侈后嗣。此乃武帝千门万户所以大兴，岂无所复增之谓邪？况乃魏氏方有吴、蜀之难，四海罹涂炭之艰，而述萧何之过议，以为令轨，岂不惑于大道而昧得失之辨哉？使百代之君，眩于奢侈之中，何之由矣。《诗》云：「斯言之玷，不可为也。」其斯之谓乎！（《魏志·陈群传》注）





◇　有司豫定明帝庙号

夫谥以表行，庙以存容，皆于既没然后著焉，所以原始要终，以示百世者也。未有当年而逆制祖宗，未终而豫自尊显。昔华乐以厚敛致讥，周人以豫凶违礼，魏之群司，于是乎失正矣。（《魏志·明帝纪》注，又《宋书·礼志三》引《魏氏春秋》）

公孙渊兄晃为质于魏先陈其变及渊反高柔请赦晃明帝就狱杀之。闻五帝无诰誓之文，三王无盟祝之事，然则盟誓之言，始自三季，质任之任，起于周微。夫贞夫之一，则天地可动，机心内萌，则鸥鸟不下。况信不足焉而祈物之必附，猜生于我而望彼之必怀，何异挟冰求温，抱炭希凉者哉？且夫要功之伦，陵肆之类，莫不背情任计，昧利忘亲，纵怀慈孝之爱，或虑倾身之祸。是以周、郑交恶，汉高请羹，隗嚣捐子，马超背父，其为酷忍如此之极也。安在其因质委诚，取任永固哉？世主若能远览先王闲邪之至道，近鉴狡肆徇利之凶心，胜之以解网之仁，致之以来苏之惠，□翟之以雷霆之威，润之以时雨之施，则不恭可敛衽于一朝，□哮可屈膝于象魏矣。何必拘厥亲以求其情，逼所爱以制其命乎？苟不能然，而仗夫计术，笼之以权数，检之以一切，虽览一室而庶征于四海，法生鄙局，冀或半之暂益。自不得不有不忍之刑，以遂孥戮之罚，亦犹渎盟由乎一人，而云俾坠其师，无克遗育之言耳。岂得复引四罪不及之典，司马牛获宥之义乎？假令任者皆不保其父兄，辄有二三之言，曲哀其意而悉活之，则长人子危亲自存之悖。子弟虽质，必无刑戮之忧，父兄虽逆，终无剿绝之虑。柔不究明此术，非盛王之道，宜开张远义，蠲此近制，而陈法内之刑以申一人之命，可谓心存小善，非王者之体。古者杀人之中，又有仁焉。刑之于狱，未为失也。（《魏志·高柔传》注）



◇　明帝纪总评

闻之长老，魏明帝天姿秀出，立发委地，口吃少言，而沈毅好断。初，诸公受遗辅导，帝皆以方任处之，政自己出。而优礼大臣，开容善直，虽犯颜极谏，无所摧戮，其君人之量如此之伟也。然不思建德垂风，不固维城之基，至使大权偏据，社稷无卫，悲夫！（《魏志·明帝纪》注，《御览》九十四）





◇　王弼注《易》

《易》之为书，穷神知化，非天下之至精，其孰能与于此？世之注解，殆皆妄也。况弼以附会之辨而欲笼统玄旨者乎？故其叙浮义则丽辞溢目，造阴阳则妙赜无闻。至于六爻变化，群象所效，日时岁月，五气相推，弼皆摈落，多所不关。虽有可观者焉，恐将泥夫大道！（《魏志·钟会传》注）



◇　蒋济以失信曹爽辞不受封

蒋济之辞邑，可谓不负心矣。语曰：「不为利回，不为义疚。」蒋济其有焉。（《魏志·蒋济传》注）



◇　成都县获璧玉印各一印文似成信字

昔公孙述自以起成都，号曰成，二玉之文，殆述所作也。（《魏志·陈留王纪》注）





卷六十四




◎　孙盛（二）



◇　魏氏春秋评



◇　蜀先主托孤

夫杖道挟义，体存信顺，然后能匡主济功，终定大业。语曰弈者举棋不定犹不胜其偶，况量君之才否而二三其节，何以推服强邻囊括四海者乎？备之命亮，乱孰甚焉！世或有偶备欲以固委付之人，且以一蜀人之志。君子曰不然；苟所寄忠贤，则不须若斯之诲，如非其人，不宜启篡逆之途。是以古之顾命，必贻话言；诡伪之辞，非托孤之谓。幸值刘禅暗弱，无猜险之性；诸葛威略，足以检卫异端，故使异同之心无由自起耳。不然，殆生疑隙不逞之衅。谓之为权，不亦惑哉！（《蜀志·诸葛亮传》注）



◇　诸葛亮不裁抑法正

夫威福自下，亡家害国之道，刑纵于宠，毁政乱理之源；安可以功臣而极其陵肆、嬖幸而藉其国柄者哉？故颠颉虽勤，不免违命之刑；扬干虽亲，犹加乱行之戮，夫岂不爱，王宪故也。诸葛氏之言，于是乎失政刑矣！（《蜀志·法正传》注）





◇　法正说先主宜厚许靖以眩远近

夫礼贤崇德，为邦之要道，封墓式闾，先王之令轨，故必以体行英邈，高义冠世，然后可以延视四海，振服群黎。苟非其人，道不虚行。靖处室则友于不穆，出身则受位非所，语信则夷险易心，论识则殆为衅首，安在其可宠先而有以感致者乎？若乃浮虚是崇，偷薄斯荣，则秉直仗义之士，将何以礼之？正务眩惑之术，违贵尚之风，譬之郭隗，非其伦矣。（《蜀志·法正传》注）



◇　谯周说后主降魏

《春秋》之义，国君死社稷，卿大夫死位，况称天子而可辱于人乎！周谓万乘之君偷生苟免，亡礼希利，要冀微荣，惑矣。且以事势言之，理有未尽。何者？禅虽庸主，实无桀、纣之酷，战虽屡北，未有土崩之乱。纵不能君臣固守，背城借一，自可退次东鄙以思后图。是时罗宪以重兵据白帝，霍弋以强卒镇夜郎。蜀士险狭，山水峻陋，绝□激湍，非步卒所涉。若悉收舟楫，保据江州，征兵南中，乞师东国，如此则姜、廖五将自然云从，吴之二师承命电赴，何投寄之无所而虑于必亡邪？魏师之来，褰国大举，欲追则舟楫靡资，欲留则师老多虞。且屈伸有会，情势代起，徐因思奋之民，以攻骄惰之卒。此越王所以败阖庐，田单所以摧骑劫也？何为匆匆遽自囚虏，下坚壁于敌人，致斫石之至恨哉？葛生有云：「事之不济则已耳，安能复为之下！」壮哉斯言！可以立懦夫之志矣。观古燕、齐、荆、越之败，或国覆主灭，或鱼县鸟窜，终能建功立事，康复社稷，岂曰天助，抑人谋也。向使怀苟存之计，纳谯周之言，何邦基之能构、令名之可获哉？禅既暗主，周实驽臣，方之申包、田单、范蠡、大夫种，不亦远乎！（《蜀志·谯周传》注）



◇　□正著论以姜维为一时仪表

异哉□氏之论也！夫士虽百行，操业万殊，至于忠孝节度，百行之冠冕也。姜维策名魏室，而外奔蜀朝，违君徇利，不可谓忠，捐亲苟免，不可谓孝，害加旧邦，不可谓义，败不死难，不可谓节；且德政未敷而疲民以逞，居御侮之任，而致于失守，于夫智勇，莫可云也。凡斯六者，维无一焉，实有魏之逋臣，亡国之乱相！而云人之仪表，斯亦惑矣！纵维好书而微自藻□，岂异夫盗者分财之义，而程、郑降阶之善也？（《蜀志·姜维传》注）



◇　宗预聘吴

夫帝王之保，唯道与义；道义既建，虽小可大：殷、周是也。苟任诈力，虽强必败，秦、项是也。况乎居偏鄙之域，恃山水之固，而欲连横万里，永相资赖哉！昔九国建合从之计，而秦人卒并六合；嚣、述营辅车之谋，而光武终兼陇、蜀。夫以九国之强，陇、汉之大，莫能相救，坐视屠覆，何者？道德之基不固，而强弱之心难一故也。而云「吴不可无蜀，蜀不可无吴」，岂不谄哉！（《蜀志·宗预传》注）



◇　吴主权臣魏

昔伯夷、叔齐不屈有周，鲁仲连不为秦民。夫以匹夫之志，犹义不辱，况列国之君三分天下，而可二三其节，或世或否乎？余观吴、蜀，咸称奉汉。至于汉代，莫能固秉臣节；君子是以知其不能克昌厥后，卒见吞于大国也。向使权从群臣之议，终身称汉将，岂不义悲六合，仁感百世哉！（《吴志·大帝传》注）



◇　陈武战死吴主以其爱妾殉葬

昔三良从秦，穆师以之不征；魏妾既出，杜回以之僵仆。祸福之报，如此之效也。权杖计任术，以生从死，世祚之足，不亦宜乎！（《吴志·陈武传》注）



◇　吴主不罪朱桓

《书》云：「臣无作威作福，作威作福，则凶于而家，害于而国。」桓之贼忍，殆虎狼也。人君且犹不可，况将相乎！《语》曰：「得一夫而失一国。」纵罪亏刑，失孰大焉？（《吴志·朱桓传》注）



◇　吴主厚待诸将

观孙权之养士也，倾心竭思，以求其死力。泣周泰之夷，殉陈武之妾，请吕蒙之命，育氵□统之孤，卑曲苦志，如此之勤也。是故虽令德无闻。仁泽罔著，而能屈强荆吴，僭拟年岁者，抑有由也。然霸王之道，期于大者远者，是以先王建德义之基，恢信顺之宇，制经略之纲，明贵贱之序。易简而其亲可久，体全而其功可大，岂□委□巢近务，邀利于当年哉？《语》曰：「虽小道，必有可观者焉；致远恐泥。」其是之谓乎。（《吴志·氵□统传》注）



◇　吴主事神

盛闻国将兴，听于民；国将亡，听于神。权年老志衰，谗臣在侧，废□立庶，以妾为妻，可谓多凉德矣；而伪设符命，求福妖邪。将亡之兆，不亦显乎？（《吴志·大帝传》注）



◇　吕岱诛士徽

夫柔远能迩，莫善于信，保大宽功，莫善于义。故齐桓创基，德彰于柯会；晋文始伯，义显于伐原。故能九合一匡，世主夏盟，令问长世，贻范百王。吕岱师友士匡，使通信誓，徽兄弟肉袒，推心委命，岱因灭之，以要功利。君子是以知孙权之不能远略，而吕氏之祚不延者也。（《吴志·士燮传》注）



◇　赵达知东南有王气可以避难

夫玄览未然，逆鉴来事，虽裨灶、梓慎其犹病诸，况术之下此者乎！吴史书达知东南当有王气，故轻举济江。魏承汉绪，受命中畿，达不能豫睹兆萌，而流窜吴越。又不知吝术之鄙，见薄于时，安在其能逆睹天道而审帝王之符瑞哉？昔圣王观天地之文，以画八卦之象。故□□著于蓍策，变化形乎六爻，是以三《易》虽殊，谣理一，安有回转一筹，可以钩深测隐，意对逆占，而能遂知来物者乎？流俗好异，妄设神奇，不幸之中，仲尼所弃，是以君子志其大者，无所取诸。（《吴志·赵达传》注）



◇　魏氏春秋异同评



◇　世语袁绍步卒五万骑八千

按魏武谓崔琰曰：昨按贵州户籍，可得三十万众，由此推之，但冀州胜兵已如此，况兼幽、并及青州乎？诏之大举，必悉师而起，十万近之矣。（《魏志·袁绍传》注）



◇　陈寿记合肥与赤壁事次第与吴志不同

案《吴志》：刘备先破公军，然后权攻合肥。而此《记》云：权先攻合肥，后有赤壁之事。二者不同，《吴志》为是。（《魏志·武帝纪》注引《异同评》）



◇　《曹瞒传》及《世语》桓阶劝曹公正位夏侯□谓宜先定吴蜀

夏侯□耻为汉官，求受魏印。桓阶方□有义直之节。考其传记，《世语》为妄矣。（《魏志·武帝纪》注）



◇　《世语》景王疾甚以朝政授傅嘏嘏不敢受

晋宣景文王之相魏也，权重相承，王业基矣，岂蕞尔傅嘏所宜间厕？《世语》所云，斯不然矣。（《魏志·傅嘏传》注）



◇　《世语》刘表请备宴会蒯越蔡瑁欲因会取备备潜遁乘的卢走渡檀溪

此不然之言，备时羁旅，客主势殊。若有此变，岂敢晏然终表之世，而无衅故乎？此皆世俗妄说，非事实也。（《魏志·先主传》注）



◇　《江表传》备心未许周瑜能必破北军故差池在后为进退计

刘备雄才，处必亡之地，告急于吴，而获奔助，无缘复顾望江渚，而怀后计。《江表传》之言，当是吴人欲专美之辞。（《蜀志·先主传》注）



◇　孙策谋袭许未发为许贡客所杀

凡此数书，各有所失。孙策虽威行江外，略有六郡。然黄祖乘其上流，陈登间其心腹，且深险强宗，未尽归复，曹、袁虎争，势倾山海。策岂暇远师汝、颍，而迁帝于吴、越哉？斯盖庸人之所鉴见，况策达于事势者乎？又按袁绍以建安五年至黎阳，而策以四月遇害，而《志》云策闻曹公与绍相拒于官渡，谬矣。伐登之言，为有证也。

又《江表传》说策悉识韩当军士，疑此为诈，便射杀一人。夫三军将士或有新附，策为大将，何能悉识？以所不识，便射杀之，非其论也。又策见杀在五年，柳城之役在十二年，《九州春秋》乖错尤甚矣。（《吴志·孙破虏传》注）



◇　《魏书》及《九州春秋》鲁肃激说权使迎曹公权欲斩肃

《吴书》及《江表传》，鲁肃一见孙权，便说拒曹公而论帝王之略，刘表之死也。又请使观变，无缘方复说劝迎曹公也。又是时劝迎者众，而云独欲斩肃，非其论也。（《吴志·鲁肃传》注）



◇　陈寿记朱然事误

《魏志》及《江表传》云然以景初元年、正始二年再出为寇，所破胡质、蒲忠在景初元年。《魏志》承《魏书》，依违不说质等为然所破，而直云然退耳。《吴志》说赤乌五年，于魏为正始三年，魏将蒲忠与朱然战，忠不利，质等皆退。案《魏·少帝纪》及《孙权传》，是岁并无事，当是陈寿误以吴嘉禾六年为赤乌五年耳。（《吴志·朱然传》注引《异同评》）





◇　诸葛恪被杀事陈寿记与吴历不同

恪与胤亲厚，约等疏，非常大事，势应示胤，共谋安危。然恪性强梁，如素侮峻，自不信，故入耳，岂胤微劝，便为之冒祸乎？（《吴志·诸葛恪传》注）





◇　《晋阳秋》评姜维谋复蜀

盛以永和初从安西将军平蜀，见诸故老，及姜维既降之后，密与刘禅表疏，说欲伪服事钟会，因杀之以复蜀土，会事不捷，遂至泯灭，蜀人于今伤之。盛以为古人云：「非所困而困焉名必辱，非所据而据焉身必危，既辱且危，死其将至。．其姜维之谓乎！邓艾之入江由，士众鲜少。维进不能奋节绵竹之下，退不能总帅五将，拥卫蜀主，思后图之计，而乃反覆于逆顺之间，希违情于难冀之会，以衰弱之国，而屡观兵于三秦，已灭之邦，冀理外之奇举，不亦暗哉！（《蜀志·姜维传》注）



◇　晋用前代正朔服色

孔子修《春秋》，列三纪为后正法，今仍旧非也。且晋为金行，而服色尚赤，考之天道，乖违甚矣。（《宋书·礼志一》，《通典》五十五）



◇　晋平吴封孙皓为归命侯

夫古之立群，所以司牧群黎，故必仰协乾坤，覆焘万物。若乃淫虐是纵，酷彼群生，则天人殛之，剿绝其祚，夺其南面之尊，加其独夫之戮。是故汤、武抗钺，不犯不顺之讥，汉高奋剑，而无失节之议。何者？诚四海之酷雠，而人神之所摈故也。况皓罪为逋寇，虐过辛、，癸，枭首素旗，犹不足以谢冤魂，ㄜ室荐社，未足以纪暴迹，而乃优以显命，宠锡仍加，岂□行天罚，伐罪吊民之义乎？是以知僭逆之不惩，而凶酷之莫戒。《诗》云：「取彼谮人，投畀豺虎。」聊谮犹然，矧谮虐乎！且神□电埽，兵临伪窟，理穷势迫，然后请命。不赦之罪既彰，三驱之义又塞，极之权道，亦无取焉！（《吴志·归命侯传》注）



◇　庾纯父老未告归养

若乃冢宰大臣，不以家事辞王事，折小全大，自非此族。固宜尽陟岵之思如匹夫之志，或不可夺、纵未裁抑者，孝子之心，何得忍而不言？纯未尝告，诚非也。（《通典》六十八）



◇　王衍

夫芝兰之不与茨棘俱植，鸾皇之不与枭□同栖，天理固然，易在晓悟。（《文选·辨命论》注）





◇　怀帝纪总评

怀帝天姿清劭，少有声名，若遭承平之世，足为守文佳主，而继惠帝扰乱之后，东海专政，禄去王室，无幽、厉之衅，而有骊戎之祸。悲夫！（《御览》九十八）



◇　元帝诏亲执觞怀愍于太庙

《阳秋传》云：臣子一例也。虽继君位，不以后尊降废前敬。昔鲁僖上嗣庄公，以友于长幼而外之为逆。准之古义，明诏是也。（《宋书·礼志三》引《晋春秋》）



◇　元帝纪总评

昔秦始皇东游，望气者云：「五百年后，东南金陵之地，有天子气。」于是始皇改曰秣陵，吴人以为孙权帝之表也。盛案：始皇游岁，至权僭号，四百三十七年，考之年数既不合，校之基宇又非伦，岂应帝王之符，而见兆于上代乎？有晋金行，奄君四海，金陵之祥，其在斯乎？且秦政东游，至是五百二十六年，所谓「五百年之后当有王者」也。又孙皓将亡吴郡临平湖，一夜草木自除，于湖边得石函，中有小石，青白色，长四尺，广二寸余，上有白「帝」字，时人莫察其祥，意者岂中宗兴五湖之征欤？太康三年，建业有寇，馀姚人任振以《周易》筮之曰：「寇已灭矣，后三十八年扬州当有天子。」又太安中童谣曰：「五马浮渡江，一马化为龙。」永嘉大乱，王室沦覆，唯琅邪西阳汝南南顿彭城五王获济，至是中宗登祚。先是岁星镇辰，太白四星聚于斗牛之间，五铎又见于晋陵，冥数玄感，若合符契焉。又初玄石图有牛继马后，故宣帝深忌牛氏，遂为二□，其一口以贮酒，帝先饮佳者，以毒者□□其将牛金，而□王妃夏侯氏通小吏牛钦而生元帝，亦有符云。（《御览》九十八）



◇　东海国妃与嗣王异服

废三年之礼，开偷薄之原，汉魏失之大者也。今若以丈夫宜夺以王事，妇人可终本服，是为吉凶之仪杂陈于宫寝，彩素之制乖异于内外，无乃情礼俱违，哀乐失所乎！蕃国寡务，宜如圣典，可无疑矣。（《宋书·礼志二》。晋穆帝时，东海国言哀王薨。逾年，嗣王乃来继不复追服，国妃亦宜同除。诏国妃终三年之制。）



◇　老子疑问反讯

《道经》云：「故常无欲以观其录，故常有欲以观其徼。此两者，同出而异名，同谓之玄，玄之又玄，众妙之门。」旧说及王弼解妙谓始，徼谓终也。夫观始要终，睹妙知著，达人之鉴也。既已欲澄神，昭其妙始，则自思已，口宜悉镇之，何以复须有欲得其终乎！宜有欲俱出妙门，同谓之玄。若然，以往复，何独贵于无欲乎！「天下皆知美之为美，斯恶已；皆知善之为善，斯不善已。」盛以为美恶之名，生乎美恶之实。道德淳美，则有善名，顽□聋昧，则有恶声。故《易》曰：「恶不积，不足以灭身。」又曰：「美在其中，而畅于四支，发于事业。」又曰：「韶尽美矣，未尽善也。」然则大美大善，天下皆知之，何得云斯恶乎？若虚美非美，为善非善，所美过美，所善违中，若此皆世教所疾。圣王奋诫天下，亦自知之于斯谈。

「不尚贤，使民不争；不贵难得之货，使人不为盗；常使民无知无欲，使知者不敢为。」又曰：「绝学无忧，唯之与阿，相去几何？善之与恶；相去何若？」下章云：「善人不善人之题，不善人善人之资；不贵其师，不爱其资，虽智大迷。」盛以为民苟无欲，亦何所师于师哉！既相师资，非学如何不善？师善非尚贤，如何贵爱？既存则美恶不得不障，非相去何若之谓？又下章云：「人之所教，我亦以教人；吾言甚易知，而天下莫能知。」又曰：「吾将以为教父，原斯谈也，未为绝学。」所云绝者，尧孔之学邪？尧孔之学，随时设教；老氏之言，一其所尚。随时设教，所以道通百代；一其所尚，不得不滞于适变，此又暗弊所未能通者也。

「道冲而用之或不盈，和其光，同其尘。」盛以为老聃可谓知道，非体道者也。昔陶唐之莅天下也，无日解哉则维照任众，师锡匹夫则□及然禅授，岂非冲而用之，光尘同波哉？伯阳则不然。既处浊位，复远遁西戎，行止则猖狂其迹，著书则矫诳其言，和光同尘，固若是乎！余固以为知道，体道则未也。

「三者不可致诘，混然为一，绳绳兮不可名，复归于无物；无物之象，是谓惚恍。」下章云：「道之为物，唯恍与惚。惚兮恍兮，其中有像；恍兮惚兮，其中有物。」此二章或言无物，或言有物，先有所不宜者也。「执古之道，以御今之有。」下章：「执者失之，为者败之。」而复云「执古之道，以御今之有」，或执或否，得无隐矛盾之论乎？

「绝圣弃知，民利百倍。」孙盛曰：夫有仁圣，必有仁圣之德迹，此而不崇，则陶训焉融？仁义不尚，则孝慈道丧。老氏既云绝圣，而每章辄称圣人；既称圣人，则迹焉能得绝？若所欲绝者，绝尧、舜、周、孔之迹，则所称圣者，为是何圣之迹乎？即如其言，圣人有宜灭其迹者，有宜称其迹者，称灭不同，吾谁□从？「绝仁弃义，民复孝慈。」若如此谈，仁义不绝，则不孝不慈矣。复云居善地与善仁，不审与善仁之仁，是向所云欲绝者非邪？如其是也，则不宜复称述矣；如其非也，则未详二仁之义：一仁宜绝，一仁宜明，此又所未达也。若谓不圣之之圣，不仁之仁，则教所诛，不假高唱矣，逮至庄周云：「圣人不死，大盗不止。」又曰：「田常窃仁义以取齐国。」夫天地陶铸，善恶兼育，各禀自然，理不相关。枭鸩纵毒，不假学于鸾凤，豺虎肆害，不借术于麒麟。此皆天质自然，不须外物者也。何至凶顽之人，独当假仁义以济其奸乎？若乃冒顿杀父，郑伯盗郐，岂复先假孝道，获其终害乎？而庄李掊击杀根，毁驳正训，何异疾盗贼而销铸干戈，睹食噎而绝弃嘉谷乎？后之谈者，虽曲为其义，辩而释之，莫不艰屯于杀圣，困踬于忘亲也。

「知我者希，则我贵矣。」上章云：「圣人之在天下也，百姓皆注其耳目，师资贵爱，必彰万物。」如斯则知之者安得希哉？知希者何必贵哉？即己之身见贵九服，何得佩实抗言云贵由知希哉？斯盖欲抑动恒俗，故发此过言耳。圣教则不然。中和其词，以理训导，故曰「在家必闻，在邦必闻」也，是闻必达也。不见善而无闷，潜龙之德；人不知而愠，君子之道，众好之必察焉，众恶之必察焉，既不以知多为显，亦不以知少为贵。诲诱绰绰，理中自然，可与老聃之言同日而语其优劣哉？「礼者，忠信之薄，而乱之首；前识者，道之华，而愚之始。是以大丈夫处其厚，不处其薄；处其实，不处其华也。」孙盛曰：老聃足知圣人礼乐非玄胜之具，不获已而制作耳。而故毁之何哉？是故屏拨礼学，以全其任自然之论，岂不知叔末不复得返自然之道，直欲伸己好之怀，然则不免情干所悦，非浪心教物者也。非唯不救，乃奖其弊矣。

「王侯得一以为天下贞。贞，正也。」下章云：「孰知其极、其无正，正复为奇，善复为妖。」寻此二章，或云天下正，或言无正，既云善人不善人师，而复云为妖，天下之善一也。而或师或妖，天下之正道一也。而云正复为奇，斯反鄙见所未能通也。或问老庄所以故此发唱，盖与圣教相为表里，其于陶物明训，其归一也。盛以为不然。夫圣人之道，广大悉备，犹日月悬天，有何不照者哉！老氏之言，皆驳于六经矣，宁复有所愆之，俟佐助于聃、周乎？即庄周所谓日月出矣，而爝火不息者也。至于虚诳谲怪矫诡之言，尚拘滞于一方，而横称不经之奇词也。（《广弘明集》五）



◎　孙放

放字齐庄，盛次子。国子博士，出为长沙太守。



◇　庐山赋

寻阳郡南有庐山，九江之镇也。临彭蠡之泽，接平敞之原。（《水经·庐江水注》）



◇　西寺铭（序）

长沙西寺，层构倾颓，谋欲建立。其曰：有童子持纸花插地。故寺东西相去十余丈。于是建创，正当花处。（《初学记》二十一，《御览》六百五）





卷六十五




◎　嵇喜

喜字公穆，谯国钅至人。魏中散大夫嵇康兄，为卫军司观。入晋拜扬州刺史，迁太仆宗正。有《集》二卷。



◇　嵇康传

家世儒学，少有俊才，旷迈不群，高亮任性，不修名誉，宽简有大量。学不师授，博洽多闻，长而好老、庄之业，恬静无欲。性好服食，常采御上药。善属文论，弹琴咏诗，自足于怀抱之中。以为神仙者，禀之自然，非积学所致。至于导养得理，以尽性命，若安期生、彭祖之化，可以善求而得也。箸《养生篇》，知自厚者所以丧其所生，其求益者必失其性，超然独达，遂放世事，纵意于尘埃之表。撰录上古以来圣贤、隐逸、遁心、遗名者，集为传赞，自混沌至于管宁，凡百一十有九人，盖求之于宇宙之内，而发之乎千哉之外者矣。故世人莫得而名焉。（《魏志·王粲传》注）



◎　嵇蕃

蕃字茂齐，喜子，为太子舍人。



◇　答赵景真书

登山远望，睹□孝□郭以成愤；策杖广泽，瞻长波以增悲。游眄春圃，情有秋林之悴；濯足夏流，心怀冬冰之惨。对荣宴而不乐，临清觞而无欢。今足下琬琰之朴未剖，而求光时之价，骐骥之足未摅，而希绝景之功，心锐而动浅，望速而应迟，故有企伫之怀尔。夫处静不闷，古人所贵；穷而不滥，君子之美：故颜生居陋，不改其乐；孔父困陈，弦歌不废。幸吾子思弘远理，舍道自荣。将与足下交伯成于穷野，结箕山乎蓬屋。侣范生于海滨，俦黄绮于商岳，凭轻云以绝驰，游旷荡以自足。虽不齐足下之所乐，亦吾心之所愿也。（《艺文类聚》三十）



◎　嵇绍

绍字延祖，稽康子。武帝时征为秘书丞，历汝颍太守，徐州刺史。元康初为给事黄门侍郎，封弋阳子，迁散骑常侍，领国子博士。赵王伦篡位，署为侍中。惠帝反正，选为御史中丞，未拜；复为侍中，荡阴之败遇害，赠侍中金紫光禄大夫，进爵为侯。元帝为左丞相，表赠太尉。及即位，追谥曰忠穆。有《集》二卷。



◇　上惠帝疏

臣闻改前辙者则车不倾，革往弊者则政不爽，大一统于元首，百司役于多士。故周文兴于上，成康穆于下也。存不忘亡，《易》之善义；愿陛下无忘金墉，大司马无忘颍上，大将军无忘黄桥，则祸乱之萌无由而兆矣。（《晋书·嵇绍传》）



◇　陈准谥议

谥号所以垂之不朽，大行受大名，细行受细名，文武显于功德，灵厉表于暗蔽。自顷礼官协情，谥不依本，准谥为过，宜谥曰缪。（《晋书·嵇绍传》）



◇　张华不宜复爵仪

臣之事君，当除烦去惑。华历位内外，虽粗有善事，然阖棺之责，著于远近，兆祸始乱，华实为之。故郑讨幽公之乱，斫子家之棺；鲁戮隐罪，终篇贬□。未忍重戮，事已弘矣，谓不宜复其爵位，理其无罪。（《晋书·嵇绍传》）



◇　谏齐王□书

夏禹以卑室称美，唐虞以茅茨显德，丰屋菩家，无益危亡。窃承毁败太乐以广第舍，兴造功力为三王立宅，此岂今日之先急哉？今大事始定，万姓□□，咸待覆润，宜省起造之烦，深思谦损之理。复主之勋不可弃矣，矢石之殆不可忘也。（《晋书·嵇绍传》）



◇　叙赵至

赵景真与从兄茂齐书，时人误谓吕仲悌与先君书。故具列本末。

赵至字景真，代郡人，汉末，其祖流宕客缑氏，令新之官，至年十二，与母共道旁看，母曰：「汝先世非微贱家也，汝后能如此不？」至曰：「可尔耳。」归便就师诵书。蚤闻父耕叱牛声，释书而泣。师问之，答曰：「自伤不能致荣华，而使老父不免勤苦。」年十四，入太学观，时先君在学写石经古文，事讫去，遂随车问先君姓名。先君曰：「年少何以问我？」至曰：「观者风器非常，故问耳。」先君具告之。至年十五，阳病，数数狂走五里三里，为家追得，又炙身体十数处。年十六，遂亡命，径至洛阳，求索先君不得；至邺，沛国史仲和，是魏领军中涣孙也，至便依之，遂名翼之，字阳和。先君到邺，至具道太学中事，便逐先君归山阳经年。至长七尺三寸，洁白黑发，赤唇明目，鬓须不多，闲详安谛，体若不胜衣。先君尝谓之曰：「卿头小而锐，瞳子白黑分明，视瞻停谛，有白起风。」至论议清辩，有纵横才，然亦不以自长也。孟元基辟为辽东从事，在郡断九狱，见称清当，常自痛弃亲远游，母亡不见，吐血发病，服未竟而亡。从兄太子舍人蕃，字茂齐，与同至同年相亲。至始诣辽东时，作此书与茂齐。（《世说·言语篇》注，又《文选》赵景真《与嵇茂齐书》注引《嵇绍集》）



◎　嵇含

含字君道，绍从子，自号亳丘子。楚王玮辟为掾，玮诛坐免。举秀才，除郎中。齐王□辟为征西参军，长沙王□召为骠骑记室督尚书郎，怀帝为抚军，以为从事中郎。惠帝北狩，转中书侍郎。永兴初除太子中庶子，道阻未拜。范阳王□召为征南从事中郎，授振威将军襄城太守。□败，镇南将军刘弘表为平越中郎将广州刺史假节；未行，为弘司马郭劢所杀。怀帝即位，谥曰宪。有《南方草木状》□卷，《集》十卷。



◇　困热赋序

夫闰于夏则崇暑，在冬则增寒。永熙元年，闰在仲夏，三伏之节始奏，商秋之辰未期。余以下里贫生，居室卑陋，湫巷不来清风，短庑不足增荫，外因流汗，内怀烦□：叹彼夏屋之士，口餍珍味，体逸高廊；并天而寒暑殊，同世而忧乐异矣。（《北堂书钞》一百五十五，《御览》三十一，又三十四）





◇　祖赋序

祖之在于，俗尚矣，自天子至于庶人，莫不咸用。有汉卜日丙午，魏氏择用丁未，至于大晋，则祖孟月之酉日，各因其行运，三代固有不同，虽共奉祖，而莫识祖之所由兴也。说者云：祈道请道神谓之祖。有事于道者，吉凶皆名。君子于役，则列之于中路；丧者将迁，则称名于阶庭。或云：百叶远祖，名谥调灭，坟茔不复存其铭表，游魂不得托于庙祧。故以初岁良辰，肇建华盖，挥扬采旌，将欲招灵爽于今夕，庶众祖之来凭，盖有两端，俯叹壮观，乃述而赋之。（《宋书·志二》，《艺文类聚》五，《初学记》十三，《艺文类聚》误作《社赋序》）



◇　娱蜡赋（并序）

玄象运而寒暑交，节会至而万物迁，天地之化，固以不停，况于人道之不变乎！是以百年忧喜相参，能达要终之数、悟生生之宜者，百世不周其人。大蜡之夕，虽天下同有，至携金兰以齐声利，贵得意以遗荣势，孰我尚哉！（《艺文类聚》五，《御览》三十三）

季冬大蜡之暮，延啸周契远近旧故。（《北堂书钞一百五十五》）



◇　白首赋序

余年二十七，始有白发生于左鬓，斯乃衰悴之标证、弃捐之大渐也。蒲衣幼齿，作弼夏后，汉之贾邓，弱冠从政。独以垂立之年，白首无闻！壮志衄于芜途，忠贞抗于棘路；睹将衰而有川上之感，观趣舍而抱慷慨之叹。（《艺文类聚》十七）



◇　酒赋

浮虮萍连，醪华鳞设。（《书钞》一百四十八）





◇　寒食散赋（并序）

余晚有男儿，既生十朔，得吐下积日，羸困危殆，决意与寒食散，未至三旬，几于平复，何（下阙）

矜孺子之坎坷，在孩抱而婴疾。既正方之备陈，亦旁求于众术。穷万道以弗损，渐丁宁而积日。尔乃酌醴操散，商量部分，进不访旧，旁无顾问。伟斯药之入神，建殊功于今世。起孩孺于重困，还精爽于既继。（《艺文类聚》七十五）



◇　羽扇赋序

吴楚之士，多执鹤翼以为扇，虽曰出自南鄙，而可以遏阳隔暑。昔秦之兼赵，写其冕服，以□侍臣。大晋附吴，亦迁其羽扇，御于上国。（《书钞》一百三十四）



◇　八磨序（并序）

外兄刘景宣作为磨，奇巧特异，策一牛之任，转八磨之重，因赋之曰：

方木矩□寺，圆质规旋；下静以坤，上转以乾；巨轮内达，八部外连。（《御览》七百六十二）



◇　宜男花赋序

宜男花者，世有之久矣，多殖幽皋曲隰之侧，或华林玄圃，非衡门蓬宇所宜序也。荆楚之士，号曰鹿葱，根苗可以荐于俎，世人多女欲求男者，取此草服之，尤良也。（《艺文类聚》八十一，《御览》九百九十四）



◇　孤黍赋序

余慎终屋之南荣，有孤黍生焉，因泥之湿，遭雨之润，宿昔牙蘖，滋茂甚速。途燥根浅，忽然萎殒。深感此黍，不韬种以待时，贪荣弃本，寄身非所，自取凋枯，不亦宜乎！（《艺文类聚》八十五）



◇　瓜赋

世云三芝，瓜处一焉。故植根玉岩，润叶飞泉，揽之者寿，食之者仙，是谓云芝；芙蕖振采，濯茎玄濑，流葩映川，莫此为最，是谓水芝。甘瓜普植，用荐神□，其名龙胆，其味亦奇，是谓土芝。乃剖甘瓜，既淳且馨，荒者飨之，忘困解酲，流味通其五脏，冷气反其迷精。（《艺文类聚》八十七，《初学记》二十七，《御览》九百七十八）





◇　朝生暮落树赋序

草木春荣秋悴，此木朝生暮落。（《艺文类聚》八十九）





◇　长生树赋（并序）

余婴丁闵凶，靡所定居，老母垂圣善之训，以为生事爱敬，没则无改；宜居墓次，瞻奉威耿，兼览艺文，可以不殒先轨。祗奉慈令，遂家于坟左，埽除坛封，种植松伯。松柏之下，不滋非类之草，猥有长生育于域内，岂老母至行表征于嘉木哉！

美我亲之仁孝，固征瑞之必招，降祖宗之遗德，振奇木之青条。结根擢干，载生无渐，弱茎猗猗，绿叶染染。处阴冬而愈茂，岂茎叶之有点。感自然以旌贤，谅有道之不掩。（《艺文类聚》八十九）



◇　槐香赋（并序）

余以太簇之月，登于历山之阳，仰眺崇峦，俯视幽坂，乃睹槐香生蒙楚之间，曾见斯香菹于广夏之庭。或披帝王之图，怪其遐弃，遂迁树于中堂，华丽则殊彩阿那，芳实则可以藏书。又感其弃本高崖，委身阶庭，似傅说显殷，四叟归汉。故因实制名。

蒙蒙绿叶，摇摇弱茎。（《御览》九百八十三）



◇　鸡赋序

今庭有栖鸡，而一雄最武，常凭梯升栖，守时告晨，未尝有殆。（《御览》七百六十五）





◇　遇虿赋序

元康二年七月七日，余中夜遇虿。客有戏余者曰：俗语云：」过满百，为虿所螫。「斯言信哉！虽内省不疚，而逢此害，喟然而叹，遂作赋。（《御览》七百四十二，又九百四十七）



◇　诰风伯

太康六年（案：《晋书·武纪》作八年），狂风暴怒，腾逸相触。百川倒流，大山乃沲剥。（《北堂书钞》一百五十一）



◇　上言长沙王□宜增置掾属

昔魏武每有军事，增置掾属。青龙二年，尚书令陈矫以有军务，亦奏增郎。今奸逆四逼，王路拥塞，倒悬之急，不复过此。但居曹理事，尚须增郎，况今都官中骑三曹昼出督战，夜还理事，一人两役，内外废乏。含谓今有十万人，都督各有主帅，推毂授绥，委付大将，不宜复令台僚杂与其间。（《晋书·嵇含传》）



◇　诗序

李方治为抚军长史，余为从事中郎，当随抚军俱发，诏兄前太仆将与别，进一饮之尽欢。天热露坐，有顷雨降，遂不张油幔，以绛分令夕也。（《北堂书钞》一百三十二，此序有脱误，无从互证。）





◇　南方草木状序

南越交趾植物，有四裔最为奇，周秦以前无称焉。自汉武帝开拓封疆，搜求珍异，取尤者充贡。中州之人，或昧其状。乃以所闻诠叙，有裨子弟云尔。



◇　木弓铭

乌名之朴，丰条足理。弦鸣走括，截飞骇止。射隼高墙，出必有拟。既用御武，亦以招士。（《艺文类聚》六十，《初学记》二十二，《御览》三百四十七）





◇　菊花铭

煌煌丹菊，暮秋弥荣。旋蕤圆秀，翠叶紫茎。诜诜仙徒，食其落英。尊亲是御，永祚亿龄。（《艺文类聚》八十一，《初学记》二十七，《御览》九百九十六）



◇　司马诔

命危朝露，身轻游尘。（《文选·广绝交论》注）



◇　吊庄周图文（并序）

帝婿王弘远华池丰屋，广延贤彦，图庄生垂纶之象，记先达辞聘之事，画真人于刻桷之室，载退士于进趣之堂，可谓托非其所，可吊不可赞也。其辞曰：

迈矣庄周，天纵特放。大块授其生，自然资其量。器虚神清，穷玄极旷。人伪俗季，真风既散。野无讼屈之声，朝有争宠之叹。上下相陵，长幼失贯。于是借玄虚以助溺，引道德以自奖。户咏恬旷之辞，家画老庄之象。今王生沉沦名利，身尚帝女，连耀三光，有出无处。池非岩石之溜，宅非茅茨之宇，驰屈产于皇衢，画兹象其焉取！嗟乎先生！高迹何局？生处岩岫之居，死寄雕楹之屋，托非其所，没有余辱。悼大道之湮晦，遂含悲而吐曲！（《晋书·嵇含传》）



◇　失题

昼则负笔而耨，夜则带经而息。（《书钞》九十七）



◎　张邈

邈字辽叔，巨鹿人，为辽东太守。入晋宦历二宫。元康初，出为城阳太守，未行卒。



◇　自然好学论

夫喜怒哀乐、爱恶欲惧，人之有也。得意则喜，见犯则怒，乖离则哀，听和则乐，生育则爱，违好则恶，饥则欲食，逼则欲惧：凡此八者，不教而能，若论所云，即自然也。腥臊未化，饮血茹毛，以充其虚，食之始也；茹之火齐，糁以兰橘，虽所未尝，尝必美之，适于口也。匮桴土鼓，抚腹而吟，足之蹈之，以娱其喜，乐之质也。加之管弦，杂以羽毛，虽所未听，察之必乐，当其心也。民生也直，聚而勿教，肆心触意，八情必发，喜必欲与，怒必欲罚，无爪牙以奋其威，无爵赏以称其惠；爱无以奉，恶不能去。有言之曰，苴竹菅蒯，所以表哀；沟池□□，所以宽惧；弦木剡金，所以解愤；丰财殖货，所以施与。苟有肺肠，谁不忻然貌悦心释哉？尚何假于食胆蜚而嗜菖蒲菹也！且昼坐夜寝，明作暗息，天道之常，人所服习，在于幽室之中，睹□烛之光，虽不教告，亦皎然喜于所见也。不以向有白日，与比朱门，旦则复晓，不揭此明而减其欢也。况以长夜之冥，得照太阳，情变郁陶，而发其蒙也。故以为难，事以末来，而情以本应。即使六艺纷华，名利杂诡，计而复学，亦无损于有自然之好也。（《嵇中散集》）



◇　宅无吉凶摄生论

夫善求寿强者，必先知灾疾之所自来，然后其至可防也。祸起于此，为防于彼，则祸无自瘳矣。世有安宅葬埋阴阳度数刑德之忌，是何所生乎？不见性命，不知祸福也。不见故妄求，不知故干幸，是以善执生者，见性命之所宜，知祸福之所来，故求之实而防之信。夫多饮而走，则为澹支；数行而风，则为痒毒；久居于湿，则要疾偏枯；好内不怠，则昏丧文房。若此之类，灾之所以来，寿之所以去也。而掘基筑宅，费日苦身以求之，疾生于形，而治加于土木，是疾无瘳矣。诗曰：「恺悌君子，求福不回」者，匪避诽谤而为义然也，盖知回匪所求福也。故寿强，专气致柔，少私寡欲，直行情性之所宜，而合于养生之正度，求之于怀抱之内而得之矣。尝有不知蚕者，出口动手，皆为忌祟，不得蚕丝滋甚：为忌祟滋多，犹自以犯之也。有教之知蚕者，其颛于桑火寒暑燥湿也，于是百忌自息而利十倍。何者先不知所以然，故忌祟之情繁；后知所以然，故求之之术正，故忌祟生于不知。使知性犹如蚕，则忌祟无所立矣。多食不消，含黄丸而筮祝谴祟，或从乞胡求福者，凡人皆所笑之。何者？以智能达其无祸也。故忌祟举生于不知，由知者言之，皆乞胡也。设为三公之宅，而令愚民居之，必不为三公可知也。

夫寿夭之不可求，甚于贵贱。然则择百年之官，而望殇子之寿，孤逆魁冈，以速彭祖之夭，必不几矣。或曰：愚民必不得久居公侯宅，然则果无宅也！是性命自然，不可求矣。有贼方至，不疾逃独安，须臾遂为所虏。然则避祸趣福，无过缘理；避贼之理，莫如速逃，则斯善矣。养生之道，莫如先知，则为尽矣。夫避贼宜速章章然，故中人不难睹；避祸之理冥冥然，故明者不易见。其于理动，不可要求一也。孔子有疾，医曰：「子居处适也，饮食药也，有疾天也。医焉能事。是以知命不忧，原始反终，遂知死生之说。夫时日谴祟，古之盛王无之，而季王之所好听也。制寿宫而得夭短；求百男而无立嗣，必占不户之陵，而陵不宿草。何者？高台深宫，以隔寒暑，靡色厚味，以毒其精；亡之于实，而求之于虚，故性命不遂也。或曰：所问之师不工，则天下无工师矣。夫一栖之鸡，一栏之羊，宾至而有死者，岂居异哉？故命有制也。知命者则不滞于俗矣；若许负不相条侯，英布之黥而后王，彭祖七百，殇子之夭，是皆性命也。若相宅质居，自东徂西，而得反此，是灭性命之宜。孔子登东山而小鲁，登泰山而小天下，立高丘而观居民，则知曰东西非祸福矣。若乃忘地道之爽垲，而立制于帷墙，则所见滋褊。从达者观之，则夫乾确然示人易矣，夫坤ㄨ然示人简矣。天地易简，而惧以细苛，是更所以为逆也。是以君子奉天明而事地察。世之工师，占成居则险，使造新则无征，世人多其占旧，因求其造新，是见舟之行于水，而欲推之于陆，是不明数也。夫旧、新之理，犹卜筮也：夫凿龟数□，可以知吉凶然不能为吉凶，何者？吉凶可知，而不可为也。夫先筮吉卦，而后名之无福，犹先筑利宅，而后居之无报也。占旧居以谴祟则可，安新居以求福则不可，则犹卜筮之说耳。俗有裁衣、种谷皆择日，衣者伤寒，种者失泽。凡火流寒至则授衣；时雨既降，则当下种。贼方至，则当疾走。今舍实趣虚。故三患随至。凡以忌祟治家者，求福，而其极皆贫，故有「知星宿，衣不覆」之谚。古言无虚，不可不察也。（《嵇中散集》）



◇　释嵇叔夜难宅无吉凶摄生论

《易》曰：「河出图，洛出书，圣人则之。」《孝经》曰：「为之宗庙，以鬼享之。」其立本有如此者。子贡称：「性与天道，不可得而闻。」仲田问神，而夫子不答。其抑末有如彼者。是何也？兹所谓明有礼乐，幽有鬼神；人谋鬼谋，以成天下之□□也。是以墨翟著《明鬼》之篇，董无心设难墨之说。二贤之言，俱不免于殊途而两惑。是何也？夫甚有之则愚，甚无之则诞。故三子者，皆偏辞也。子之言神，将为彼邪？唯吾亦不敢明也。夫私神立，则公神废；邪忌设，则正忌丧；宅墓占，则家道苦；背向繁，则妖心兴。子之言神，其为此乎？则唯吾之所疾急也。苟大获其类，不患微细，是以见瓶冰而知天下之寒，察旋机而得日月之动。足下细蚕种之说，因忽而不察；是噎溺未知所在，亦莫辨有舟稼也。

夫命者，所禀之分也；信顺者，成命之理也。故曰「君子修身以俟命」，「知命者不立于岩墙之下。」何者？是夭遂之实也。犹食非命，而命必胥食，故然矣。若吾论曰：居怠行逆，不能令彭祖夭；则足下举信顺之难，是也。论之所说，信顺既修，则宅葬无贵。故辟之寿宫无益殇子耳。足下不云殇子以宅延，彭祖亦以宅寿。寿夭之说，使之灼然，若信顺之遂期，怠逆之夭性；而徒曰天下或有能说之者。子而不言，谁与能之？夫多食伤性，良药已病，相之所一也。诬彼实此，非所以相证也。夫寿夭不可求之宅，而得之和。故论有不知之□，足下忘于意而责于文，抑不本矣，难曰：唐虞之世，命何同延？长平之卒，命何同短？今论命者，当辨有无，无疑众寡也。苟一人有命，千万皆一也。若使此不得系命，将系宅邪？则唐虞之世，宅何同吉？长平之卒，居何同凶？亦复吾之所疑也。难曰：事之在外而能为害者，不以数心，单豹恃内而有虎。案足下之言，是豹忘所宜惧与惧所宜忘，故张毅修表，亦有内热之祸。虽内外不同，钧其非和，一曙失之，终身弗夏：是亦虎随其后矣。夫谨于邪者慢于正，详于宅者略于和。走以为先，亦非齐于所称也。今足下广之望之久矣。元亨利贞，卜之吉繇；隆准龙颜，公侯之相者，以其数所遇而形自然，不可为也。使准颜可假，则无相；繇吉可为，则无卜矣。今设为吉宅而幸福报，譬之无以异假颜准而望公侯也。是以子阳镂掌，巨君运魁，咸无益于败亡。故吾以无故而居者可占，何惑象数之理也？设吉而后居者不可，则何假为之说也。然则非宅制人，人实征宅邪，其无宅也？似未思其本耳。猎夫从林，其所遇者或禽或虎。遇禽所吉，遇虎所凶而虎也，善卜可以知之耳。是故知吉凶，非为吉凶也。故其称曰「无远近幽深，遂知来物。」不曰「遂为来物」矣。然亦卜之尽，盖理所以成相命者。至乎卜世与年，则无益于周录矣。若地之吉凶，有虎禽之类；然此地苟恶，则当所往皆凶。不得以西东有异，背向不同，宫姓无害，商则为灾。福德则吉至，刑祸则凶来也。故《诗》云：「筑室百堵，西南其户。」古之营居，宗庙为先，厩库次之，居室为后，缘人理以从事。以此议之，既知无太岁刑德也。若修古无违，亦宜吾伦。如无所不知谁从？难曰：不谓吉宅能独成福，犹夫良农，既怀善艺，又择沃土，复加耘耔，乃有盈仓之报。此言当哉！诚三者能修，则农事毕矣。若或尽以邪用，求之于虚，则宋人所谓子助苗长，败农之道也。今以冢宅喻此，宜何比邪？为树艺乎？为耘耔也？若三者有此，则请事后说；若其无征，则愈见其诬矣。今卜相有征如彼，冢宅无验如此，非所以相半也。

案《书》：周公有请命之事，仲尼非子路之祷。今钧圣而钧疾，何是非不同也？故知臣子之心，尽斯心而已，所谓」礼为情貌者」。故于臣弟，则周公请命；亲其身，则尼父不祷。足下图宅，将为礼也？其为实也？为礼则事异于古，为实则未闻显理。如是未得，吾所以为遗，而足下失所愿矣。至于时日，先王所以诫不怠而劝从事耳。俗之时日，顺妖忌而逆事理；时名虽同，其用适反。以三贤校君，愈见其合，未知所异也。

难曰：智之所知，未若所不知者众；此较通世之常滞也。然智所不知，不可以妄求；智所能知，恶其以学哉？故古之君子，修身择术，成性存存，自尽焉而已矣。今据足下所言，在所知邪？则可辨也。所不知邪？则妄求也。二者宜有一于此矣。夫小知不及大知。故乃反于有；无为有者，亦蟪蛄矣。子尤吾之验于所齐，吾亦惧子游非其域，傥有忘归之累也。（《嵇中散集》）





卷六十六




◎　刘伶

伶字伯伦，沛国人。仕魏为建威参军。晋泰始初对策，盛言「无为之化」，以无用罢。



◇　酒德颂

有大人先生者，（《文选》、《晋书》皆无「者」字。）以天地为一朝，万期为须臾，日月为扃牖，八荒为庭衢。行无辙迹，居无室庐，幕天席地，纵意所如。止则操卮执瓢，动则挈□提壶，唯酒是务，焉知其馀。有贵介公子，缙绅处士，闻吾风声，议其所以，乃奋袂攘襟，怒目切齿，陈说礼法，是非锋起。先生于是方奉罂承槽，衔杯漱醪，奋髯箕踞，枕麴藉糟。无思无虑，其乐陶陶，兀尔而醉，慌尔（《文选》作「豁尔」。）而醒。静听不闻雷霆之声，熟视不见太山之形，不觉寒暑之切肌，利欲之感情。俯观万物之扰扰，如江汉之载浮萍。二豪侍侧，焉如蜾□之与螟蛉。（《世说·文学篇》注，《文选》、《晋书·刘伶传》，《艺文类聚》七十二。）



◎　华□

□，字长骏，平原高唐人。魏太尉歆孙，光禄大夫表之长子。魏末为中书通事郎。晋初累迁至侍中南中郎将，都督河北诸军事，父丧夺情，固辞，忤旨免官。太康初大赦，袭封观阳伯，累迁至中书监。惠帝即位，加待中、光禄大夫、尚书令，进爵为公。复忤杨骏免，寻迁太子少傅。卒年七十五，谥曰元。



◇　作武帝遗诏

昔伊望作佐，勋垂不朽；周霍拜命，名冠往代。侍中、车骑将军、行太子太保、领前将军杨骏，经德履哲，鉴识明远，毗翼二宫，忠肃茂著，宜正位上台，拟迹阿衡。其以骏为太尉、太子太傅、假节、都督中外诸军事，侍中、录尚书、领前将军如故。置参军六人、步兵三千人、骑千人，移止前卫将军珧故府。若止宿殿中宜有翼卫，其差左右卫三部司马各二十人、殿中都尉司马十人给骏，令得持兵仗出入。（《晋书·杨骏传》。武帝疾笃，杨皇后奏帝，以父骏辅政，便召中书华□，令何劭口宣帝旨，使作遗诏，后对□劭以呈帝，帝视而无言，骏遂当寄托之重。）



◎　华峤

峤字叔骏，□弟。辟大将军文帝府，补尚书郎，转车骑从事中郎。晋受禅，赐爵关内侯，历太子中庶子散骑常侍，领国子博士，迁侍中。惠帝时封宣昌亭侯，改封乐乡侯，迁尚书，转秘书监，加散骑常侍。元康三年卒，赠少府，谥曰简，有《汉後书》九十七卷，集八卷。



◇　贺武帝疾瘳表

伏惟圣体渐就平和，上下同庆，不觉忭舞。臣等愚戆，窃有微怀，以为收功于所忽，事乃无悔；虑祸于垂成，祚乃日新。唯愿陛下深垂圣明，远思所忽之悔，以成日新之福。冲静和气，啬养精神，颐身于清简之宇，留心于虚旷之域。无厌世俗常戒，以忽群下之言，则丰庆日延，天下幸甚！（《晋书·华峤传》）





◇　散骑常侍谢表

非臣典笔申辞所能陈表。（《御览》二百二十四引《华峤集》）





◇　秘书监谢表

伏见诏书，以臣为秘书监，加位常伯。昔刘向父子，世典史籍；马融通博，三入东观：非臣肤浅所敢拟迹。（《通典》二十六，《御览》二百三十三引《华峤集》。）



◇　奏皇后宜修蚕礼

先王之制，天子诸侯亲耕藉田千亩，后夫人躬蚕桑宫。今陛下以圣明至仁，修先王之绪，皇后体资生之德，合配乾之义；而坤道未光，蚕礼尚缺。以为宜依古式，备斯盛典。（《晋书·礼志》上。太康六年。）



◇　谱叙

歆少以高行显名。避西京之乱，与同志郑泰等六七人闲步出，自武关出。道遇一丈夫独行，愿得俱，皆哀欲许之。歆独曰：「不可。今已在危险之中，祸福患害，义犹一也。无故受人，不知其义。既已受之，若有进退，可中弃乎！「众不忍，卒与俱行。此丈夫中道堕井，皆欲弃之。歆乃曰：「已与俱矣，弃之不义。」相率共还出之，而後别去。众乃大义之。（《魏志·华歆传》注，《世说·德行篇》注。）

孙策略有扬州，盛兵徇预章，一郡大恐。官属请出郊迎，歆曰：「无然。」策稍进，复白发兵，又不听。及策至，一府皆造阁，请出避之。乃笑曰：「今将自来，何遽避之？」有顷，门下白曰：「孙将军至」。请见，乃前与歆共坐，谈议良久，夜乃别去。义士闻之，皆长叹息而心自服也。策遂亲执子弟之礼，礼为上宾。是时四方贤士大夫避地江南者甚众，皆出其下，人人望风。每策大会，坐上莫敢先发言，歆时起更衣，则论议喧哗。歆能剧饮，至石馀不乱，众人微察，常以其整衣冠为异，江南号之曰「华独坐」。（《魏志·华歆传》注）

文帝受禅，朝臣三公已下并受爵位，歆以形色忤时，徙为司徒而不进爵，魏文帝久不怿，以问尚书令陈群曰：「我应天受禅，百辟群后，莫不人人悦喜，形于声色，而相国及公独有不怡者，何也？群起离席长跪曰：「臣与相国曾臣汉朝，心虽悦喜，义形其色，亦惧陛下实应且憎。」（同上）

歆淡于财欲，前後宠赐，诸公莫及，然终不殖产业。陈群常叹曰：「若华公，可谓通而不泰，清而不介者矣」。（同上）

歆有三子，表字伟容，年二十馀为散骑侍郎。时同僚诸郎共平尚书事，年少，并兼厉锋气，要召名誉。尚书事至，或有不便，故遗漏不视，及传书者去，即入深文论驳。惟表不然，事来有不便，辄与尚书共论尽其意，主者固执，不得已，然後共奏议。司空陈群等以此称之。仕晋，历太子少傅、太常。称疾致仕，拜光禄大夫。性清淡，常虑天下退理。司徒李胤、司隶王弘等常称曰：「若此人者，不可得而贵，不可得而贱，不可得而疏。」中子博，历三县内史，治有名迹。少子周，黄门侍郎、常山太守，博学有文思。中年遇疾，终于家。表有三子。长子□，字长骏。（《魏志·华歆传》注，《御览》二百二十四。）



◇　《後汉书》江革毛义论

孔子称「孝莫大于严父，严父莫大于配天，则周公其人也」。子路曰：「伤哉贫也！生无以养，死无以葬。」子曰：「啜菽饮水，孝也。」钟鼓非乐云之本，而器不可去；三牲非孝养之主，而养不可废。夫务器而忘本，乐之过也；崇养以伤行，养之累也。故定以道养，则周公之祀致四海之祭；定以义养，则仲由之粥无骄慢之性。夫患啜菽粥之粗，干禄以求养，是以禄亲也；孜孜以致孝，孝成而禄厚者，此能以义养也。孔子称「孝哉，闵子骞！人不间于其父母兄弟之言。」言其孝皆合于道，莫可复间也。先代石氏父子称孝，子庆相齐，人慕其孝而治，此殆所谓孝乎！惟孝友于兄弟，施于有政，是亦为政也。若二子者，推至诚以为行，行信于心而感于人，以成名受禄，可谓能孝养也。（袁宏《後汉纪》十一）



◇　丁鸿论

《论语》称「夫子温良恭俭让以得之，行道乎，故尝请论之。」孔子曰：「太伯其可谓至德也已矣。三以天下让，民无德而称焉。」孟子曰：「闻伯夷之风者，贪夫廉，懦夫有立志。」然则太伯出于不苟得，未始有於让也。是以太伯称贤人，後之人慕而徇之，夫有徇则激诡生，而取与，妄矣。故夫邓彪、刘恺，让其弟以取义，使弟非服而己享其名，其于义不亦薄乎？又况乎干有国之纪，而使将来者妄举措哉！古之君子，立言非将以启天下之方悟者，立行非独善其身，将以训乎哉！原丁鸿之心，其本主于忠爱，何其终悟而从义也？以此殆知其徇尚异于数世也。（袁宏《後汉纪》十三）



◇　郎□论

汉之十叶，王莽篡位。闻道术之士西门君惠李守等多称谶云「刘秀为天子」，自光武为布衣时数言此。及後终为天子，故甚信其书。郑兴以忤意见疏，桓谭以远斥忧死。及明章二帝，祖述此意，故後世争为图纬之学，以矫世取资。是以通儒贾逵、马融、张衡、朱穆、崔□、荀爽之徒忿其若此，奏皆以为虚妄不经，宜悉收藏之。惟斯事深奥，善言古者必有验于今，善言天者必有验于人，而托云天之历数，阴阳占候，今所宜急也。占候术数，能仰瞻俯察，参诸人事，祸福吉凶，既应引之，教义亦有著明，此盖道术之有益于後世，为後人所尚也。（袁宏《後汉纪》十八）



◇　王允论

夫士以正立，以谋济，以义成，若王允之推董卓而分其权，伺其间而弊其罪。当此之时，天下之难解矣，本之皆主于忠义也。故推卓不为失正，分权不为不义，伺间不为狙诈。是以谋济义成而归于正也。（《魏志·董卓传》注）



◎　华恒

恒字敬则，□第三子。大兴中为太常，位特进。明帝初拜骠骑将军，都督石头水陆军事，加左光禄大夫开府。



◇　祠太庙执觞爵怀愍议

今圣上继武皇帝，宜准汉世祖故事，不亲执觞爵。（《宋书·礼志》三。太兴三年，太常华恒议。）





◇　又上言庙制

今上承继武帝，而庙之昭穆，四世而已。前太常贺循博士、傅纯并以为惠怀及愍宜别立庙。然臣愚谓庙当以客主为限，无拘常数。殷世有二祖三宗，若拘七室，则当祭祢而已。推此论之，宜还复豫章颍川，全拘七庙之礼。（又上言，诏下详议。）



◇　兄弟相继藏主室议

彼符宗庙，宜时有定处，恒案前议，以为七代制之正也，若兄弟旁及，礼之变也，则宜为神主立室，不宜以室限神主。今有七室，而神主有十，宜当别立。臣以为圣朝已从汉制，今圣上继武帝庙之昭穆，四代而已。前太常贺循博士、傅纯等并以为惠、怀、愍三帝别立寝庙。臣以为庙当以容主为限，亦无常数。据殷祭六庙，而有二祖三宗不毁，又汉之二祖，寝庙各异，明功德之君，自当特立，若拘七室，则殷之末代，当祭祢而已，准之前议，知以七为正；不限之七室，故虽有兄弟旁及，至□□不越昭穆。则豫章颍川宜全七代之礼。案《周官》有先公先王之庙，今宜为京兆以上，别立三室于太庙西厢，宣皇帝得正始祖之位，惠怀二帝不替，而昭穆不阙，于礼为安。（《通典》四十八。大兴三年，太常华恒议，又略见《宋书·礼志》三。）



◎　华轶

轶字彦夏，峤弟澹之子。初为博士，累迁散骑常侍。东海王越引为兖州留府长史。永嘉中历振威将军江州剌史。元帝承制，不从教命，讨斩之。



◇　置儒林祭酒教

今大义颓替，礼典无宗，朝廷滞义，莫能攸正，常以慨然，宜特立此官，以弘其事。军谘祭酒杜夷，栖情玄远，确然绝俗，才学精博，道行优备，其以为儒林祭酒。（《晋书·华轶传》）



◎　段灼

灼字休然，敦煌人。魏时仕州郡，稍迁邓艾镇西司马，从艾破蜀，封关内侯，累迁议郎。晋泰始中擢为明威将军魏兴太守。

◇　上表陈五事

臣受恩三世，剖符守境，试用无绩，沈伏数年，犬马之力，无所复堪。陛下弘广纳之听，采狂夫之言，原臣侵官之罪，不问干忤之愆，天地恩厚，于臣足矣。臣闻忠臣之于其君，犹孝子之于其亲：进则有欣然之庆，非贪官也；退则有戚然之忧，非怀禄也。其意在于不忘光君荣亲，情所不能已已者也。臣伏自悼，私怀至恨：生长荒裔，而久在外任，自还抱疾，未尝觐见，陛下竟不知臣何人，此臣之恨一也。遭运会之世，值有事之时，而不能垂功名于竹帛，此臣之恨二也。逮事圣明之君，而□悴羸劣，陈力又不能，当归死于地下，此臣之恨三也。哀二亲早亡陨，兄弟并凋丧，孝敬无复施于家门，此臣之恨四也。夏之日忽以过，冬之夜寻复来，人生百岁，尚以为不足，而臣中年婴灾，此臣之所恨五也。惭日月之所养，愧昊苍而无报，此臣之所以怀五恨而叹息，临归路而自悼者也。

语有之曰：「华言虚也，至言实也，苦言药也，甘言疾也。」臣欲言天下太平，而灵龟神狐未见，仙芝□莆未生，麒麟未游乎灵禽之囿，凤凰未仪于太极之庭，此臣之所以不敢华言而为佞者也。昔汉高祖初定天下，于时戍卒娄敬上书谏曰：「陛下取天下不与成周同，而欲比隆成周，臣窃以为不侔。」於是汉祖感悟，深纳其言，赐姓为刘氏。又顾谓陆贾曰：「为我著秦所以亡，而吾所以得之者。」贾乃作《新语》之书，述叙前世成败，以为劝戒。又田肯建一言之计，非亲子弟莫可使王齐者，而受千金之赐。故世称汉祖之宽明博纳，所以能成帝业也。

今之言世者，皆曰尧舜复兴，天下已太平矣。臣独以为未，亦窃有所劝焉。且百王垂制，圣贤吐言，来事之明鉴也。孟子曰：「尧不能以天下与舜，则舜之有天下也，天与之也。昔舜为相，尧崩，三年之丧毕，舜避尧之子於南河，天下诸侯朝觐者、狱讼者，不之尧之子而之舜。舜曰天也，乃之中国，践天子位焉。若居尧之宫，逼尧之子，非天所与者也。」曩昔西有不臣之蜀，东有僭号之吴，三主鼎足，并称天子。魏文帝率万乘之众，受禅于靡陂，而自以德同唐虞，以为汉献即是古之尧，自谓即是今之舜，乃谓孟轲、孙卿不通禅代之变，遂作禅代之文，刻石垂戒，班示天下，传之後世，亦安能使将来君子皆晓然心服其义乎！然魏文徒希慕尧舜之名，推新集之魏，欲以同于唐虞之盛，忽骨肉之恩，忘藩屏之固，竟不能使四海宾服，混一皇化，而于时群臣莫有谏者，不其过矣哉！孙卿曰：「尧舜禅让，是不然矣。天下者，至重也。非至强莫之能任；至大也，非至辩莫之能分；至众也，非至明莫之能见。此三至者，非圣人莫之能尽。」由此言之，孙卿、孟轲亦各有所不取焉。陛下受禅，从东府入西宫，兵刃耀天，旌旗翳日。虽应天顺人，同符唐虞，然法度损益，则亦不异於昔魏文矣，故宜资三至以强制之。而今诸王有立国之名，而无襟带之实。又蜀地有自然之险，是历世奸雄之所窥窬，逋逃之所聚也，而无亲戚子弟之守，此岂深思远虑，杜渐防萌者乎！昔汉文帝据已成之业，六合同风，天下一家。而贾谊上疏陈当时之势，犹以为譬如抱火厝于积薪之下，而寝其上，火未及然，因谓之安。此言诚存不忘亡，安不忘乱者也。然臣之忄娄□，亦窃愿陛下居安思危，无曰高高在上，常念临深之义，不忘履冰之戒。尽除魏世之弊法，绥以新政之大化，使万邦欣欣，喜戴洪惠，昆虫草木，咸蒙恩泽。朝廷咏《康哉》之歌，山薮无伐檀之人，此固天下所视望者也。陛下自初践阼，发无讳之诏，置箴谏之官，赫然宠异谔谔之臣，以明好直言之信，恐陈事者知直言之不用，皆杜口结舌，祥瑞亦曷由来哉！

臣无陆生之才，不在顾问之地，盖闻主圣臣直，义在于有犯无隐。臣不惟疏远，未信而言，敢历论前代隆名之君及亡败之主废兴所由，又博陈举贤之路，广开养老之制，崇必信之道，又张设议者之难，凡五事以闻。臣之所言，皆直陈古今已行故事，非新声异端也。辞义实浅，不足采纳。然臣私心，诚谓有可发起觉悟遗忘，愿陛下察臣愚忠，愍臣狂直，无使天下以言首为戒。疾痛增笃，退念《桑梓》之诗，惟狐死之义，辄取长休，归近坟墓。顾瞻宫阙，系情皇极，不胜丹款，遣息颖表言。

其一曰：臣闻善有章也，著在经典；恶有罚也，戒在刑书。上自远古，下洎秦汉，其明王霸主及亡国暗君，故可得而称；至于忠蹇贤相及佞谄奸臣，亦可得而言。故朝有谔谔尽规之臣，无不昌也；任用阿谀唯唯之士，无不亡也。是有国者皆欲求忠以自辅，举贤以自佐；而亡国破家者相继，皆由任失其人。所谓贤者不贤，忠者不忠也。臣谨言前任贤所由兴，任不肖所以亡者。尧之末年，四凶在朝而不去，八元在家而不举，然致天平地宁，四门穆穆，其功固在重华之为相。夏癸放于鸣条，商辛枭于牧野，此俱万乘之主，而国灭身擒，由不能属任贤相，用妇人之言，荒淫无道，肆志沈宴，作靡靡之乐，长夜之饮，于是登糟丘，临酒池，观牛饮，望肉林，龙逢忠而被害，比干谏而剖心，天下之所以归恶者也。太甲暴虐，颠覆汤之典制，于是伊尹放之桐宫，而能改悔反善，三年而後归于亳。既已放而复还，殷道微而复兴，诸侯咸服，号称太宗，实赖阿衡之尽忠也。周室既衰，诸侯并争，天王微弱，政遂陵迟。齐桓公，淫乱之主耳；然所以能九合一匡之功，有尊周之名，诚管夷吾之力。及其死也，虫流出门，岂非任竖貂之过乎！且一桓公之身，得管仲、其功如彼；用竖貂，其乱如此。夫荣辱存亡，实在所任，可不审哉！秦本伯翳之後，微微小邑，至秦仲始大，有车马礼乐侍御之好焉。自穆公至于始皇，皆能留心待贤，远求异士，招由余于西戎，致五□于宛市，取丕豹于晋乡，迎蹇叔于宗里，由是四方雄俊继踵而至，故能世为强国，吞灭诸侯，奄有天下，兼称皇帝，由谋臣之助也。道化未淳，崩于沙丘。胡亥乘虐，用诈自立，不能弘济统绪，克成堂构，而乃残贼仁义，毒流黔首。故陈胜、吴广，奋臂大呼，而天下响应。于是赵高逆乱，阎乐承指，二世穷迫，自戮望夷。子婴虽立，去帝为王，孤危无辅，四旬而亡。此由邪臣擅命，指鹿为马，所以速秦之祸也。秦失其鹿，豪杰竞逐，项羽既得而失之，其咎在烹韩生，而范增之谋不用。假令羽既距项伯之邪说，斩沛公于鸿门，都咸阳以号令诸侯，则天下无敌矣。而羽距韩生之忠谏，背范增之深计，自谓霸王之业已定，都彭城，还故乡，为昼被文绣，此盖世俗儿女之情耳，而羽荣之。是故五载为汉所擒，至此尚不知觉悟，乃曰「天亡我，非战之罪」，甚痛矣哉！且夫士之归仁，犹水之归下，禽之走旷野，故曰「为川驱鱼者獭也。为薮驱雀者□也，为汤武驱人者桀、纣也」。汉高祖起于布衣，提三尺之刃而取天下，用六国之资，无唐虞之禅，岂徒赖良、平之奇谋，尽英雄之智力而已乎，亦由项氏为驱人也。子孙承基二百馀年，逮成帝委政舅家，使权势外移。安昌侯张禹者，汉之三公，成帝保傅也。帝亲幸其家，拜禹床下，深问天灾人事。禹当惟大臣之节，为社稷深虑，忠言嘉谋，陈其灾患，则王氏不得专权宠，王莽无缘乘势位，遂托云龙而登天衢，令汉祚中绝也。禹佞谄不忠，挟怀私计，徒低仰于五侯之间，苟取容媚而已。是以朱云抗节求尚方斩马剑，欲以斩禹，以戒其馀，可谓忠矣。而成帝尚复不寤，乃以为居下讪上，廷辱保傅，罪死无赦，诏御史将云下，欲急烹之。云攀殿折槛，幸赖左将军辛庆忌叩头流熏以死争之。若不然，则云已摧碎矣。後虽释槛不修，欲以彰明直臣，诚足以为後世之戒，何益于汉室所由亡也哉！然世之论者以为乱臣贼子无道之甚者莫过于莽，此亦犹纣之不善不如是之甚也。传称莽始起外戚，折节力行，以要名誉，宗族称孝，朋友归仁。及其辅政成哀之际，勤劳国家，动见称述。然于时人士诣阙上书荐莽者不可称纪，内外群臣莫不归莽功德。遭遇汉室中微，国嗣三绝，而太后寿考，为之宗主，故莽得遂策命孺子而夺其位也。昔汤武之兴，亦逆取而顺守之耳。向莽深惟殷周取守之术，崇道德，务仁义，履信实，去华伪，施惠天下，十有八年，恩足以感百姓，义足以结英雄，人怀其德，豪杰并用，如此，宗庙社稷，宜未灭也。光武虽复贤才，大业讵可冀哉！莽即位之後，自谓得天人之助，以为功广三王，德茂唐虞，乃自骄矜，奋其威诈，班宣符谶，震暴残酷，穷凶极恶，人怨神怒，冬雷电以惊其耳目，夏地动以惕其心腹。而莽犹不知觉悟，方复重行不顺时之令，竟连伍之刑，佞媚者亲幸，忠谏者诛夷。由是天下忿愤，内外俱发，四海分崩，城池不守，身死于匹夫之手，为天下笑，岂不异哉！其所由然者，非取之过，而守之非道也。莽既屠肌，六合云扰，刘圣公已立而不辨，盆子承之而覆败，公孙述又称帝于蜀汉。如此数子，固非所谓应天顺人者，徒为光武之驱除者耳。夫天下者，盖亦天下之天下，非一人之天下也。「殷商之旅，其会如林，矢于牧野，维予侯兴。又曰：「侯服于周，天命靡常。」由此言之，主非常人也，有德则天下归之，无德则天下叛之。故古之明王，其劳心远虑，常如临川无津涯。于是法天地，象四时，隆恩德，敬大臣，近忠直，远佞人。仁孝著乎宫墙，弘化洽乎兆庶；为平直如砥矢，信义感人神。虽有椒房外戚之宠，不受其委曲之言；虽有近习爱幸之竖，不听其姑息之辞。四门穆穆，辟而不阖，待谏者而无忌。恒战战栗栗，不忘戒惧，所以欲永终天禄，恐为将来贤圣之驱除也。且臣闻之，惧危者，常安者也；忧亡者，恒存者也。使夫有国之君能安不忘危，则本枝百世，长保荣祚，名位与天地无穷，亦何虑乎为来者之驱除哉！传有之曰：「狂夫之言，明主察焉」。

其二曰：「士之立业，行非一概。吴起贪官，母死不归，杀妻求将，不孝之甚。然在魏，使秦人不敢东向；在楚，则三晋不敢南谋。曾参、闵骞，诚孝子也，不能宿夕离其亲，岂肯出身致死，涉危险之地哉！今大晋应期运之所授，齐圣美于有虞，而吴人不臣，称帝私府，此亦国之羞也。陛下诚欲致熊罴之士，不二心之臣，使奋威淮浦、震服蛮荆者，故宜畴咨博采，广开贡士之路，荐岩穴，举贤才，徵命考试，匪俊莫用。今台阁选举，涂塞耳目，九品访人，唯问中正。故据上品者，非公侯之子孙，则当涂之昆弟也。二者苟然，则筚门蓬户之俊，安得不有陆沈者哉！

其三曰：昔田子方养老马，而穷士知所归，况居天下之广居，立天下之正位，行天下之大道乎！昔明王圣主，无不养老。老人众多，未必皆贤，不可悉养。故父事三老，所以明孝；宗事五老，所以明敬。孟子曰：「吾老以及人之老，吾幼以及人之幼。」今天下虽定，而华山之阳无放马之群，桃林之下未有休息之牛，故以吴人尚未臣服故也。夫饥者易为食，渴者易为饮，天下元元瞻望新政。愿陛下思子方之仁，念犬马之劳，思帷盖之报，发仁惠之诏，广开养老之制。

其四曰：法令赏罚，莫大乎信。古人有言：「人而无信，不知其可。」况有养人以惠，使人以义，而可以不信行之哉！臣前为西郡太守，被州所下《己未诏书》：「羌胡道远，其但募取乐行，不乐勿强。」臣被诏书，辄宣恩广募，示以赏信，所得人名即条言征西。其晋人自可差简丁强，如法调取；至于羌胡，非恩意告谕，则无欲度金城、河西者也。自往每兴军渡河，未曾有变，故刺史郭绥劝帅有方，深加奖励，要许重报。是以所募感恩利赏，遂立绩效，功在第一。今州郡督将，并已受封，羌胡健儿，或王或侯，不蒙论叙也。晋文犹不贪原而失信，齐桓不惜地而背盟，况圣主乎！

其五曰：昔周汉之兴，树亲建德，周因五等之爵，汉有河山之誓。及其衰也，神器夺于重臣，国祚移于他人。故灭周者秦，非姬姓也；代汉者魏，非刘氏也。于今国家大计，使异姓无裂土专封之邑，同姓并据有连城之地，纵复令诸王後世子孙还自相并，盖亦楚人失繁弱于云梦，尚未为亡其弓也。其于神器不移他族，则始祖不迁之庙，万年亿兆不改其名矣。大晋诸王二十馀人，而公侯伯子男五百馀国，欲言其国皆小乎，则汉祖之起，俱无尺土之地，况有国者哉！将谓大晋世世贤圣，而诸侯之胤常不肖邪，则放勋钦明而有丹朱，瞽瞍顽凶而有虞舜。天下有事无不由兵，而无故多树兵本，广开乱原，臣故曰五等不便也。臣以为可如前表，诸王宜大其国，增益其兵，悉遣守藩，使形势足以相接，则陛下可高枕而卧耳。臣以为诸侯伯子男名号皆宜改易之，使封爵之制，禄奉礼秩，并同天下诸侯之例。

臣闻与覆车同轨者未尝安也，与死人同病者未尝生也。与亡国同法者未尝存也。况夫巍巍大晋，方将登太山，禅梁父，刻石书勋，垂示无穷。宜远鉴往代兴废，深为严防，使著事奋笔，必有纪焉。昔伊尹耻其君不为尧舜，此臣所以私怀慷忾，自忘轻贱者也。（《晋书·段灼传》）



◇　上疏追理邓艾

故征西将军邓艾，心怀至忠而荷反逆之名，平定巴蜀而受夷灭之诛，臣窃悼之。惜哉，言艾之反也！以艾性刚急，矜功伐善，而不能协同朋类，轻犯雅俗，失君子之心，故莫肯理之。臣敢昧死言艾所以不反之状。艾本屯田掌犊人，宣皇帝拔之于农吏之中，显之于宰府之职，处内外之官，据文武之任；所在辄有名绩，固足以明宣皇帝之知人矣。会值洮西之役，姜维有断陇右之志，官兵失利，刺史王经困于围城之中。当尔之时，一州危惧，陇右懔懔，几非国家之有也。先帝以为深忧重虑，思惟可以安边杀敌，莫贤于艾，故授之以兵马，解狄道之围。围解，留屯上□。承官军大败之後，士卒破胆，将吏无气，仓库空虚，器械殚尽，艾修治备守，欲积谷强兵，以待有事。是岁凶旱少雨，艾为区种之法，身被乌衣，手执耒耜，以率先将士，上下相感，莫不尽力。艾持节守边，所统万数而身不离仆虏之劳，亲执士民之役，非执节忠勤，孰能若此？故落门、段谷之战，能以少击多，摧破强贼，斩首万计。先帝知其可任，遂委艾以庙胜成图，指授长策。艾受命忘身，龙骧麟振，前无坚敌。蜀地阻险，山高谷深，而艾步乘不满二万，束马悬车，自投死地，勇气凌云，将士乘势，故能使刘禅震怖，君臣面缚，叉手屈膝，军不逾时，而巴蜀荡定：此艾固足以彰先帝之善任矣。艾功名已成，亦当书之竹帛，傅祚万世。七十老公复反，欲何所求哉？艾以禅初降远郡未附，诚恃养育之恩，心不自疑，矫命承制，权安社稷；虽违常科，有合古义，原心定罪，事可详论。故镇西将军锺会，有吞天下之心，忌艾威名，知必不同，因其疑似，构成其事。艾被诏书，即遣强兵，束身就缚，不敢顾望；诚自知奉见先帝，必无当死之理也。会受诛之後，艾参佐官属、部曲将吏，愚戆相聚，自共追艾，破坏槛车，解其囚执。艾在困地，是以狼狈失据。夫反非小事，若怀恶心，即当谋及豪杰，然後乃能兴动大众。不闻艾有腹心一人，临死口无恶言，独受腹背之诛，岂不哀哉？忠而受诛，信而见疑，头县马市，诸子并斩；故见之者垂涕，闻之者叹息，此贾谊所以慷慨于汉文；天下之事可为痛哭者良有以也。陛下龙兴，阐弘大度，释诸嫌忌受诛之家不拘叙用，听艾立後、祭祀不绝。昔秦民怜白起之无罪，吴人伤子胥之冤酷，皆为之立祠。今天下民人，为艾悼心痛恨，亦犹是也。臣以为艾身首分离，捐弃故土，谓可听艾门生故吏收艾尸丧，归葬旧墓，还其田宅；以平蜀之功，绍封其孙。使艾阖棺定谥，死无所馀恨，赦冤魂于黄泉，收信义于後世；葬一人而天下慕其行，埋一魂而天下归其义。所为者寡而悦者众，则天下徇名之士，思立功之臣，必投汤火，乐为陛下死矣。（《魏志·邓艾传》。泰康三年，议郎段灼上疏理艾。又见《晋书·段灼传》，又《群书治要》二十九引《晋书》。）



◇　陈时宜

臣闻天时不如地利，地利不如人和。三里之城，五里之郭，圜围而攻之，有不克者，此天时不如地利。城非不高，池非不深，谷非不多，兵非不利，委而去之，此地利不如人和。然古之王者，非不先推恩德，结固人心。人心苟和，虽三里之城，五里之郭，不可攻也。人心不和，虽金城汤池，不能守也。臣推此以广其义，舜弹五弦之琴，咏《南风》之诗，而天下自理，由尧人可比屋而封也。曩者多难，奸雄屡起，搅乱众心，刀锯相乘，流死之孤，哀声未绝。故臣以为陛下当深思远念，杜渐防萌，弹琴咏诗，垂拱而已。其要莫若推恩以协和黎庶，故推恩足以保四海，不推恩不足以保妻子，是故唐尧以亲睦九族为先，周文以刑于寡妻为急，明王圣主莫不先亲後疏，自近及远。臣以为太宰、司徒、卫将军三王宜留洛中镇守，其馀诸王自州征足任者，年十五以上悉遣之国。为选中郎傅相，才兼文武，以辅佐之。听于其国缮修兵马，广布恩信。必抚下犹子，爱国如家，君臣分定，百世不迁，连城开地，为晋、鲁、卫。所谓磐石之宗，天下服其强矣。虽云割地，譬犹囊漏贮中，亦一家之有耳。若虑後世强大，自可豫为制度，使得推恩以分子弟。如此则枝分叶布，稍自削小，渐使转至万国，亦後世之利，非所患也。

昔在汉世，诸吕自疑，内有朱虚、东牟之亲，外有诸侯九国之强，故不敢动摇。于今之宜，诸侯强大，是为太山之固。非我族类，其心必异。而魏法禁锢诸王，亲戚隔绝，不祥莫大焉。间者无故又瓜分天下，立五等诸侯。上不象贤，下不议功，而是非杂糅，例受茅土。似权时之宜，非经久之制，将遂不改，此亦烦扰之人，渐乱之阶也，夫国之兴也。由于九族亲睦，黎庶协和；其衰也，在于骨肉疏绝，百姓离心。故夏邦不安，伊尹归殷；殷邦不和，吕氏入周。殷监在于夏后，去事之诫，诚来事之鉴也。（《晋书·段灼传》）



◇　又陈时宜

昔伐蜀，募取凉州兵马、羌胡健儿，许以重报，五千馀人，随艾讨贼，功皆第一。而《乙亥诏书》，州郡将督，不与中外军同，虽在上功，无应封者。唯金城太守杨欣所领兵，以逼江由之势，得封者三十人。自金城以西，非在欣部，无一人封者。苟在中军之例，虽下功必侯；如在州郡，虽功高不封，非所谓近不重施，远不遗恩之谓也。

臣闻鱼悬由于甘饵，勇夫死于重报。故荆轲慕燕丹之义，专诸感阖闾之爱，匕首振于秦庭，吴刀耀于鱼腹，视死如归，岂不有由也哉！夫功名重赏，士之所竞，不平致怨，由来久矣。《诗》云：「尸鸠在桑，其子七兮。淑人君子，其仪一兮。」臣以为此等宜蒙爵封。《（晋书·段灼传》）





卷六十七




◎　褚□

□，河南阳翟人。魏时为县吏。景元初，豫州刺史王沈引为主簿。入晋累迁至安东将军。



◇　白刺史王沈

奉省教旨，伏用感叹。劳谦日昃，思闻苦言。愚谓上之所好，下无不应。而近未有极谏之辞，远无传言之箴者，诚得失之事将未有也。今使教命班下，示以赏劝，将恐拘介之士，或惮赏而不言；贪赇之人，将慕利而妄举。苟不合宜，赏不虚行，则远听者未知当否之所在，徒见言之不用，谓设有而不行。愚以告下之事，可小须後。（《晋书·王沈传》。沈为豫州刺史，至镇乃下教，主簿陈□、褚□曰云云。据下文「褚□复曰」，故此编入褚□文。）



◇　复白

尧、舜、周公所以能致忠谏者，以其款诚之心著也。冰炭不言，而冷热之质自明者，以其有实也。若好忠直，如冰炭之自然，则谔谔之臣，将济济而盈庭；逆耳之言，不求而自至。若德不足以配唐虞，明不足以并周公，实不可以同冰炭，虽悬重赏，忠谏之言未可致也。昔魏绛由和戎之功，蒙女乐之赐，管仲有兴齐之勋，而加上卿之礼，功勋明著，然後赏劝随之。未闻张重赏以待谏臣，悬谷帛以求尽言也。（《晋书·王沈传》。沈又教，褚□复白，沈无以夺之，遂从□议。）



◎　褚裒

裒字季野，□孙。辟西阳王掾，历吴王文学。苏峻之乱，车骑将军郗鉴引为参军。峻平，封都乡亭侯，迁司徒从事中郎，除给事黄门侍郎，出为豫章太守。康帝即位，以后父徵拜侍中，迁尚书，出为建威将军江州刺史，镇平州，迁左将军兖州刺史，假节镇金城，领琅邪内史。穆帝即位，授卫将军、徐、兖二州刺史，假节镇京口。永和初，进号征北大将军仪同三司，寻除征讨大都督青、扬、徐、兖、豫五州诸军事，为石遵将李菟所败。忧卒，赠侍中太傅，谥曰元穆。



◇　上疏固请居藩

臣以虚鄙，才不周用，过蒙国恩，累忝非据。无劳受宠，负愧实深，岂可复加殊特之命，显号重迭！臣有何勋可以克堪？何颜可以冒进？委身圣世，岂复遗力！实惧颠坠，所误者大。今王略未振，万机至殷，陛下宜委诚宰辅，一遵先帝任贤之道，虚己受成，坦平心于天下，无宜内示私亲之举，朝野失望，所损岂少！（《晋书·褚裒传》。时有司以裒皇太后父，议加不臣之礼，拜侍中、卫将军、录尚书事、持节、都督刺史如故，裒上疏固请居藩。）



◇　重陈北伐事宜

前所遣前锋督护王颐之等径造彭城，示以威信，後遣督护麋嶷进军下邳，贼即奔溃。嶷率所领据其城池，今宜速发，以成声势。（《晋书·褚裒传》）



◎　褚爽

爽字宏茂，小字期生，裒孙。为义兴太守，早卒。以恭思皇后父追赠金紫光禄大夫，有集十六卷。



◇　禊赋

伊暮春之令月，将解禊于通川。凌元已之清晨，溯微风之泠然。川回澜以澄映，岭峭□以霏烟。轻霞舒于翠崖，白云映乎青天。风透林而自清，气扶岭而载轩。（《艺文类聚》四，《御览》三十。）



◎　郭奕

奕字大业，（《魏志·郭淮传》引《晋诸公赞》作「泰业」。）太原阳曲人，车骑将军淮弟之子。仕魏为野王令。咸熙初为文帝相国主簿。晋受禅，初建东宫，以为太子中庶子，迁右卫率骁骑将军，封平陵男。咸宁初迁雍州刺史鹰扬将军。太康中徵为尚书，迁太常。卒谥曰简。



◇　表论杨骏

骏小器，不可任以社稷。（《晋书·郭奕传》）



◎　邹湛

湛字润甫，南阳新野人。仕魏，历通事郎太学博士。泰始初转尚书郎、廷尉平、征南从事中郎，入为太子中庶子。太康中拜散骑常侍，出补渤海太守，转太傅杨骏长史，迁侍中。骏诛坐免，寻起为散骑常侍国子祭酒，转少府。元康末卒，有《易统略》若干卷，集三卷。



◇　为诸葛穆答晋王令（一作「命」。）

高世之君，赦罪责功，略小取大。（《文选》丘迟《与陈伯之书》注）

虽曰博纳，虚怀下开。（《文选》沈约《齐安陆昭王碑文》注）



◎　郝诩

诩仕魏，入晋为安远护军。

◇　与故人书

与尚书令裴秀相知，望其为益。（《晋书·裴秀传》）



◎　赵至

至字景真，代郡人，改名浚，宇允元，徙辽西，举郡计吏。太康中，以良吏赴洛，卒。



◇　与嵇茂齐书（李善注引干宝《晋纪》以为吕安《与嵇康书》。）

安白：昔李叟入秦，及关而叹；梁生适越，登岳长谣。夫以嘉遁之举，犹怀恋恨，况乎不得已者哉！

惟别之後，离群独游，背荣宴，辞伦好，经回路，涉沙漠。鸡鸣戒旦，则飘尔晨征；日薄西山，则马首靡托。寻历曲阻，则沈思纡结，乘高远眺，则山川悠隔。或乃回飚狂厉，白日寝光，崎岖交错，陵隰相望。徘徊九皋之内，慷慨重阜之巅，进无所依，退无所据，涉泽求蹊，披榛觅路，啸咏沟渠，良不可度，斯亦行路之艰难。然非吾心之所惧也。

至若兰苣倾顿，桂林移植，根萌未树，牙浅弦急，常恐风波潜骇，危机密发，斯所以怵惕于长衢，按辔而叹息也。又北土之性，难以托根，投人夜光，鲜不按剑。今将植橘柚于玄朔，蒂华藕于修陵，表龙章于裸壤，秦《韶》舞于聋俗，固难以取贵矣。夫物不我贵，则莫之与；莫之与，则伤之者至矣。飘□远游之士，托身无人之乡，总辔遐路，则有前言之艰；悬鞍陋宇，则有後虑之戒；朝霞启晖，则身疲于遄征；太阳戢曜，则情劬于夕惕；肆目平隰，则辽廓而无睹；极听修原，则淹寂而无闻。吁其悲矣！心伤悴矣！然後乃知步骤之士，不足为贵也。

若乃顾影中原，愤气云踊，哀物悼世，激情风烈，龙睇大野，虎啸六合，猛气纷纭，雄心四据，思蹑云梯，横奋八极，披艰埽秽，荡海夷岳，蹴昆仑使西倒，蹋太山令东覆，平涤九区，恢维宇宙，斯亦吾之鄙愿也。时不我与，垂翼远逝，锋钜靡加，翅翮摧屈，自非知命，谁能不愤悒者哉！

吾子植根芳苑，擢秀清流，布叶华崖，飞藻云肆，俯据潜龙之渊，仰荫栖凤之林，荣曜眩其前，艳色饵其後，良俦交其左，声名驰其右，翱翔伦党之间，弄姿帷房之里，从容顾眄，绰有馀裕，俯仰吟啸，自以为得志矣，岂能与吾同大丈夫之忧乐者哉！去矣嵇生，永离隔矣！茕茕飘寄，临沙漠矣！悠悠三千，路难涉矣！携手之期，邈无日矣！思心弥结，谁云释矣！无金玉尔音，而有遐心。身虽胡越，意存断金。各敬尔仪，敦履璞沈，繁华流荡，君子弗钦，临书忄良然，知复何云！（《文选》，《晋书·文苑赵至传》，《艺文类聚》三十。）



◇　自叙

嵇康谓至曰：卿头小锐，童子白黑分明，觇占停谛，有白起风。（《御览》三百六十六）



◎　枣据

据字道彦，颍川长社人。辟大将军府，出为山阳令，迁尚书郎，转右丞。贾充伐吴，请为从事中郎，还徙黄门侍郎、冀州刺史、太子中庶子。有集二卷。



◇　表志赋（并序）

据忝职门下，在帷幄之末，与群士叙齐，登玉陛侍日月久矣。出为冀州刺史，犬马恋主，既有微情，且志之所存，不能无言，因而赋之，曰：

过承嘉惠，擢身泰晨，俯蹑丹墀，仰承三辰。当乐夏之《岂风》南，蒙朱阳之和仁，接鸣鸾之垂翼，因神虬之光鳞。浮眇末之纤质，济吾身于天津，邈卢敖之所涉，阶多士之遗尘。登九垓之虚轨，觌汗漫之威神。情飘飘而凌云，意仿佛于真人。扶摇薄于悬圃，增城郁以嵯峨。被羽衣之飞飞，握若蕙之芳滑蹈纠纷之绝轨，攀大椿之疏柯。意翘翘而慕远，思濯发于天波。悲落叶之思条，情恋恋于昊苍。怀圣德之弘施，情惨切而内伤。感有莘之媵臣，愿致主于陶唐。（《艺文类聚》二十六）





◇　逸民赋

沐甘露兮馀滋，握春兰兮遗芳。（《文选》谢灵运《径竹斤涧越岭溪行诗》注）



◇　登楼赋

怀离客之远思，情惨悯而惆怅。登兹楼而逍遥，聊因高以遐望。感斯州之厥域，实帝王之旧疆。挹呼沱之浊河，怀通川之清漳。原隰开辟，荡臻夷薮，桑麻被野，黍稷盈亩。礼仪既度，民繁财阜。怀桑梓之旧爱，信古今之同情。锺仪惨而南音，庄舄感而越声。岂吾人之狭隘，能去心而无营？情戚戚于下国，意乾乾于上京。（《艺文类聚》六十三）



◇　船赋

伊河海之深广，吁嗟绵邈而无垠。彼限隔而靡睹兮，此由兹而莫闻。虽后土之同载兮，实殊代而乖分。嘉圣王之神化兮，理通微而达幽。悼民萌之隔塞兮，愍王教之不周。立成器以备用兮，因垂象以造舟。济凌波之绝轨兮，越巨川之玄流。水无深而不渡兮，路无广而不由。运重固之滞质，虽载沈而载浮；飘燕鼎于吴会，转金石于洪涛。溯无涯之浩浩，不抑进而辄留。登扬侯之激浦兮，方凤翔而龙游。虽滔天而横厉，长抱乐而无忧；且论器而比象，似君子之淑清。外质朴而无饰，内空虚而受盈。乖流则逝，遇抵而停；受命若响，唯时而征。不辞劳而恶动，不偷安而自宁；不贪财以徇功，不忧力而欲轻。丰俭随乎质量，所胜任乎本形。虽不乘而常浮，虽涉险而必正。且其行无辙迹，止无所根；不疾而速，忽若驰奔。周游曲折，动与时并；博载善施，心无所营。囊括品物，受辱含荣。唯载涉之所欲，混贵贱于一门。包涵通于道德，普纳比乎乾坤。感斯用之却广，信人道之所存。（《艺文类聚》七十一。《北堂书钞》一百三十七引两条。《初学记》二十五。《御览》七百七十引三条。）



◇　追远诗序

先君为钜鹿太守，迄今三纪。忝私为冀州刺史，班诏次于郡传。（《宋书·百官志下》）



◎　冯收

收，河东人，魏晋间尚书郎。

◇　与刘原书荐王接

夫□骝不总辔，则非造父之肆；明月不流光，则非随侯之掌。伏惟明府苞黄中之德，耀重离之明，求贤与能，小无遗错，是以鄙老思献所知。窃见处士王接，岐嶷俊异，十三而孤，居丧尽礼，学过目而知，义触类而长：斯玉铉之妙味，经世之徽猷也。不患玄黎之不启，窃乐春英之及时。（《晋书·王接传》。渤海刘原为河东太守，以旌才为务。同郡冯收，试经为郎，年七十馀，荐接于原云云。案：接被荐时当在武末惠初。）



◎　江伟

伟，陈留襄邑人。仕魏官爵未详。武帝时为通事郎，有集六卷。



◇　答弟广平贺蜡诗序

正元二年冬腊，家君在陈郡，余别在国舍，不得集会，弟广平作诗以诒余，余因答之。（《艺文类聚》五）



◇　襄邑令傅浑颂

君禀二仪之醇粹，履元亨之贞和，比德金玉而坚白不磨，自处户庭而名称家邦，不出门庭而声播诸华矣。弱冠而应式叙，起家而君斯民。其为政也，同励秋霜，等惠春仁，刑不滥疏，赏不僭亲，仪天地之简易，则大道之清纯。是以其道易行，其教易遵也。凡我士民，襁老携幼，惴惴而怀君之恩□□而恋君之德，相与援衡轩而雨涕，若赤子于父母也。

明明君侯，临下有赫，克隆有光，惠我咫尺。于以具瞻，有观其宅。乃冰其清、乃玉其白。风抗其高，云垂其泽。宛荆未清，淮夷孔炽。春日萋萋，我车既备。光光我君，爰登有司。微微襄鲁，有垧斯记。君有遗爱，民有馀思。敢扬斯颂，垂之来志。（《艺文类聚》五十）



◎　宣舒

舒字幼骥，陈郡人。为宜城令，有集五卷。



◇　通知来藏往论（《经典叙录》）



◇　申袁准从母论

或曰：「案准以经云从母是其母姊妹，从其母来，为己庶母，其亲益重，故服小功，非通谓母之姊妹也。」宣舒曰：「二女相与，行有同车之道，坐有同席之礼，其情亲而比，其恩曲而至。由此观之，姊妹通斯同矣。兄妹别斯异矣。同者亲之本，异者疏之源也」。「然则二女之服，何其不重邪？兄妹之服，何其不轻邪？」曰：「同父而生，父之所不降，子亦不敢降，故二女不敢相与重」。「然则舅何故三月邪？从母何故小功邪？」曰：「故母取其爱。是以外王父之尊，礼无厌降之道。为人子者，顺母之情，亲乎母之类，斯尽孝之道也，是以从母重而舅轻也。」曰：「姑与父异德异名，叔父与父母德同名，何无轻重之降邪？」曰：「姑与叔父，斯王父爱之所同也。父之所不降，子亦不敢降，此叔父与姑所以服同而无降也。」（《通典》九十二）



◎　孙毓

毓字仲，泰山人。魏时嗣父观爵吕都亭侯，仕至青州刺史。（见《魏志·臧霸传》。）一云字休明，北海平昌人。（见《经典叙录》。）入晋为太常博士，历长沙汝南太守。有《毛诗异同评》十卷，《春秋左氏传注》二十八卷，《孙氏成败志》三卷，集六卷。



◇　贺封诸侯王表

臣闻轩辕二十五宗，黄祚以繁；姬姓建国七十，周过其历：故御侮莫如同德。伏唯陛下圣哲钦明，稽乾作则，超五越三，与灵协契，天祚明德，克昌祚胤。秦王、楚王、淮南王光济硕美，冠于群后，改建大国，分镇方岳；皇太子皇孙并启土宇，培敦潼索，制弘往代，内输皇畿，外蕃九服。群生仰德，向风怀义，率土臣妾，莫不称庆。（《艺文类聚》五十一）



◇　庙制议

《考工记》：「左祖右社。」孔子曰：「周人敬鬼神而远之，近人而忠焉。」礼，诸侯三门，立庙宜在中门外之左。宗庙之制，外为都宫，内各有寝庙，别有门垣。太祖在北，左昭右穆，次而南。今宜为殿，皆如古典。（《通典》四十七。）



◇　文献皇后谥议（泰始四年，文明王皇后崩，毓议谥曰文献不用。）

大名必加茂实，美号必附丰功，臣以为宜谥曰文献皇后。



◇　诸侯庙议

案礼，诸侯五庙，二昭二穆及太祖也。今之诸王，实古之诸侯也。诸侯不得祖天子，当以始封之君为太祖，百代不迁，或谓之祧。其非始封，亲尽则迁，其冲幼绍位未逾年而薨者，依汉旧制不列于宗庙，四时祭祀于寝而已。（《通典》四十八）





◇　燕国迁庙主之国议

礼，凡告事以特牲。又礼，盛主以箪笥，载以斋车，即古之金辂也。每舍奠焉。又礼，庙事考妣，同席共馔，一尸而祭，以神合为一也。今王之国，迎庙主而行，宜以发日，夙兴，告庙迎主。今无斋车，当以犊车，二主同车共祠，合于古。宗祀国迁，掌奉主□，当侍从。主车在王卤簿前，设导从。每顿止，传主车于中门外，左，设脯醢醴酒之奠，而後即安之。（《通典》四十八。咸宁三年，燕国迁庙主当之国，时博士孙繁案云云。「繁」疑「毓」之误。）



◇　告庙册议

太常问：「今封建诸王，为告庙不？若告，庙册与告诸王同异？祝文同不？当以竹册白简？隶书篆书也？」

博士孙毓议：「案《尚书·洛诰》『王命作册，逸祝册，唯告周公其後。』谓成王已冠，命立周公後，作为册书《逸诰》以告伯禽也。又周公请命于三王，乃纳册于金滕匮中。今封建诸王，裂土树蕃，为册告庙。篆书竹册，执册以祝，讫，藏于庙。及封王之日，又以册告所封之王。册文不同。前以言告庙祝文，当竹册篆书，以为告庙删，册之文即祝词也。旧告封王、告改年号，故事，事讫皆当藏于庙，以皆为册书。四时享祀祝文，事讫不藏，故但礼称祝文尺一，白简隶书而已。（《通典》五十五）



◇　群臣为太子起坐议

礼曰：「父在斯为子，君在斯为臣。」「侍坐于所尊，见同等不起」。皆以为尊无二上，故有所厌之义也。昔卫绾不应汉景之召，释之正公门之法，明太子事同于群臣，群臣亦统一于所事，应依同等不起之礼。（《通典》六十七。晋制，皇帝会公卿，座位定，太子後至，孙毓以为群臣不应起云云。）



◇　嫡子监国议

案《周礼·典命职》：「凡诸侯之嫡子，誓于天子，摄其君，则下其君一等。」谓公之子如侯伯而执圭，侯伯之子如子男而执璧。《春秋》「曹伯使其太子射姑来朝」，行国君之礼。践土之盟；卫成公使其母弟武如会，经书曰卫武、蔡，甲午，序于诸侯。又《左传》：「冢子，君行则守，有守则从。从曰抚军，守曰监国，古之制也。夫帅师，专行谋，誓军旅，君与国政之所图，非太子之事也」。周制，诸侯以功德入为王卿士，则上卿理其国事。今诸王公侯受任天朝，而嫡子摄其君事，车服礼数，国封大小，领兵军数，自当如本制，而王公侯遣上卿及军将掌其事，合于古议。今之车服，与古礼不同，依礼应下其君一等。其嫡子皆以有爵命、印绶冠服、佩玉之制，宜如本令。而嫡子但知其政，不干其位。君不可二，尊无二上。国相以下见嫡子，宜如臣而不称臣。又礼，非其臣则答拜。国之命士上达于其君者，嫡子宜答拜。其文书称嗣子，宜曰王嗣子，其公侯嗣子，系于父爵，明不专国也。其燕见则称第，下文书表疏，皆臣礼而不称臣。今之监司，上官文书皆为记告；嫡子监国，其下群臣官文书宜称告，不言命称教。（《通典》七十一。晋博士孙敏等议。案：孙敏不见于史，据《书钞》引孙毓《七诱》，知「敏」乃「毓」之误。）



◇　诸王公城国宫室章服车旗议

《周礼》：「上公九命为伯，其国家、宫室、车旗、衣服、礼仪，皆以九为节；侯伯七命，以七为节；子男五命，以五为节」。公之城盖方九里，宫方九百步；侯伯之城方七里，宫方七百步；子男之城方五里，宫方五百步。又曰：「王之三公八命，其卿六命，及其出封，皆加一等；其国家宫室车旗衣服礼仪亦如之」。又如礼，诸侯之城隅高七丈，门阿皆五丈。又礼，诸侯以为殷屋。今诸王封国，虽有大小，而所理旧城，不如古制，皆宜仍旧。其造立宫室，当有大小之差。然周典奢大，异于今仪，步数之限，宜随时制。又诸侯三重门，内曰路门，中门曰雉门，外门曰库门。雉门之外设罕宪，高五丈。其正寝与庙同制，皆殷屋四阿，堂崇三尺。此其旧典，略可依也。馀皆称事取供而已。

旌旗□数，繁缨贰车，各以其命之等。又曰：「金辂建大旗，同姓以封；象辂建大赤，异姓以封。」今制从简除之馀，诸王从公者出就封，朝祀之事，宜路车驷马，建大旗九□，画蛟龙。

礼，公之服，自衮冕而下，侯伯自□冕而下，皆如王之服。祭服宜玄冕朱里，玳玉三采九旒，缫三色九就，丹组缨，玄衣纟熏裳，画九章，以事宗庙。其祀社稷山川，及其群臣助祭者，皆长冠玄衣。其位不从公者，皆以七为节，其他则同诸王。朝服依汉魏故事，皆远游冠，五时服，佩山玄玉，不复以国大小为差。其群臣侍从冠服，皆宜如服制令也。诸王公应助祭。案《司服》之职：「王祀昊天上帝，则大裘同冕；享先生则衮冕。先公则□冕，公之服自衮冕而下，如王之服；侯伯之服。自□冕而下，如公之服」。《礼记·王制》曰：「制，三公一命衮」。谓三公八命，复加一命，则服衮龙，与王者之後同。然则九命及二王之後，乃服衮衣无升龙，三公之服，当从□冕而下。太尉三公助祭，宜服□冕七章，冕缫九旒，赤舄。三公助导从外官不与齐祭者，自可如旧。（《通典》七十一）



◇　王侯兄弟继统服议

咸宁二年，安平穆王薨，无嗣，以母弟敦上继献王後，移太常问应何服。博士张靖答：「宜依鲁僖服闵三年例。」尚书符诘靖曰：「穆王不臣敦，敦不继穆，与闵僖不同。」孙毓、宋昌议，以穆王不之国，敦不仕诸侯，不应三年。以义处之，敦宜服本服，一周而除，主穆王丧祭三年毕，乃吉祭献王。毓云：「《礼》，君之子孙所以臣诸兄者，以临国故也。《礼》又与诸侯为兄弟服斩，谓邻国之臣于邻国之君，有犹君之义故也。今穆王既不之国，不臣兄弟，敦不仕诸侯，无邻臣之义，异于闵僖，如符旨也。但丧无主，敦既奉诏绍国，受重主丧，典其祭祀。《记》云：『大功者主人之丧，有三年者，则必为之再祭。』郑氏注云：『谓死者从父昆弟来为丧主也。有三年者，谓妻若子幼少也。再祭，谓大小祥也。』穆妃及国臣，于礼皆当三年，此为有三年者，敦当为之主大小两祥祭也。且哀乐不相杂，吉凶不相干，凶服在宫，哭泣未绝，敦遽主穆王之丧，而国制未除，则不得以本亲服除而吉祭献王也。（《通典》九十三）





◇　七庙讳字议

乙丑诏书班下尊讳，唯从宣皇帝以来；京兆府君以上，皆不别著。案《礼》，士立二庙，则讳王父以下，天子诸侯皆讳群祖，亲尽庙迁，乃舍故而讳新。尊者统远，卑者统近，贵者得申，贱者转降，盖所以殊名位之数，礼上下之序也。先代创业之主，唯周追王，夏殷以前，未有闻焉。显考以下谓之亲庙，亲庙月祭，属近礼崇。周武王时，诸□为显考庙。周人以讳事神，固不以追王所不及而阙正庙之讳也。《礼》，大夫所有公讳。又曰「子与父同讳。」明君父之讳，臣子不可以不讳也。范献子聘于鲁，问具敖之山，鲁人以其乡对，曰「先君献武之讳也」。此时献武已为远祖，邻国大夫犹以犯讳为失，归而作戒，箸于《春秋》。大晋龙兴，弘崇远制，损益因改，思臻其极。以为京兆府君以上，虽不追王列在正庙，臣下应讳，礼有明义。宜班下讳字，使咸知所避，上崇寅严之典，下防僭同之缪。（《通典》一百四）



◇　东宫鼓吹议

鼓吹者，盖古之军声，振旅献捷之乐也。施于时事不当，後因以为制，用之期会，用之道路焉。所以显德明功，振武和众，求使後世无亡其章，率而合者也。

闻其音而德和，省其诗而志正；威仪足以化民俗，制度足以和神人。

礼乐之教，义有所指，给鼓吹以备典章，出入陈作，因以移风易俗。

◇　驳卞扌□武帝丧礼议

《尚书·顾命》，成王新崩，传遗命，文物权用吉礼。又礼，卜家占宅朝服。推此无不吉服也。又巾车饰遣车，及葬，执盖从，方相玄衣朱裳，此卤簿所依出也。今之吉驾，亦象生之义，凶服可除，鼓吹吉服，可设而不作。（《通典》七十九）



◇　五礼驳

魏氏天子一加，三加嫌同诸侯。毓案，《玉藻记》曰：「玄冠朱组缨，天子之冠也，缁布冠缋□，诸侯之冠也。」其说谓皆始冠，则是有次加之辞，此二冠皆卑服质古，势不一加，必重加朝祭之服，以崇弥尊。圣人制礼，所以一时历加众服者。今始成人，卜择令日而遍加之，所以重始也。若冠日有不加者，後必不择吉而服，非重始也。又《礼器》有以少为贵者，冠不在焉。《记》有弥尊喻志之言，盖以服从卑始，象德日新，不可先服尊服，转而即卑。今嫌士礼喻志之文，因从魏氏一加之制，考之玉藻，似非古典。今三加者，先冠皮弁，次冠长冠，後冠进贤冠，以为弥尊，于意又疑。（《通典》五十六）





◇　七诱

进赵女，延丽人，□金华之干，珥明月之珍，（《书钞》一百三十五作孙敏，据下条知「毓」之误。）

镂蓝画丹，实以馀梁，鲜若朝雪，流曜飞芳。（《书钞》一百四十四）

□枉水之□鼋，脍天流之潜□芳。（《书钞》一百四十五）



◎　杜万年

万年，爵里未详。（案，序言太仆傅侯，盖傅玄也。知万年晋初人。）



◇　相风赋序

太仆傅侯，命余赋之，诚知武夫非荆宝之伦，长庚、启明非曜灵之匹。（《御览》八百九）





卷六十八




◎　夏侯湛（一）

湛字孝若，谯国谯人征西将军渊曾孙。少为太尉掾，泰始中举贤良方正，拜郎中，选补太子舍人，转尚书郎，出为野王令，除中书侍郎，出为南阳相，迁太子仆。惠帝即位，进散骑常待。有《新论》十卷，集十卷。



◇　寒雪赋

严气枯杀，玄泽闭凝。（《文选·雪赋》注）

集洪霰之淅沥，焕摧磊以纟霍索。（同上）

既增覆而累镇，又加裘而更衣。（同上）

野田游兽，榛芜栖鸟。蛇枯虬于幽穴兮，龙潜身于天表。（《北堂书钞》一百五十八）



◇　雷赋

伊朱明之季节兮，暑□熏赫以盛兴。扶桑炜以杨燎兮，雷火晔以南升。大明黯其潜曜兮，天地郁以同蒸。制丹霆之焰焰兮，奋迅雷之崇崇。驰壮音于天上兮，激骏响于地中。徒观其霰雹之所摇凿，火石之所烧烁，云雨之所浇沃，流潦之所淹濯。当冲则摧破，遇披则歼溺。山陵为之崩荡，群生为之震辟。是以大圣变于烈风，小雅肃于天高。嗟乾坤之神□兮，信灵威之诞昭。故先王制刑，拟雷霆于征伐。恢文德以经化兮，耀武义以崇烈。苟不合于大象兮，焉济道以成哲。（《初学记》一）



◇　电赋

攒云间而飞火，绛烟起于云中。（《御览》十三）





◇　禊赋

羡暮春之嘉辰，美灵气之和柔，结方轨于泰路，敷令节而宣游。尔乃□□□□铃鸣擢翠旗，垂繁缨；微云乘轩，清风卷旌；飞轮焱起，良马电惊。车驾鳞萃，男女雾会，服焕罗□，翠翳连盖。萦香丸于素襟，结九龄乎时外。粲烂虺□，□晔发越。若乎朝春挺葩，夕霞抱月。尔乃临清流，背绿柯。云幕高接，丹组四罗。（《艺文类聚》四，《初学记》四。）



◇　大暑赋

乃三伏相仍，徂暑肜肜。上无纤云，下无微风。扶桑□其增□贲，天气晔其南升。尔乃土坟地坼，谷枯川竭，寒泉潜沸，冰井腾沫。洪液蒸于单簟兮，珠汗沾乎□葛。温风翕其至兮，若洒汤于玉质。沃新水以达夕，振轻□以终日。（《艺文类聚》五，《初学记》三，又四。）





◇　叹秋赋

阴笼景而下翳。（《文选》江淹《杂体诗》注）





◇　梁田赋

嬉于夷宁之广陆，步于大野之长京。察田畴之疆畔，号观游雉之逸。（《御览》五十六。）

沈朱李，滥甘桃。（《御览》九百六十七）





◇　□卑舞赋

专奇巧于乐府兮，苞殊妙乎伶人。匪繁手之末流兮，乃皇世之所珍。在庙则格祖考兮，在郊则降天神。纳和气于两仪兮，通克谐乎君臣。协至美于九成兮，等太上乎睿文。（《初学记》十五引两条）



◇　夜听笳赋

越鸟恋乎南枝，胡马怀夫朔风。惟人情之有思，乃否滞而发中。南闾兮拊掌，北阎兮鸣笳；鸣笳兮协节，分唱兮相和；相和兮哀谐，惨激畅兮清哀。秦烽燧之初惊，展从繇之叹乖。伸弃兮更缠，迁调兮故颜。披凉州之妙参，制飞龙之奇引。垂幽兰之游响，来楚妃之绝叹。放□鸡之弄音，散白雪之清变。（《艺文类聚》四十四）



◇　缴弹赋

张弱弓，理繁缴。望大群以送丸，审追放而必获。（《艺文类聚》六十，《御览》三百五十。）



◇　猎兔赋

尔乃乘露箱，御良马，循□接于广漠，弓矢连于旷野。端眺蒿莱，摘盱榛秽。落目攒慨，傍窥蓊荟。视□兔之所隐，乃精望而审发。弦绝箭激，惊伏并毙。搜鳞危险，觅历冈阜。留罾挂于重林，疏□结于通薮。密惊视于草间，暂见之于蒙茸。拟以锐殳，规以良弓。睹毫末而放镞，乃殪之于窟中。或纷□以惊骛，影跳竦而扬白。擢轻足之茕茕，振游形之跃跃。弓不暇弯，□不及幕。尔乃鹰鹞翻以飘扬，劲翼谡而下犭制。马释控以长骋，郁腾虚而陵厉。翕习于回阻之间，绕缭于山泽之际。盘迂游田，其乐泄泄。心既倦兮日迁，命舆驾兮将还。息徒兰圃，秣骥华田。目送归鸿，手挥五弦。优哉游哉，聊以永年。（《艺文类聚》六十六，又略见《御览》三百五十三。）



◇　雀钗赋

览嘉艺之机巧，持精思于雀钗。收泉珍于八极，纳瑰异以表奇。布太阳而拟法，妙团团而应规。于是妍姿英妙之徒，相与竞嬖宠，并修敕；理桂襟，整服饰。黛玄眉之琰琰，收红颜而发色。流盼闲步，轻袂翼翼。恃炫艳以相邈，常逍遥而侍侧。昔先王兴道立教，崇冲让以致贤，不留志于华好。（《艺文类聚》七十）





◇　缸灯赋

珠珍宝器，奇像妙工，取光藏烟，致巧金铜。融冶甄流，陶形定容。尔乃隐以金翳，疏以华笼。融素膏于回□，发朱耀于绮窗。宣耀兰堂，腾明广宇。焰煜□龠于茵筵，焕□□析乎屏组。（《艺文类聚》八十）

秋日既逝，冬夜攸长。（《文选·别赋》注）



◇　合欢被赋

举华镜以自览，被玄鬓而垂白。（《北堂书钞》一百三十六镜六十五。）



◇　宜男花赋

淑大邦之奇草兮，应百则之休祥。禀至真之灵气兮，显嘉名以自彰。冠众卉之挺生兮，承木德于少阳。体柔性刚，蕙结兰芳。结纤根以立本兮，灵渥液于青云。顺阴阳于滋茂兮，笑含章之有文。远而望之若丹霞照青天，近而观之若芙蓉鉴绿泉。萋萋翠叶，灼灼朱华。晔若珠玉之树，焕若景宿之罗。充后纪之盛饰兮，登紫微之内庭。回日月之晖光兮，随天运以盈虚。（《艺文类聚》八十一）





◇　芙蓉赋

临清池以游览，观芙蓉之丽华。潜灵藕（《御览》作「咀菱□□」。）于玄泉，擢修茎乎清波。焕然荫沼，灼尔星罗。若乃回萦外散，菡萏内离；的出艳发，叶恢花披；绿房翠蒂，紫饰红敷；黄螺圆出，垂蕤散舒；缨以金牙，点以素珠。固陂池之丽观，尊终世之特殊。尔乃采淳葩，摘圆质，折碧皮，食素实；味甘滋而清美，同嘉异乎橙橘。参嘉果以作珍，长充御乎口实。（《艺文类聚》八十二，《御览》九百七十五。）



◇　浮萍赋

步长渠以游目兮，览随波之微草。纷漂氵敝以澄茂兮，羌孤生于灵沼。因纤根以自滋兮，乃逸荡乎波表。散圆叶以舒形兮，发翠绿以含缥。荫修鱼之华鳞兮，翳兰池之清潦。既澹淡以顺流兮，又雍容以随风。有缠薄于崖侧兮，或回滞乎湍中。纷上下以靡常兮，漂往来其无穷。仰熙阳曜，俯凭绿水，氵亭不安处，行无定轨；流息则宁，涛扰则动，浮轻善移，势危易荡。似孤臣之介立，随排挤之所往。内一志以奉朝兮，外结心以绝党。萍出水而立枯兮，士失据而身枉。睹斯草而慷慨兮，固知直道之难爽。（《艺文类聚》八十二，《初学记》二十七。）





◇　荠赋

寒冬之日，余登乎城，跬步北园，睹众草之萎悴，览林果之零残，悲纤条之槁摧，□枯叶之飘殚，见芳荠之时生，被畦畴而独繁；钻重冰而挺茂，蒙严霜以发鲜，含盛阳而弗萌，在太阴而斯育。永安性于猛寒，羌无宁乎暧燠，齐精气于款冬，均贞固乎松竹。（《艺文类聚》八十二）



◇　石榴赋

览华圃之嘉树兮，羡石榴之奇生。滋玄根于夷壤兮，擢繁干于兰庭。沾灵液之粹色兮，含渥露以深荣。若乃时雨新希，微风扇物。蔼萋萋以鲜茂兮，纷扶舆以蓊郁。枝掺稔以环柔兮，叶鳞次以周密。纤条参差以窈窕兮，洪柯流求以相拂。于是乎青阳之末，朱明之初，翕微焕以□采兮，的窟□桀以扬敷。接翠萼于绿叶兮，冒红牙以丹须。□然含蕤，璀尔散珠。若乃丛纨始裹，聚葩方离；潜晖蜿艳，绿采未披；照灼攒烈，荧莹玄垂；雪酲解饣□，怡神实气。冠百品以仰奇，迈众果而特贵。（《艺文类聚》八十六，《初学记》二十八，《御览》九百七十。）





◇　安石榴赋

实有嘉，名安石榴。株条列畅，索干内□。丹辉缀于朱房，缃的点于红须。煌煌炜炜，熠耀入蕊。似长离之栖邓林，若珊瑚之映流水。光明怜烂，含丹耀紫；味滋芳袖，色丽琼蕊。（《御览》九百七十）



◇　愍桐赋

有南国之陋寝，植嘉桐乎前庭。阐洪根以诞茂，丰修干以繁生。纳谷风以疏叶，含春雨以濯茎。濯茎夭夭，布叶蔼蔼。蔚童童以重茂，荫蒙接而相盖。蔽阴澹之南表，覆阳阿之北外。于是诘朝之暇，步趾前庑；春以游目，夏以清暑。昔诗人之所称，美厥生之攸奇。植匪冈其不滋，识非条其不仪。（《艺文类聚》八十八）



◇　朝华赋

咨神树之修异，实积阳之纯精。蜿潜根以诞节，据川壤以擢茎。皎日升而朝华，玄景逝而夕零。逮明晨而繁沸，若静夜之众星。长茎攒起，柔条列布。擢灵柯于时雨，滋逸采于丰露。灼煌煌以炜炜，独崇朝而达暮。于是茂树苍苍，纤枝翩翩；潜光玉朗，绿叶翠鲜。（《艺文类聚》八十九）



◇　瓜赋

入果林，造瓜田，摘虎掌，拾黄班。落蒂离母，清于寒泉。（《御览》九百七十八）



◇　观飞鸟赋

见逸游之高鸟，邈飘□而殊逝。擢华毛以迅骛，回劲翼以扬势，披六翮之联翩，振轻体之迢递。遂乃矜形辽廓，冯虚安翔。翩翻徘徊，上下颉颃。动素羽之习习，乱白质于日光。玩流气以差池，弄长风以抑扬。摄双翅以高举，舒修颈以亻襄佯。目悦妙势，心嘉羽仪。爱惠音之嘤嘤，美弱翰之参差。暂高凌于景外，又抑身乎云崖。乍来乍往，若悬若垂。象流星之离天，似圆物之坠危。何斯游之自得，谅逸豫之可希。苟临川而羡鱼，亦欢翔而乐飞。（《艺文类聚》九十）





◇　玄鸟赋

观羽族之群类，美玄鸟之翔集。顺阴阳以出处，随寒暑而游蛰。擢□□之丽容，挥连翩之玄翼。挺参差之羞尾，发缁素之鲜色。及至大火西景，商风吹衣。凝霜凄其被草，卉木槭以零稀。（二句从《北堂书钞》一百五十八补。）遂匿形于深穴，敛六翮而不飞。含静泊以充肌，□翕至和之精粹。澹恬心以去欲，故保生而不匮。虞众物之为害，独弃林而凭人。不惊畏以自疏，永归驯而附亲。有受祥而皇祗，故遗卵而生殷。惟帝皇之嘉美，置高□以表神。类鸾皇之知德，象君子之安仁，尔乃衔泥构巢，营居傅桷。积一喙而不已，终累泥而成屋，拾柔草以自藉，采懦毛以为蓐。吐清惠之泠音，永吟鸣而自足。（《艺文类聚》九十二）



◇　春可乐

春可乐兮，乐东作之良时。嘉新田之启莱，悦中畴之发□。桑冉冉以奋条，麦遂遂以扬秀。泽苗翳渚，原卉耀阜。春可乐兮，乐崇陆之可娱。登夷冈以迥眺兮，超矫驾乎山隅。缀杂华以为盖，集繁蕤以饰裳。散风衣之馥气，纳戢怀之潜芳。鹦交交以弄音，翠□□以轻翔。招君子以偕乐，携淑人以微行。（《艺文类聚》三，《御览》五十六。）

进樱桃于玉盘。（《御览》九百六十九）



◇　秋可哀

秋可哀兮，哀秋日之萧条。火回景以西流，天既清而气高。壤含素霜，山结玄霄。月延路以增夜，日迁行以收晖。屏□□于箧笥，纳纶缟以授衣。秋可哀兮，哀新物之陈芜。绸□朔以敛稀，密叶□以陨疏。雁擢翼于太清，燕蟠形乎榛墟。秋可哀兮，哀良夜之遥长。月翳翳以隐云，星胧胧而没光。映前轩之疏幌，□後帷之闲房。拊轻衾而不寐，临虚槛而褰裳。感时迈以兴思，情怆怆以含伤。（《艺文类聚》三，《初学记》三。）

秋可哀兮，哀南亩之□荒。既采萧于大陆兮，又刈兰乎崇冈。（《御览》五十六）



◇　秋夕哀

秋夕兮遥长，哀心兮永伤。结帷兮中宇，屣履兮闲房。听蟋蟀之潜鸣，睹云雁之云翔。寻修庑之飞檐，览明月之流光。木萧萧以被风，阶缟缟以受霜。玉机兮环转，四运兮骤迁。衔恤兮迄今，忽将兮涉年。日往兮哀深，岁暮兮思繁。（《艺文类聚》三）



◇　寒苦谣

惟立冬之初夜，天惨懔以降寒。霜皑皑以被庭，冰溏氵颓于井干。草□□以疏叶，木萧萧以零残。松陨叶于翠条，竹摧柯于绿竿。（《艺文类聚》五）



◇　长夜谣

日暮兮初晴，天灼灼兮遐清。披云兮归山，垂景兮照庭。列宿兮皎皎，星稀兮月明。亭檐隅以逍遥兮，盼大虚以仰观。望闾阖之昭晰兮，丽紫微之晖焕。（《艺文类聚》十九）



◇　山路兮

夙驾兮待明，陟山路兮遐征。冒晨朝兮入大谷，道逶迤兮岚气清。揽辔兮抑马，踟蹰兮旷野。旷野驱兮辽落，崇岳兮嵬□。丘陵兮连离，卉木兮交错。渌水兮长流，惊涛兮拂石。（《艺文类聚》七）



◇　离亲咏

剖符兮南荆，辞亲兮遐征。发轫兮皇京，夕臻兮泉亭。抚首兮内顾，案辔兮安步。仰恋兮後涂，俯叹兮前路。既感物以永思兮，且归身乎怀抱。苟违亲以从利兮，匪曾闵之攸宝。视微荣之琐琐兮，知吾志之愈小。独申愧于一心兮，惭报德之弥少。（《艺文类聚》二十）



◇　江上泛歌

悠悠兮远征，倏倏兮暨南荆；南荆兮临长江，临长江兮讨不庭。江水兮浩浩，长流兮万里。洪浪兮云转，阳侯兮奔起。惊翼兮垂天，鲸鱼兮岳踌。蘼芜纷兮被皋陆，修竹郁兮翳崖趾。望江之南兮遨目桂林，桂林蓊郁兮□鸡扬音。凌波兮愿济，舟楫不具兮江水深沈。嗟回盼于北夏，何归轸之难寻！（《艺文类聚》八）



◇　征迈辞

上伊关兮临川，拊骏马兮授鞍。中衢兮载叹，敛□兮盘桓。（《御览》三百五十八）



◇　泰始四年举贤良方正对策

民之初生，未有上下之序、长幼之纪，穴居野处，慢愠游而苟作。（《北堂书钞》一百五十八）





◇　昆弟诰

惟正月才生魄，湛若曰：「咨尔昆弟淳、琬、□舀、谟、总、瞻：古人有言：『孝乎惟孝，友于兄弟。』『死丧之戚，兄弟孔怀。』又曰：『周之有至德也，莫如兄弟。』於戏！古之载于训籍，传于《诗》、《书》者，厥乃不思，不可不行。尔其专乃心，一乃听，砥砺乃性，以听我之格言。」淳等拜手稽首。

湛若曰：「呜呼！惟我皇乃祖滕公，肇厘厥德厥功，以左右汉祖，弘济于嗣君，用垂祚于後，世世增敷前轨，济其好行美德。明允相继，冠冕胥及。以逮于皇曾祖愍侯，寅亮魏祖，用康□厥世，遂启土宇，以大综厥勋于家。我皇祖穆侯，崇厥基以允厘显志，用恢阐我令业。维我后府君侯，祗服哲命，钦明文思，以熙柔我家道，丕隆我先绪。钦若稽古训，用敷训典籍，乃综其微言。呜呼！自三坟、五典、八索、九丘，图纬六艺，及百家众流，罔不探赜索隐，钩深致远。《洪范》九畴，彝伦攸叙。乃命世立言，越用继尼父之大业，斯文在兹。且九龄而我王母薛妃登遐，我后孝思罔极，惟以奉于穆侯之继室蔡姬，以致其子道。蔡姬登遐，隘于穆侯之命，厥礼乃不得成，用不□于祖姑。惟乃用聘其永慕，厥乃以疾辞位，用逊于厥家，布衣席槁，以终于三载。厥乃古训无文，我后丕孝其心，用假于厥制，以穆于世父使君侯。惟伯后聪明睿智，奕世载德，用慈友于我后。我惟□□是虔，罔不克承厥诲，用增茂我敦笃，以播休美于一世，厥乃可不遵。惟我用夙夜匪懈，日钻其道，而仰之弥高，钻之弥坚，我用欲罢不敢。岂唯予躬是惧，实令迹是奉。厥乃昼分而食，夜分而寝。岂唯令迹是畏，实尔犹是仪。呜呼！予其敬哉！俞！予闻之，周之有至德，有妇人焉。我母氏羊姬，宣慈恺悌，明粹笃诚，以抚训群子。厥乃我龀齿，则受厥教于书学，不遑惟宁。敦《诗》、《书》礼乐，孳孳弗倦。我有识惟与汝服厥诲，惟仁义惟孝友是尚，忧深思远，祗以防于微。翳义形于色，厚爱平恕，以济其宽裕。用缉和我七子，训谐我五妹。惟我兄弟姊妹束修慎行，用不辱于冠带，实母氏是凭。予其为政蕞尔，惟母氏仁之不行是戚，予其望色思宽。狱之不情，教之不泰是训，予其纳戒思详。呜呼！惟母氏信著于不言，行感于神明。若夫恭事于蔡姬，敦穆于九族，乃高于古之人。古之人厥乃千里承师，矧我惟父惟母世德之馀烈，服膺之弗可及，景仰之弗可阶。汝其念哉！俾群弟天祚于我家，俾尔咸休明是履。淳英哉文明柔顺，琬乃沈毅笃固，惟□舀厥清粹平理，谟茂哉俊哲寅亮，总其弘肃简雅，瞻乃纯铄惠和。惟我蒙蔽，极否于义训。嗟尔六弟，汝其滋义洗心，以补予之尤。予乃亦不敢忘汝之阙。呜呼！小子瞻，汝其见予之长于仁，未见予之长于义也。」

瞻曰：「俞！以如何？」湛若曰：「我之肇于总角，以逮于弱冠，暨于今之二毛，受学于先载，纳诲于严父慈母。予其敬忌于厥身，而匡予之纤介，翼予之小疵，使予有过未曾不知，予知之□改，惟冲子是赖。予亲于心，爱于中，敬于貌。厥乃口无择言，柔惠且直，廉而不刿，肃而不厉，厥其成予哉。用集我父母之训，庶明厉翼，迩可远在兹。」瞻拜手稽首曰：「俞！」湛曰：「都！在修身，在爱人。」瞻曰：「吁！惟圣其难之。」湛曰：「都！厥不行惟难，厥行惟易。」

淳曰：「俞！明而昧，崇而卑，冲而恒，显而贤，同而疑，厉而柔，和而矜。」湛曰：「俞！乃言厥有道。」淳曰：「俞！祗服训。」湛曰：「来！琬，汝亦昌言。」琬曰：「俞！身不及于人，不敢堕于勤，厥故惟新。」湛曰：「俞！□舀亦昌言。」□舀曰：「俞！滋敬于己，不滋敬于己，惟敬乃恃，无忘有耻。」湛曰：「俞！谟亦昌言。」谟曰：「俞！无忘于不可不虞，形貌以心，访心于虞。」湛曰：「俞！总亦昌言。」总曰：「俞！若忧厥忧以休。」湛曰：「俞！瞻亦昌言。」瞻曰：「俞！复外惟内，取诸内，不忘诸外。」湛曰：「俞！休哉！」淳等拜手嵇首。湛亦拜手稽首。乃歌曰：「明德复哉，家道休哉，世祚悠哉，百禄周哉！」又作歌曰：「讯德恭哉，训翼从哉，内外康哉！」皆拜曰：「钦哉！」（《晋书·夏侯湛传》）





卷六十九




◎　夏侯湛（二）



◇　抵疑

当路子有疑夏侯湛者而谓之曰：「吾闻有其才而不遇者，时也；有其时而不遇者，命也。吾子童幼而岐立，弱冠而箸德，少而流声，长而垂名。拔萃始立，而登宰相之朝；挥翼初仪，而受卿尹之举。荡典籍之华，谈先王之言。入阊阖，蹑丹墀，染彤管，吐洪辉，干当世之务，触人主之威，有效矣。而官不过散郎，举不过贤良。凤栖五期，龙蟠六年，英耀秃落，羽仪摧残。而独雍容艺文，荡骀儒林，志不辍箸述之业，口不释《雅》、《颂》之音，徒费情而耗力，劳神而苦心，此术亦以薄矣。而终莫之辩，宜吾子之陆沈也。且以言乎才，则吾子优矣。以言乎时，则子之所与二三公者，义则骨肉之固，交则明道之观也。富于德，贵于官，其所发明，虽叩牛操筑之客，佣赁拘关之隶，负俗怀讥之士，犹将登为大夫，显为卿尹。于何有宝咳唾之音，爱锱铢之力？向若垂一鳞，回一翼，令吾子攀其飞腾之势，挂其羽翼之末，犹奋迅于云霄之际，腾骧于四极之外。今乃金口玉音，漠然沈默。使吾子栖迟穷巷，守此困极，心有穷志，貌有饥色。吝江河之流，不以濯舟船之畔；惜东壁之光，不以寓贫妇之目。抑非二三公之蔽贤也，实吾子之拙惑也。」夏侯子曰：「噫！湛也幸，有过，人必知之矣。吾子所以褒饰之太矣。斟酌之喻，非小丑之所堪也。然过承古人之诲，抑因子大夫之忝在弊室也，敢布其腹心，岂能隐几以览其概乎！」客曰：「敢祗以听。」

夏候子曰：「吾闻先大夫孔圣之言：『德之不修，学之不讲，闻义不能徙，不善不能改，是吾忧也。』四德具而名位不至者，非吾任也。是以君子求诸己，小人求诸人。仆也承门户之业，受过庭之训，是以得接冠带之末，充乎士大夫之列，颇窥《六经》之文，览百家之学。弱年而入公朝，蒙蔽而当显举，进不能拔群出萃，却不能抗排当世，志则乍显乍昧，文则乍幽乍蔚。知之者则谓之欲逍遥以养生，不知之者则谓之欲遑遑以求达，此皆未是仆之所匮也。

仆又闻，世有道，则士无所执其节；黜陟明，则下不在量其力。是以当举而不辞，入朝而酬问。仆，东野之鄙人，顽直之陋生也。不识当世之便，不达朝廷之情，不能倚靡容悦，出入崎倾，逐巧点妍，呕喁辩佞。随群班之次，伏简墨之後。当此之时，若失水之鱼，丧家之狗，行不胜衣，言不出口，安能干当世之务，触人主之威，适足以露狂简而增尘垢。纵使心有至言，言有偏直，此委巷之诚，非朝廷之欲也。今天子以茂德临天下，以八方六合为四境，海内无虞，万国玄静，九夷之从王化，犹洪声之收清响；黎苗之乐函夏，若游形之招惠景。乡曲之徒，一介之士，曾讽《急就》、习甲子者，皆奋笔扬文，议制论道，出草苗，起林薮，御青琐，入金墉者，无日不有。充三台之寺，盈中书之阁。有司不能竟其文，当年不能编其籍，此执政之所厌闻也。若乃群公百辟，卿士常伯，被朱佩紫，耀金带白，坐而论道者，又充路盈寝，黄幄玉阶之内，饱其尺牍矣。若仆之言，皆粪土之说，消磨灰烂，垢辱招秽，适可充卫士之爨，盈扫除之器。譬犹投盈寸之胶，而欲使江海易色；烧一羽之毛，而欲令大炉增势。若燎原之烟，弥天之云，嘘之不益其热，□翕之不减其气。今子见仆入朝暂对，便欲坐望高位，吐言数百，谓陵□一世，何吾子之失评也！仆固脂车以须放，秣马以待却，反耕于枳落，归志乎涡濑，从容乎农夫，优游乎卒岁矣。

古者天子画土以封群后，群后受国以临其邦，悬大赏以乐其成，列九伐以讨其违，兴衰相形，安危相倾。故在位者以求贤为务，受任者以进才为急。今也则九州为一家，万国为百郡，政有常道，法有恒训，因循而礼乐自定，揖让而天下大顺。夫道学之贵游，闾邑之□绅，皆高门之子，世臣之胤，弘风长誉，推成而进，悠悠者皆天下之彦也。讽诂训，传《诗》、《书》，讲儒墨，说玄虚，仆皆不如也。二三公之简仆于凡庸之肆，显仆于细猥之中，则为功也重矣；时而清谈，则为亲也周矣。且古之君子，不知士，则不明不安。是以居逸而思危，对食而肴乾。今也则否。居位者以善身为静，以寡交为慎，以弱断为重，以怯言为信。不知士者无公诽，不得士者不私愧。彼在位者皆稷、契、咎、益、伊、吕、周、召之伦，叔豹、仲熊之俦，稽古则逾黄、唐，经纬则越虞、夏，蔑昆吾之功，嗤桓文之勋，抵扌必管仲，蹉雹晏婴。其远则欲升鼎湖，近则欲超太平。方将保重啬神，独善其身，玄白冲虚，仡尔养真。虽力挟太山，将不举一羽；扬波万里，将不濯一鳞。咳唾成珠玉，挥袂出风云。岂肯蹩蹩鄙事，取才进人，此又吾子之失言也。子独不闻夫神人乎！□翕风饮露，不食五谷。登太清，游山岳，靡芝草，弄白玉。不因而独备，无假而自足。不与人路同嗜欲，不与世务齐荣辱。故能入无穷之门，享不死之年。以此言之，何待进贤！」

客曰：「圣人有言曰：『邦有道，贫且贱焉，耻也。』今子值有道之世，当太平之会，不攘袂奋气，发谋出奇。使鸣鹤受和，好爵见縻。抑乃沈身郎署，约志勤卑，不亦羸哉！且伊尹之干成汤，宁戚之《辶午》桓公，或投己鼎俎，或庸身饭牛，明废兴之机，歌《白水》之流，德入殷王，义感齐侯。故伊尹起庖厨而登阿衡，宁戚出车下而阶大夫。外无微介，内无请谒，矫身擢手，径蹑名位。吾子亦何不慕贤以自厉，希古以慷慨乎！」夏侯子曰：「呜呼！是何言欤！富与贵则人之所欲，非仆之所恶也。夫干将之剑，陆断狗马，水截蛟龙，而铅刀不能入泥。骐骥骅骝之乘，一日而致千里，而驽蹇不能迈亩。百炼之鉴，别须眉之数，而壁土不见泰山。鸿鹄一举，横四海之区，出青云之外，而尺晏□不陵桑榆。此利钝之觉，优劣之决也。夫欲进其身者，不过千万乘，而仆以上朝堂，答世问，不过显所知。仆以竭心思，尽才学，意无雅正可准，论无片言可采，是以顿于鄙劣而莫之能起也。以此言之，仆何为其不自□哉！子不嫌仆德之不劭，而疑其位之不到，是犹反镜而索照，登木而下钓，仆未以此为不肖也。若乃伊尹负鼎以干汤，吕尚隐游以徼文，傅说操筑以寤主，宁戚击角以要君，此非仆所能也。庄周骀荡以放言，君平卖卜以自贤，接舆阳狂以蔽身，梅福弃家以求仙，此又非仆之所安也。若乃季札抗节于延陵，扬雄覃思于《太玄》，伯玉和柔于人怀，柳惠三绌于士官，仆虽不敏，窃颇仿佛其清尘。（《晋书·夏侯湛传》）



◇　周诗叙

周诗者，《南陔》、《白华》、《华黍》、《由庚》、《崇丘》、《由仪》六篇，有其义而亡其辞。湛续其亡，故云周诗也。（《世说·文学篇》注引《夏侯湛集》。）





◇　虞舜赞

有虞□□，揖让鼓琴。垂拱临民，咏彼南音。世澄道玄，天下混心。思我王度，如玉如金。（《艺文类聚》十一）



◇　左丘明赞

世乱谗胜，君子道忧。丘明达圣，致意春秋。微言逃难，旁行不流。（《初学记》十七）



◇　颜子赞

知彰知微，体深研机。明象介石，量同圣师。探赜罔滞，在言靡遗。仰诸惟高，瞻之攸希。（《艺文类聚》二十）



◇　闵子骞赞

圣既拟天，贤亦希圣。蒸蒸子骞，立体忠正。干禄辞亲，事亲尽敬。勉心景迹，擢辞流咏。（《艺文类聚》二十，《初学记》十七。）



◇　管仲像赞

堂堂管生，忘存兴仁。仁道在己，唯患无身。包辱远害，思济彝伦。心寄鲍子，动成生民。

◇　鲍叔像赞

鲍子□□，戒昭德音。绸缪敬叔，二人同心。厥芳犹兰，其坚如金。遥遥景迹，君子攸钦。（《艺文类聚》二十一）



◇　范蠡赞

悠悠范子，求仁在己。进报危国，退弘妙理。身与勋偕，名与身否。逸群远游，永齐终始。



◇　鲁仲连赞

峨峨先生，有邈其节，流仁忧乱，抗道自□。随事抑扬，与时开阖。在幽能泰，处闷惟悦。



◇　庄周赞

迈迈庄周，腾世独游。遁时放言，齐物绝尤。垂钓一壑，取戒牺牛。望风寄心，托志清流。（《艺文类聚》三十六）



◇　东方朔画赞（并序）

大夫讳朔，字曼倩，平原厌次人也。魏建安中，分厌次以为乐陵郡，故又为郡人焉。事汉武帝，汉书具载其事。

先生瑰玮博达，思周变通，以为浊世不可以富贵也，故薄游以取位；苟出不可以直道也，故颉顽以傲世。傲世不可以垂训也，故正谏以明节。明节不可以久安也，故诙谐以取容。洁其道而秽其迹，清其质而浊其文。驰张而不为邪，进退而不离群。若乃远心旷度，赡智宏材。倜傥博物，触类多能。合变以明策，幽赞以知来。自三坟、五典、八索、九丘，阴阳图纬之学，百家众流之论，周给敏捷之辩，支离覆逆之数，经脉药石之艺，射御书计之术，乃研精而究其理，不习而尽其功，经目而讽于口，过耳而暗于心。夫其明济开豁，包含弘大，陵轹卿相，嘲哂豪桀，笼罩靡前，跆籍贵势，出不休显，贱不忧戚，戏万乘若寮友，视俦列如草芥。雄节迈伦，高气盖世可谓拔乎其萃，游方之外者巳。

谈者又以先生嘘吸冲和，吐故纳新；蝉蜕龙变，弃俗登仙；神交造化，灵为星辰。此又奇怪惚恍，不可备论者也。

大人来守此国，仆自京都言归定省，睹先生之县邑，想先生之高风；徘徊路寝，见先生之遗像；逍遥城郭，观先生之祠宇。慨然有怀，乃作颂焉。其辞曰：

矫矫先生，肥遁居贞。退不终否，进亦避荣。临世濯足，希古振缨。涅而无滓，既浊能清。无滓伊何，高明克柔。能清伊何，视污若浮。乐在必行，处沦罔忧。跨世凌时，远蹈独游。瞻望往代，爰想遐踪。邈邈先生，其道犹龙。染迹朝隐，和而不同。栖迟下位，聊以从容。我来自东，言适兹邑。敬问墟坟，企伫原隰。墟墓徒存，精灵永戢。民思其轨，祠宇斯立。徘徊寺寝，遗像在图。周旋祠宇，庭序荒芜。榱栋倾落，草莱勿除。肃肃先生，岂焉是居。是居弗形，悠悠我情。昔在有德，罔不遗灵。天秩有礼，神监孔明。仿佛风尘，用垂颂声。（《文选》，又颜鲁公重刊碑拓本。）



◇　夏侯称、夏侯荣叙

称字叔权。自孺子而好合聚童儿，为之渠帅，戏必为军旅战陈之事，有违者辄严以鞭捶，众莫敢逆。渊阴奇之，使读《项羽传》及兵书，不肯。曰：「能则自为耳。安能学人？」年十六，渊与之田，见奔虎，称驱马逐之，禁之不可，一箭而倒，名闻太祖。太祖把其手喜曰：「我得汝矣。」与文帝为布衣之交，每宴会，气陵一坐，辩士不能屈。世之高明者多从之游。年十八卒。弟荣，字幼权，幼聪惠，七岁能属文，诵书日千言，经目辄识之。文帝闻而请焉。宾客百馀人，人一奏刺，悉书其乡邑名氏，世所谓爵里刺也，客示之，一寓目，使之遍谈，不谬一人。帝深奇之。汉中之败，荣年十三，左右提之走，不肯，曰：「君亲在难，焉所逃死？」乃奋剑而战，遂没阵。（《魏志·夏侯渊传》注引此语）



◎　羊秉叙

秉字长达，泰山平阳人，汉南阳太守续曾孙，大父魏郡府君，即车骑掾元子也。府君夫人郑氏无子，乃养秉，龆□而佳，小心敬慎。十岁而郑夫人薨，秉思容尽哀。俄而公府掾及夫人并卒，秉群从父率礼相承；人不间其亲，雍雍如也。仕参抚军将军事，将奋千里之足，挥冲天之翼。惜乎春秋三十有二而卒。昔罕虎死，子产以为无与为善。自夫子之没，有子产之叹矣。亡後有子男又不育，是何行善而祸繁也？岂非司马生之所惑欤？（《世说·言语篇》注）



◇　羊太常辛夫人传（《御览》八百十五题如此）

夫人字宪英，卫尉肃侯毗之女，（已上从《御览》补。）聪明有才鉴。初文帝与陈思王争为太子，既而文帝得立，抱毗颈而喜曰：「辛君知我喜不？」毗以告宪英，宪英叹曰：「太子代君主宗庙社稷者也。代君不可以不戚；主国不可以不惧。宜戚而喜，何以能久？魏其不昌乎！」弟敞为大将军曹爽参军。司马宣王将诛爽，因爽出，闭城门。大将军司马鲁芝将爽府兵，犯门斩关，出城门赴爽，来呼敞俱去。敞惧，问宪英曰：「天子在外，太傅闭城门，人云将不利国家，于事可得尔乎？」宪英曰：「天下事不可知。然以吾度之，太傅殆不得不尔。明皇帝临崩，把太傅臂，以後事付之，此言犹在朝士之耳。且曹爽与太傅俱受寄托之任，而独专权势，行以骄奢，于王室不忠，于人道不直，此举不过以诛曹爽耳。」敞曰：「然则事就乎？」宪英曰：「得无殆就。爽之才非太傅之偶也。」敞曰：「然则敞可以无出乎？」宪英曰：「安可以不出！职守，人之大义也。凡人在难，犹或恤之；为人执鞭而弃其事，不祥，不可也。且为人死，为人任，亲昵之职也。从众而已。」敞遂出。宣王果诛爽。事定之後，敞叹曰：「吾不谋于姊，几不获于义。」逮锺会为镇西将军，宪英谓从子羊祜曰：「锺士季何故西出？」祜曰：「将为灭蜀也。」宪英曰：「会在事纵恣，非持久处下之道，吾畏其有他志也。」祜曰：「季母勿多言。」其後会请子□为参军。宪英忧曰：「他日见锺会之出，吾为国忧之矣。今日难至吾家，此国之大事，必不得止也。」□固请司马文王，文王不听。宪英语□曰：「行矣，戒之！古之君子，入则致孝于亲，出则致节于国，在职思其所司，在义思其所立，不遗父母忧患而已。军旅之间，可以济者，其唯仁恕乎，汝其慎之！」□竟以全身。宪英不好华丽，祜上夫人《鼠军》子帔，缘以绵，不肯服；从外孙胡母扬上夫人锦被，夫人反卧之。（已上六句从《御览》补。案：如《御览》，则全篇皆称夫人，今称宪英者，《世语》改耳。）年至七十有九，泰始五年卒。（《魏志·辛毗传》注引《世语》。案：《晋书》全用此。）



◇　张平子碑

河间讳衡，字平子，南阳此县人也。体德纯和，秉行孝友，加以俊才命世，英识秀建，崔子玉为之（下缺）造化高才玮艺，与神合契，君子以为褒然闻之风声。至于仕乎史官，□二仪之数，研阴阳之理，□□日月，致巧浑仪，有极深探赜之思，数往知来之验，此崔生所以发德音也。若夫好学博古，贯综谟籍：坟典丘索之流，经礼训诂之载，百家九流之辩，诗赋《雅》《颂》之辞，金匮玉板之奥，谶契图纬之文，音乐书画之艺，方技博奕之巧，自《洪范》、《彝伦》，以逮于若郯子之所习，介卢之所识者，网不该罗其情，原始要终；故能学为人英，文为辞宗，绍羲和之显迹，系相如之遐风。向若生于春秋之间，游乎阙里之堂，将同贯宰、贡，齐衡游、夏，岂值取足于身中、垂名于一涂哉！是以先生恒屈于不知己，仕居下位，再为史官，而发应间之论；时不容道，遂兴《思玄》之赋。爰登侍中，则党言允谐，出相河间，则黎民时□，庸渠限其所至哉！若夫巡狩诰颂，所以敷陈主德，《二京》、《南都》，所以赞美畿辇者，与雅颂争流，英英乎其有味与。若又造事属辞，因物兴（缺）下笔流藻，潜思发义，文无择辞，言必华丽，自属文之士，未有如先王之善选言者也。南阳相夏侯湛，自涉境以经于诸邑，每县咨其故老，访其先贤，有兆者表其墓，经坟者揖其魂。涂出鲁阳，行次西鄂，眄狐山颂□英，历兹邑而怀天子。暨路过茔域，止驾衢首，睹封树之萧条，观高碑之称美。于是慨然永思，怆尔长怀。若死者可起，吾其与归。乃延邑宰而问之曰：「昔武王入殷，封比干之陇；高祖经巍，酬信陵之墓：此圣贤之所以礼忠旌能，甄表明德也。有可以优其胤嗣者，礼其在是，而世胄绝绍，支庶无闻。于是乃翦其墟落，宠其宗人，使奉其四时，献其粢盛，遂纠集旧迹，摄载新怀，而书之碑侧，以阐美抒思焉。其颂曰：

奕奕张生，秉德淑清。研深综理，思俊才英。实掌天地，幽赞神明。冠曩兴美，倾汉流声。匪唯天象，亦垂人文。有炳其犹，有铄其新。仰鉴遗籍，驰心哲人。殊世投好，百载交神。奉命南邦，行出尔涂。□及隧首，辍驾前衢。徘徊崇碑，逍遥故墟。企仰网瞻，长怀焉如。昔在先贤，唯德作友。古而无死，愿言携手。世则兹泯，道乃□□。在珠咏隋，于璧称和。戢宝无雕，人寿几何？望兼京台，思逾俟河。（《隶释》十九）



◇　鲁芝铭

爽既诛，宣王即擢芝为并州刺史，以综为安东将军，（《魏志·曹爽传》注。案：综，杨综。）



◇　新论

爪生于肉，去爪而肉不知。（《御览》三百七十）



◎　夏侯淳

淳字孝冲，湛弟。为弋阳太守。有集二卷。



◇　怀思赋

何天地之悠长，悼人生之短浅！思纵欲以求欢，苟抑沈以避免。嗟圣王之制作，所以贵夫善善。信循道以从法，何世路之□蹇。始□操以迄今，每适道而靡违。思典言以摄事，弗履过而循非。恒战战以矜栗，杜秽衅而防微。敛规节以践迹，冀天鉴之佑诚。勤恭肃以端厉，常苦心而劳形。桑榆掩其薄没，既白首而无成。世务多故，吾固甘夫无为。名不足以为尚，空劳秽以自卑。永无事以安神，故幸殁之无知。（《艺文类聚》二十六）



◇　笙赋

嗟万物之殊观，莫比美乎音声。总众异以合体，匪求一以取成。虽琴瑟之既丽，犹靡尚乎清笙。尔乃采桐竹，翦朱密。摘长松之流肥，咸昆仑之所出。抑扬嘘吸，或□或吹。ㄓ拈挹按，同覆互移。初进飞龙，重继□鸡。振引合和，如会如离。若夫缠绵约杀，足使放达者循察。通豫平旷，足使廉规者弃节。冲虚冷澹，足使贪荣者退让。开明爽亮，足使慢惰者进竭。岂众乐之能伦，邈奇特而殊绝。（《艺文类聚》四十四，《初学记》十六。）





◇　弹棋赋

嫌深宇以舒情，遘众艺以广娱。观奇巧之瑰丽，律弹棋之妙殊。局则昆山之宝，华阳之石：或烦蜿龙藻，或分带班驳，或发色玄黄，或□的鳞白。悉鲁匠之精能，倾工心于雕错。形方隆而应矩，□煜霞以倏铄。尔乃延良人，洽坐际；隆局施，轻棋列；徐正控，往来必。有中而告憩，相形投巧，左抚右拔。挥纤捐以长邪，因偃掌而发八。陵超逾落，归趣援势。纷交务而□合，乘流密以遥曳。若乃释正弹，循乱汤。滑石周散势纵横，捭拨捶撇肆应无方。侈若天星之列，闪若流电之光。或擗拍散烂，挥霍便娟；或奋振唐唐，颓水参连。棋单局匮，等分纪残；胜者含和，负者丧颜。惜情娱之未遂，恨白日之微遄。实机艺之端首，固君子之所欢也。（《艺文类聚》七十四）



◇　驰射赋

参武艺以游遨。（《文选·赭白马赋》注）



◎　夏侯盛

盛，咸和中为集书令史。



◇　贺德音表

伏闻明诏，悉除养熊虎之费，举朝增庆，咸称圣主。伏惟陛下未观古今成败之戒，而卓尔玄览，明发自然，遣除无益，务在啬民，诚可谓性与天道，生而知之。孔子十五志学，四十不惑。陛下年在志学之後，而思洞不惑之前。三代之兴，无不抑损情欲；三季之衰，无不肆其侈靡。陛下不学其兴，而与兴者同功；不览其衰，已去衰者之弊。道侔上哲，德迈中古，吐丝爨之言，著如纶之美。臣闻将顺其美，匡救其恶。故人主之言，则右史书之。陛下此诏，既当等之史籍，（原校云：「等」疑「著」。）又宜宣布天下。自丧乱以来，四十馀载，涂炭之馀，思治久矣。陛下智成当年，而运值百六，德音之诏，发自圣德；愿复触类而长之，广求其比，无使朝有游食费禄之臣，野有逋窜不徭之民；使居官者必有供时之赋则何患仓廪之不实、下土之不均？凡修此术，易于反掌耳。臣诚总猥，官自朝末，不足对扬盛化，裨益大猷。然目睹圣美，心悦至教，自忘丛细，谨拜表以贺。（《群书治要》二十九引《晋书》。成帝咸和七年，诏除诸养禽之属无益者，集书令史夏侯盛表。）



◇　妇丧久不葬服议

妇丧既周而未葬，服当除否？答云：凡妇丧，夫为主，子不以杖即位，避父之尊也。主丧不变，礼有明文。然子亦不除。（《通典》一百三）



◇　答魏孟叔难

魏孟叔难盛曰：「嫡子妇死，舅亦为丧主，家贫，经年不葬，舅及子孙并不得除邪？岂可为一嫡妇使三代累载不释服乎？」盛答：「仲由伤贫之言，啜菽饮水尽其欢，还葬而无椁，岂有非之者哉！若知礼者，自当不淹久」。（同上。）

魏又难曰：「旧时夫为妻杖，居倚庐，服并如三年之制。今人通所不行，即自宜随时而除，何应以丧主为断。」盛答曰：「弃先王之教而令随俗，意所未可。今人不礻覃不杖，盖失礼耳」。（《通典》一百三）





卷七十




◎　谯周

周字允南，巴西西充国人。蜀丞相亮命为勤学从事。亮卒，徙典学从事，後为太子仆，转家令，徙中散大夫。迁光禄大夫，蜀亡入魏，封阳城亭侯。晋受禅，拜骑都尉，後以为散骑常侍，封义阳亭侯。有《论语》注十卷，《五经然否论》五卷，《古史考》二十五卷，《法训》八卷，《五教志》五卷。

◇　谏後主疏

昔王莽之败，豪杰并起，跨州据郡，欲弄神器，于是贤才智士思望所归，未必以其势之广狭，惟其德之薄厚也。是故于时更始、公孙述及诸有大众者多已广大，然莫不快情恣欲，怠于为善，游猎饮食，不恤民物。世祖初入河北，冯异等劝之曰：「当行人所不能为。」遂务理冤狱，节俭饮食，动遵法度，故北州歌叹，声布四远。于是邓禹自南阳追之，吴汉、寇恂未识世祖，遥闻德行，遂以权计举渔阳、上谷突骑迎于广阿。其馀望风慕德者邳彤、耿纯、刘植之徒，至于舆病赍棺，襁负而至者，不可胜数，故能以弱为强，屠王郎，吞铜马，折赤眉而成帝业也。及在洛阳，尝欲小出，车驾已御，铫期谏曰：「天下未宁，臣诚不愿陛下细行数出。」即时还车。及征隗嚣，颍川盗起，世祖还洛阳，但遣寇恂往，恂曰：「颍川以陛下远征，故奸猾起叛，未知陛下还，恐不时降；陛下自临，颍川贼必即降。」遂至颍川，竟如恂言。故非急务，欲小出不敢，至于急务，欲自安不为，故帝者之欲善也如此！故《传》曰「百姓不徒附」，诚以德先之也。今汉遭厄运，天下三分，雄哲之士思望之时也。陛下天姿至孝，丧逾三年，言及陨涕，虽曾闵不过也。敬贤任才，使之尽力，有逾成、康。故国内和一，大小戮力，臣所不能陈。然臣不胜大愿，愿复广人所不能者。夫□免大重者，其用力苦不众，拔大艰者，其善术苦不广，且承事宗庙者，非徒求福□，所以率民尊上也。至于四时之祀，或有不临，池苑之观，或有仍出，臣之愚滞，私不自安。夫忧责在身者，不暇尽乐，先帝之志，堂构未成，诚非尽乐之时。愿省减乐官、後宫所增造，但奉修先帝所施，下为子孙节俭之教。（《蜀志·谯周传》）





◇　谏後主南行疏

或说陛下以北兵深入，有欲适南之计，臣愚以为不安。何者？南方远夷之地，平常无所供为，犹数反叛，自丞相亮南征，兵势逼之，穷乃幸从。是後供出官赋，取以给兵，以为愁怨，此患国之人也。今以穷迫，欲往依恃，恐必复反叛，一也。北兵之来，非但取蜀而已，若奔南方，必因人势衰，及时赴追，二也。若至南方，外当拒敌，内供服御，费用张广，他无所取，耗损诸夷必甚，甚必速叛，三也。昔王郎以邯郸僭号，时世祖在信都，畏逼于郎，欲弃还关中。邳肜谏曰：「明公西还，则邯郸城民不肯捐父母背城主，而千里送公，其亡叛可必也。」世祖从之，遂破邯郸。今北兵至，陛下南行，诚恐邳肜之言复信于今，四也。愿陛下早为之图，可获爵土；若遂适南，势穷乃服，其祸必深。《易》曰：「亢之为言，知得而不知丧，知存而不知亡；知得失存亡而不失其正者，其惟圣人乎！」言圣人知命而不苟必也。故尧、舜以子不善，知天有授，而求授人；子虽不肖，祸尚未萌，而迎授与人，况祸以至乎！故微子以殷王之昆，面缚衔璧而归武王，岂所乐哉？不得已也。（《蜀志·谯周传》）



◇　仇国论

因馀之国小，而肇建之国大，并争于世而为仇敌。因馀之国有高贤卿者，问于伏愚子曰：「今国事未定，上下劳心，往古之事，能以弱胜强者，其术何如？」伏愚子曰：「吾闻之，处大无患者恒多慢，处小有忧者恒思善；多慢则生乱，思善则生治，理之常也。故周文养民，以少取多，句践恤众，以弱毙强，此其术也。」贤卿曰：「曩者有项强汉弱，相与战争，无日宁息。然项羽与汉约分鸿沟为界，各欲归息民；张良以为民志既定，则难动也，寻帅追羽，终毙项氏，岂必由文王之事乎？肇建之国方有疾□，我因其隙，陷其边陲，觊增其疾而毙之也。」伏愚子曰：「当殷、周之际，王侯世尊，君臣久固，民习所专；深根者难拔，据固者难迁。当此之时，虽汉祖安能杖剑鞭马而取天下乎？当秦罢侯置守之後，民疲秦役，天下土崩，或岁改主，或月易公，鸟惊兽骇，莫知所从，于是豪强并争，虎裂狼分，疾搏者获多，迟後者见吞。今我与肇建皆传国易世矣，既非秦末鼎沸之时，实有六国并据之势，故可为文王，难为汉祖。夫民疲劳则骚扰之兆生，上慢下暴则瓦解之形起。谚曰：「射幸数跌，不如审发。」是故智者不为小利移目，不为意似改步，时可而後动，数合而後举，故汤、武之师不再战而克，诚重民劳而度时审也。如遂极武黩征，土崩势生，不幸遇难，虽有智者将不能谋之矣。若乃奇变纵横，出入无间，冲波截辙，超谷越山，不由舟楫而济盟津者，我愚子也。实所不及。（《蜀志·谯周传》）



◇　招魂葬论

或曰，有人死而亡其尸者，而招魂葬，何如？曰：「夫葬，所以藏尸柩也。若魂气，则无不之，焉得藏诸？（《通典》一百三）

（案，梅氏《三国文纪》有文章草赞云：「文章作酒，能成其味；以金卖草，不言其贵。」今检《书钞》一百四十八引杨孚《异物志》云：「文草作酒，宛成其味；以金买草，不言贵也。」凡杨《志》都用韵，而云赞云「谯周作」，未详何据，置之不录。）



◇　书柱

众而大，期之会，具而授，若何复。（《蜀志·杜琼传》）



◇　书板示文立

典午忽兮，月酉没兮。（《蜀志·谯周传》）



◇　广汉城谶

广汉地北有大贼，曰流特，攻难得，岁在玄宫自相克。（《後魏书·□李势》传）



◇　礼祭集志

四时祭，各于其庙中。神位奥西墙下东向，诸侯庙木主在尸之南，为在尸上也。东向以南为上。（《通典》四十八）

天子之庙，始祖及高曾祖考，皆月朔加荐，以象平生朔食也，谓之月祭。祧之庙无月祭也。凡五谷成熟，珍物新成，天子以荐宗庙。礼，未荐，不敢食新，孝敬之道也。其月朔荐，及腊荐荐新，皆奠无尸，故群庙皆一朝之间事毕。（《通典》四十九）



◇　法训

齐交。

譬之于物，犹之白也，染之以蓝则青；游居交友，亦人之所染也。韩起与田苏处，而成好仁之名；甘茂事史举，用显齐秦之功；曹参师盖公，致清净之治；窦长君兄弟出于贱隶，谨恭师友，皆为退让君子。语曰：「蓬生麻中，不扶自直。」此言虽小，可以喻大。必得其人，千里同好；固于胶漆，坚于金石；穷达不阻其分，毁誉不疑其实。（《御览》四百六）



◇　以下篇名俱阙

朝发而夕异宿，勤则菜盈倾筐；且苟有羽毛，不织不衣，不能茹草饮水，不耕不食，安可以不自力哉？（《齐民要术》自序）

今有□免歌者，高皇帝召田横，至于尸乡自毙，从者晚至宫不敢哭而不胜其哀，故作为此歌，以寄哀音焉。（《北堂书钞》九十一，《文选·挽歌诗》标题注，《初学记》十四，《御览》五百五十二。）

好学以崇智，故得广业，力行而卑体，故能崇德。是以君子居谦而弘道，然後德能象天地。（《初学记》十七）

善耕者足以谨地，待时而动；善射者调弓定准，见可而发。君子善养，其人足用。（《初学记》二十二，《御览》三百四十七。）

羊有跪乳之礼，鸡有识时之候，雁有翔序之仪，而人取法焉。（《初学记》二十九）

人之所以贵者，以其礼节也。人而无礼者，其弥猴乎？虽人象而虫质也。（《初学记》二十九，《御览》九百一十。）

夫孝，百行之本；替本而求末者，未见有得之者也。如或得之，君子不贵矣。乌鸟犹有反哺之心，况人而无孝心者乎？（《初学记》三十，《御览》九百二十。）

利物诱人，犹飘风之加草也。唯有直慎者，然後不回。（《御览》九）

唐虞之衣裳文法，禹稷之沟洫耕稼，人至今被之。（《御览》八十）

桀纣虽有天子之位，而无一人之誉也。犹朽木枯树，逢风则仆也。（《御览》八十二）

刘项方争，父战于前，子斗于後。（《御览》八十七）

王者居中国何也？顺天之和，而同四方之统也。（《御览》一百五十六）

一产二子者，当以後生者为兄，言其先胎也。答曰，此野人之凿语耳，君子不测暗，安知胎之先後也？（《御览》三百六十，又三百六十一。）

或曰，昔有人母有疾，使其妻为母作粥者，妻不肯，乃以刀击之，伤夷其面，此可以为孝乎？曰：以刀击妻，其亲必骇，而有忧及之，何有于孝？（《御览》三百六十五，又八百五十九。）

或曰：君子处陋巷之中，奚乐也？曰：乐得其亲，乐得其友，乐圣人之道也。（《御览》四百六十八）

贪者难为惠，苛烦者难为恭，君子以礼而已矣。（《御览》四百九十二）

为国者不患学者之不农，患治民者之不学。（《御览》六百八）

以道为天下者，犹乘安船而游广路，安船难成，可久处也。广路难至，可常行也。（《御览》七百六十九）

乘船曲折，不失其渎，是善乘船者。（《御览》七百六十九）

鸾车璜佩，求中道心。（《御览》七百七十三）



◎　谯熙

熙，周长子。



◇　上言谯周遗属

周临终属熙曰：久抱病，未曾朝见，若国恩赐朝服衣物者，勿以加身；当还旧墓，道险行难，豫作轻棺，殡敛已毕，上还所赐。（《蜀志·谯周传》注引《晋阳秋》）



◎　□正

正字令先，本名纂，河南偃师人。以祖俭为益州刺史，因留蜀。仕後主为秘书吏，转令史，迁郎至令。入晋封关内侯，除安阳令，迁巴西太守，有集一卷。

◇　为後主作降书

限分江、汉，遇值深远，阶缘蜀土，斗绝一隅，干运犯冒，渐苒历载，遂与京畿攸隔万里。每惟黄初中，文皇帝命虎牙将军鲜于辅，宣温密之诏，申三好之恩，开示门户，大义炳然，而否德暗弱，窃贪遣绪，俯仰累纪，未率大教。天威既震，人鬼归能之数，怖骇王师，神武所次，敢不革面，顺以从命，辄敕群帅投戈释甲，官府帑藏一无所毁。百姓布野，馀粮栖亩，以俟后来之惠，全元元之命。伏惟大魏布德施化，宰辅伊、周，含覆藏疾。谨遗私署侍中张绍、光禄大夫谯周、驸马都尉邓良奏赍印绶，请命告诚，敬输忠款，存亡敕赐，惟所裁之。舆榇在近，不复缕陈。（《蜀志·後主传》。又《□正传》云：景耀六年，後主从谯周之计，遣使请降于邓艾，其书正所作也。）



◇　姜维论

姜伯约据上将之重，处群臣之右，宅舍弊薄，资财无馀，侧室无妾媵之亵，後庭无声乐之娱，衣服取供，舆马取备，饮食节制，不奢不约，官给费用，随手消尽；察其所以然者，非以激贪厉浊，抑情自割也。直谓如是为足，不在多求。凡人之谈，常誉成毁败，扶高抑下，咸以姜维，投厝无所，身死宗灭，以是贬削，不复料挝，异乎《春秋》褒贬之义矣。如姜维之乐学不倦，清素节约，自一时之仪表也。（《蜀志·姜维传》）



◇　释讥

或有讥余者曰：「闻之前记，夫事与时并，名与功偕，然则名之与事，前哲之急务也。是故创制作范，匪时不立，流称垂名，匪功不记。名必须功而乃显，事亦俟时以行止，身没名灭，君子所耻。是以达人研道，探赜索微，观天运之符表，考人事之盛衰，辩者驰说，智者应机，谋夫演略，武士奋威，云合雾集，风激电飞，量时揆宜，用取世资，小屈大申，存公忽私，虽尺枉而寻直，终扬光以发辉也。今三方鼎踌，九有未□，悠悠四海，婴丁祸败，嗟道义之沈塞，愍生民之颠沛，此诚圣贤拯救之秋，烈士树功之会也。吾子以高朗之才，圭璋之质，兼览博窥，留心道术，无远不致，无幽不悉，挺身取命，干兹奥秘，踌躇紫闼，喉舌是执，九考不移，有入无出，究古今之真伪，计时务之得失。虽时献一策，偶进一言，释彼官责，慰此素冫食，固未能输竭忠款，尽沥胸肝，排方入直，惠彼黎袁俾吾徒草鄙并有闻焉也。盍亦绥衡辔，回轨易涂，舆安驾肆，思马斯徂，审历揭以投济，要夷庚之赫怃，播秋兰以芳世，副吾徒之披图，不亦盛与！」

余闻而叹曰：「呜呼，有若云乎邪！夫人心不同，实若其面，子虽光丽，既美且艳，管窥筐举，守厥所见，未可以言八□之形埒，信万事之精练也。」

或人率尔，仰而扬衡曰：「是何言与！是何言与！」余应之曰：「虞帝以面从为戒，孔圣以悦己为尤，若子之言，良我所思，将为吾子论而释之。昔在鸿荒，蒙昧肇初，三皇应□，五帝承符，爰暨夏、商，前典攸书。姬衰道缺，霸者翼扶，嬴氏惨虐，吞嚼八区，于是从横云起，狙诈如星，奇邪蜂动，智故萌生；或饰真以雠伪，或挟邪以干荣，或诡道以要上，或鬻技以自矜；背正崇邪，弃直就佞，忠无定分，义无常经。故鞅法穷而慝作，斯义败而奸成，吕门大而宗灭，韩辩立而身刑。夫何故哉？利回其心，宠耀其目，赫赫龙章，铄铄车服，□俞幸苟得，如反如仄，淫邪荒迷，恣雎自极，和鸾未调而身在辕侧，庭宁未践而栋折榱覆。天收其精，地缩其泽，人吊其宫鬼芟其□。初升高冈，终陨幽壑，朝含荣润，夕为枯魄。是以贤人君子，深图远虑，畏彼咎戾，超然高举，宁曳尾于涂中，秽浊世之休誉。彼岂轻主慢民，而忽于时务哉？盖《易》箸行止之戒，《诗》有靖恭之叹，乃神之听之而道使之然也。自我大汉，应天顺民，政治之隆，皓若阳春，俯宪坤典，仰式乾文，播皇泽以熙世，扬茂化之浓醇，君臣履度，各守厥贞；上垂询纳之弘，下有匡救之责，士无虚华之宠，民有一行之迹，粲乎□□，尚此忠益。然而道有隆窳，物有兴废，有声有寂，有光有翳。朱阳否于素秋，玄阴抑于孟春，羲和逝而望舒系，运气匿而耀灵陈。冲、质不永，桓、灵坠败，英雄云布，豪杰盖世，家挟殊议，人怀异计，故从横者□披其胸，狙诈者暂吐其舌也。

今天纲已缀，德树西邻，丕显祖之宏规，縻好爵于士人，兴五教以训俗，丰九德以济民，肃明祀以礻勺祭，几皇道以辅真。虽□寺者未一，伪者未分，圣人垂戒，盖均无贫；故君臣协美于朝，黎庶欣戴于野，动若重规，静若叠矩。济济伟彦，元凯之伦也。有过必脂颜子之仁也，侃侃庶政，冉、季之治也。鹰扬鸷腾，伊、望之事也；总群俊之上略，含薛氏之三计，敷张、陈之秘策，故力征以勤世，援华英而不遑，岂暇修枯箨于榛秽哉！然吾不才，在朝累纪，托身所天，心焉是恃。乐沧海之广深，叹嵩岳之高踌，闻仲尼之赞商，感乡校之益己，彼平仲之和羹，亦进可而替否，故蒙冒瞽说，时有攸献，譬遒人之有采于市闾，游童之吟咏乎疆畔，庶以增广福祥，输力规谏。若其合也，则以暗协明，进应灵符；如其违也，自我常分，退守己愚。进退任数，不矫不诬，循性乐天，夫何恨诸？此其所以既入不出，有而若无者也。狭屈氏之常醒，浊渔父之必醉，溷柳季之卑辱，褊夷叔之高怼。合不以得，违不以失，得不克诎，失不惨悸；不乐前以顾轩，不就後以虑轾，不粥誉以干泽，不辞愆以忌绌。何责之释？何冫食之恤？何方之排？何直之入？九考不移，固其所执也。

方今朝士山积，髦俊成群，犹鳞介之潜乎巨海，毛羽之集乎邓林，游禽逝不为之鲜，浮鲂臻不为之殷。且阳灵幽于唐叶，阴精应为商时，阳盱请而洪灾息，桑林祷而甘泽滋。行止有道，启塞有期，我师遗训，不怨不尤，委命恭己，我又何辞？辞穷路单，将反初节，综坟典之流芳，寻孔氏之遗艺，缀微辞以存道，宪先轨而投制，韪叔□之优游，美疏氏之遐逝，收止足以言归，泛皓然以容裔，欣环堵以恬娱，免咎悔于斯世，顾兹心之未泰，惧末涂之泥滞，仍求激而增愤，肆中怀以告誓。昔九方考精于至贵，秦牙沈思于殊形；薛烛察宝以飞誉，瓠梁托弦以流声；齐隶拊髀以济文，楚客潜寇以保荆；雍门援琴而挟说，韩哀秉辔而驰名；卢敖翱翔乎玄阙，若士竦身于云清。余实不能齐技于数子，故能静然守己而自宁。」（《蜀志·□正传》）



◎　罗献

献一作宪，字令则，襄阳人。仕蜀为太子舍人，迁庶子尚书吏部郎，以忤黄皓左迁巴东太守。蜀亡，为魏凌江将军。封万年亭侯。迁武陵太守巴东监军，晋受禅，改封西鄂县侯，卒赠安南将军，谥曰烈。



◇　拒吴议

今本朝倾覆，吴为同盟，不恤我难，而邀其利，可主降于北，臣求福于东乎？今守孤城，百姓未定，宜一决战，以定众心。（《御览》四百一十七引《襄阳耆旧传》。吴闻蜀败，遂起兵袭巴东，遣盛□等水陆到，献乃议。）



◎　罗尚

尚字敬之；一名仲，字敬真；献兄子。荆州刺史王戎引为参军，历尚书郎武陵汝南太守。太康末为梁州刺史。永宁初拜平西将军，假节领护羌校尉益州刺史。

◇　策赵□表

□非雄才，又蜀人，不愿为乱，必无同者，事终无成，败亡可计日而俟。（《华阳国志》八。又略见《晋书·罗尚传》。）



◇　贻督护衙博书

昔年得李流笺，降心款款，由时威帖，得还为寇。闻特委诚于下吏，而流骧七八千人。来寇日至，凶奸之态，诡谲不测，不可不重以待之也。（《华阳国志》八）



◎　李密

密字令伯，楗为武阳人。仕蜀为州从事、尚书郎、大将军主簿，太子洗马。入晋察孝廉，举秀才，除郎中太子洗马，皆不应。後祖母刘卒，服阙，复以洗马徵，徙尚书郎，出为温令；去为本州大中正，迁汉中太守。

◇　陈情事表

臣密言：臣以险衅，夙遭闵凶：生孩六月，慈父见背；行年四岁，舅夺母志。祖母刘，愍臣孤弱，躬亲抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息；外无期功强近之亲，内无应门五尺之僮。茕茕独立，形影相吊。而刘夙婴疾病，常在床蓐，臣侍汤药，未曾废离。

逮奉圣朝，沐浴清化。前太守臣逵察臣孝廉，後刺史臣荣举臣秀才。臣以供养无主，辞不赴命，诏书特下，拜臣郎中；寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃；欲苟顺私情，则告诉不许。臣之进退，实为狼狈。

伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节，今臣亡国贱俘，至微至陋，过蒙拔擢，宠命优渥，岂敢盘桓？有所希冀！但以刘日薄西山，气息奄奄，人命危浅，朝不虑夕。臣无祖母，无以至今日；祖母无臣，无以终馀年。母孙二人，更相为命。是以私情区区，不能废远。臣密今年四十有四，祖母刘今年九十有六：是臣尽节于陛下之日长，而报养刘之日短也。乌鸟私情，顾乞终养。臣之辛苦，非独蜀之人士及二州牧伯，所见明知；皇天后土，实所共鉴。伏愿陛下矜愍愚诚，听臣微志，庶刘侥幸，卒保馀年。臣生当陨首，死当结草。臣不胜犬马怖惧之情，谨拜表以闻。（《文选》。《蜀志·杨戏传》注引《华阳国志》，今志阙，又，《晋书·孝友李密传》。）



◇　荐寿良表

二州人士零颓，才彦陵迟，无复厕豫纲纪後进慰宁遐外者。良公朝英特，二州之望，宜见超子，绍继立後。（《华阳国志》十一）



◇　与中山王笺

高祖过沛，宾礼老幼，桑梓之供，一无烦扰。伏惟明王，孝思惟则，动识先戒，本国望风，式歌且舞，诛求之碎，所未闻命。（《华阳国志》十一，又《蜀志·杨戏传》注引《华阳国志》。）



◎　李兴

兴一名安，字隽硕，密少子。永兴中为太傅掾。



◇　诸葛丞相故宅碣表

天子命我，于沔之阳，听鼓□毕而永思，庶先哲之遗光，登隆山以远望，轼诸葛之故乡，盖神物应机，大器无方，通人靡滞，大德不常。故谷风发而驺虞啸，云雷升而潜鳞骧；挚解褐于三聘，尼得招而褰裳，管豹变于受命，贡感激以回庄，异徐生之摘宝，释卧龙于深藏，伟刘氏之倾盖，嘉吾子之周行。夫有知己之主，则有竭命之良，固所以三分我汉鼎，跨带我边荒，抗衡我北面，驰聘我魏疆者也。英哉吾子，独含天灵。岂神之祗，岂人之精？何思之深，何德之清！异世通梦，恨不同生。推子八阵，不在孙、吴，木牛之奇，则非般模，神弩之巧，一何微妙！千井齐□，又何秘摇昔在颠、夭，有名无迹，孰若吾侪，良筹妙画？臧文既没，以言见称，又未若子，言行并徵。夷吾反坫，乐毅不终，奚比于尔，明哲守冲。临终受寄，让过许由，负□莅事，民言不流。刑中于郑，教美于鲁，蜀民知耻，河渭安堵。匪皋则伊，宁比管、晏，岂徒圣宣，慷慨屡叹！昔尔之隐，卜惟此宅，仁智所处，能无规廓。日居月诸，时殒其夕，谁能不殁，贵有遗格。惟子之勋，移风来世，咏歌馀典，懦夫将励。遐哉邈矣，厥规卓矣，凡若吾子，难可究已。畴昔之乖，万里殊涂；今我来思，觌尔故墟。汉高归魂于丰、沛，太公五世而反周，想罔两以仿佛，冀影响之有馀。魂而有灵，岂有识诸！（《蜀志·诸葛亮传》注引《蜀记》曰。晋永兴中，镇南将军刘弘至隆中，观亮故宅，立碣表闾，命太傅掾楗为李兴为文曰云云。《水经·沔水》作李安。）



◇　晋故使持节侍中太傅钜平成侯羊公碑

公讳祜，字叔子，泰山南城人也。其先晋羊舌大夫之胄，当汉中兴，始自南阳家于岱野，缨冕相继，九世于兹矣。显祖南阳太守，考上党太守，咸有能名。公承俊烈之高风，应明哲之盛代，德擅规模，仁成兹惠；其器量宏深，容度广大，浩浩乎固不可测已；其志节言行，卓尔不群，游神玄默，散志青云，弘之以道籍，博之以艺文。于是仁声远耀，芳风遐流。年十有七，上计吏察孝廉，州辟不肯就，群公休之，四府并命，盘桓累载，及公车徵，拜中书侍郎秘书监。于时当晋之盛，明扬英俊，乃引公为相国从事中郎，迁中领军，遇革命之期，任受禅之会，秉文经武，以集大晋之祚。皇采增辉，帝威远迈，伟绝代之风，弘唐虞之绪，帝嘉厥庸，酬以大国。公乃逡巡固让，裁居小邦。天子俞咨，仍复公中军将军散骑常侍，内厘王度，外绥区域，严恭寅畏，帝命允饬。运国威于句陈，握皇枢于紫极，于时之盛，未有上公者也。拜卫将军尚书仆射，以揆天极，崇成大业。帝道缉熙，泰阶永肃。以江寇未夷，乃命公都督荆州诸军侍中车骑将军，开府辟命，乃养民募财，开斥国界，创筑五城，以防寇卫境。然後阐敷皇风，怀远以德，知大同之业，思王化之则；齐其土人，均其利泽，军无虞警，民不疲劳，农功盈畴，百姓布野，群黎被德，殊俗望风，吴人感服，襁负而至者，四万馀口。进位征南大将军。公虽享有茅土，历登台阶，吐飧下士，贰于姬公，方将殪彼戎吴，经国吊民，然後偃甲戢兵，辞功退身；以优游乎初好，此公之素志也。会遘笃疾，春秋五十有八，咸宁四年十有一月庚寅，薨于京邑。天子痛悼，遣使持节追赠侍中太傅南城侯印绶，赙吊加于常也。及其葬，上亲临过车骑，谥曰成侯，天子以公德高勋大，而屡辞封爵，故复建南城之国，特以封公。公哲让终始，上未之许。及其薨也，夫人夏侯氏追公克让之志，遂不以敛。公自出身以至于终，忠言不辍于口，嘉谋不废于心，成其业不处其功，勤其勋不荣其禄，仪型言行，动为世范。暨六年春平吴，策诏曰：「故太傅钜平侯羊祜，造建平吴之规，潜谋远略，与从殊虑，勋业不遂。然荡灭之计，悉如祜策，固能夷旷世之寇，拯黎民之患，勋烈宏著，而宠不逮身，其遣使以克定之功策告祜庙。昔汉氏封萧何夫人为侯，以崇显元功，亦古之令典；封祜夫人为万岁乡君，食邑五千户，赐绢万疋。」于是故吏高文奚廉等，佥以公德高而志卑，位优而行恭，徽猷被于江汉，懿德及于群生。涉其风者，贪夫廉，懦夫立，虽夷惠之操，奋乎百世，曷以尚之？奇谋潜略，清功遗绪，靡所□心，乃共揭石，刊勒盛轨，永表风烈焉，其辞曰：

天临有晋，乃降皇辅。猗欤惟公，应期协矩。聪哲神睿，乃文乃武。曰唐曰虞，渊渊其度。翼翼其明，孝思以形。乃耀高风，辞爵让荣。为而不有，志凌太清。如何不吊。中年殒□□□□□□□□□□□□末□□□□刊□□□是表是旌。（明宏治四年重立碑拓本，又见《湖北通志》。）



◎　文立

立字广休，巴郡人。刺史费□命为从事，入补尚书郎，复辟□大将军东曹掾，迁尚书，入晋为州别驾从事，举秀才，拜济阴太守，迁太子中庶子，转散骑常侍，迁卫尉，咸宁末卒官。



◇　蜀都赋

虎豹之人。（《文选·蜀都赋》刘渊林注）



◇　上疏辞太子中庶子

伏惟皇太子春秋美茂，盛德日新，始建幼志，诞陟大繇，犹朝日初晖，良宝耀璞。侍从之臣，宜简俊□，妙选贤彦，使视观则睹礼容棣棣之则，听纳当受嘉话骇耳之言，静应道轨，动有所采，佐清初阳，缉熙天光；其任至重，圣王详择，诚非粪朽，能可堪任。臣闻之，人臣之道，量力受命，其所不谐，得以诚闻。（《华阳国志》十一）



◇　上疏辞散骑常侍

臣子之心，愿从疏以求昵；凡在人情，贪从幽以致明；斯实物性，贤愚所同。臣者何人，能无此怀！诚自审量，边荒遗烬，犬马老甚，非左右机纳之器。臣虽至愚，处之何颜！（《华阳国志》十一）



◇　上言请叙故蜀大官及死事者子孙

古蜀大官及尽忠死事者，子孙虽仕郡国，或有不才，同之齐民为剧。又诸葛亮、蒋琬、费□等子孙，流徙中畿，各宜量才叙用，以慰巴蜀之心，倾吴人之望。（《蜀志·谯周传》注引《华阳国志》，今《国志》十一作一则以慰巴蜀民之心，其次倾东吴士人之望。）





卷七十一




◎　陈寿

寿字承祚，巴西安汉人。仕蜀为观阁令史。入晋举孝廉，除著作佐郎；出补阳平令，除著作郎；领本郡中正，迁长广太守，不就；授治书御史。母忧去职，起为太子中庶子，未拜。元康七年卒，有《古国志》五十卷，《三国志》六十五卷，《益部耆旧传》十卷。

◇　表上诸葛氏集目录

开府作牧第一

权制第二

南征第三

北出第四

计算第五

训厉第六

综核上第七

综核下第八

杂言上第九

杂言下第十

贵和第十一

兵要第十二

传运第十三

与孙权书第十四

与诸葛瑾书第十五

与孟达书第十六

废李平第十七

法检上第十八

法检下第十九

科令上第二十

科令下第二十一

军令上第二十二

军令中第二十三

军令下第二十四

右二十四篇，凡十万四千一百一十二字。臣寿等言：臣前在著作郎，侍中领中书监济北侯臣荀勖、中书令关内侯臣和峤奏，使臣定故蜀丞相诸葛亮故事。亮毗佐危国，负阻不宾，然犹存录其言，耻善有遗，诚是大晋光明至德，泽被无疆，自古以来，未之有伦也。辄删除复重，随类相从，凡为二十四篇，篇名如右。

亮少有逸群之才，英霸之器，身长八尺，容貌其伟，时人异焉。遭汉末扰乱，随叔父玄避难荆州，躬耕于野，不求闻达。时左将军刘备以亮有殊量，乃三顾亮于草庐之中；亮深谓备雄姿杰出，遂解带写诚，厚相结纳。及魏武帝南征荆州，刘琮举州委质，而备失势众寡，无立锥之地。亮时年二十七，乃建奇策，身使孙权，求援吴会。权既宿服仰备，又睹亮奇雅，甚敬重之，即遣兵三万人以助备。备得用与武帝交战，大破其军，乘胜克捷，江南悉平。後备西取益州。益州既定，以亮为军师将军，备称尊号，拜亮为丞相，录尚书事。及备殂没，嗣子幼弱，事无巨细，亮皆专之。于是外运东吴，内平南越，立法施度，整理戎旅，工械技巧，物究其极，科教严明，赏罚必信，无恶不惩，无善不显，至于吏不容奸，人怀自厉，道不拾遗，强不侵弱，风化肃然也。

当此之时，亮之素志，进欲龙骧虎视，苞括四海，退欲跨陵边疆，震荡宇内。又自以为无身之日，则未有能蹈涉中原、抗衡上国者，是以用兵不戢，屡耀其武。然亮才，于治戎为长，奇谋为短，理民之干，优于将略。而所与对敌，或值人杰，加众寡不侔，攻守异体，故虽连年动众，未能有克。昔萧何荐韩信，管仲举王子城父，皆忖己之长，未能兼有故也。亮之器能政理，抑亦管、萧之亚匹也，而时之名将无城父、韩信，故使功业陵迟，大义不及邪？盖天命有归，不可以智力争也。

青龙二年春，亮帅众出武功，分兵屯田，为久驻之基。其秋病卒，黎庶追思，以为口实。至今梁、益之民，咨述亮者，言犹在耳，虽《甘棠》之咏召公，郑人之歌子产，无以远譬也。孟轲有云：「以逸道使民，虽劳不怨；以生道杀人，虽死不忿。」信矣！论者或怪亮文彩不艳，而过于丁宁周至。臣愚以为咎繇大贤也。周公圣人也。考之《尚书》，咎繇之谟略而雅，周公之诰烦而悉。何则？咎繇与舜、禹共谈，周公与群下矢誓故也。亮所与言，尽众人凡士，故其文指不得及远也。然其声教遗言，皆经事综物，公诚之心，形于文墨，足以知其人之意理，而有补于当世。

伏惟陛下迈踪古圣，荡然无忌，故虽敌国诽谤之言，咸肆其辞而无所革讳，所以明大通之道也。谨录写上诣著作。臣寿诚诚惶恐，顿首顿首，死罪死罪。泰始十年二月一日癸巳，平阳侯相臣陈寿上。（《蜀志·诸葛亮传》）



◇　驳虞溥议王昌前母服

溥驳一与之齐，非大夫也。礼无二嫡，不可以并耳。《春秋》之义，不以得宠而忘旧，是以赵姬请迎叔隗，而己下之。若昌父及二母于今各存者，则前母不废，已有明徵也。设令昌父将前母之子来入中国，而尚在者，恐不谓母已黜遣，从出母之服。苟昌父无弃前妻之命，昌兄有服母之理，则昌无疑于不服。（《晋书·礼志》中。《通典》八十九，太康元年，侍郎山雄、著作郎陈寿等驳。案：王昌事详前竟陵王琳文。）



◎　皇甫谧

谧字士安，幼名静，安定朝那人；居新安，汉太尉嵩曾孙，自号玄晏先生。魏郡召上计掾举孝廉。景元初相国皆不行，行晋受禅累徵；又举贤良方正。咸宁初徵太子中庶子，又徵议郎，又徵著作郎。司隶刘毅请为功曹，并不应。太康三年卒，年六十八。有《帝王世纪》十卷，《年历》六卷，《高士传》六卷，《逸士传》一卷，《列女传》六卷，《玄晏春秋》三卷，集二卷。



◇　让徵聘表

「臣以□弊，迷于道趣，因疾抽簪，散发林阜，人纲不闲，鸟兽为群。陛下披榛采兰，并收蒿艾。是以皋陶振褐，不仁者远。臣惟顽蒙，备食晋粟，犹识唐人击壤之乐，宜赴京城，称寿阙外。伏自惟忖，瓶缶琐器，实非瑚□连之求，ㄗ稗之这贱，不中粢盛之用；而小人无良，致灾速祸，久婴笃疾，躯半不仁，（《御览》作「半身不仁」。）右脚偏小，十有九载。又服寒食药，违错节度，辛苦茶毒，于今七年。隆冬裸袒食冰，当暑烦闷，加以咳逆，或若温疟，或类伤寒，浮气流肿，四肢酸重。于今困劣，救求呼□翕，父兄见出，妻息长诀。仰迫天威，扶舆就道，所苦加焉，不任进路，委身待罪，伏枕叹息。臣闻《韶》、《卫》不并奏，《雅》、《郑》不兼御，故□子入周，祸延王叔；虞丘称贤，樊姬掩口。君子小人，礼不同器，况臣糠《麦黄》，糅之雕胡？庸夫锦衣，不称其服也。窃闻同命之士，咸以毕到，唯臣疾□，抱衅床蓐，虽贪明时，惧毙命路隅。设臣不疾，已遭尧舜之世，执志箕山，犹当容之。臣闻上有明圣之主，下有输实之臣；上有在宽之政，下有委情之人。唯陛下留神垂恕，更旌瑰俊，索隐于傅岩，收钓于渭滨，无令泥滓，久浊清流。」（《晋书·皇甫谧》传，上疏自称草莽臣云云。《艺文类聚》三十七题作《让徵骋表》、《御览》七百四十亦作表。各有删节，今合录之，篇末尚有缺。）



◇　答辛旷书

闻服有素，委心无量。加昔州壤，通门旧仪，虚想之积，过于陵阜，泛爱不遗，猥降德音，清喻烂焕，情义款笃，执诲欣然，若飨太牢，抱佩至眷，铭乎心膂。且箕山之叟，超迹于尧帝之世；首阳之老，抗操于有周之隆。故能名奋百代，使闻之厉节，皆经圣明之论，所以邈世卓时者也。至于鄙薄，才顽行秽，疾夺其志，神迷其心，因托虚静，遂窃美选；圣上仁聪，亮其辛苦，每自陈诉，辄见宽放。虽大君有命，实小人勿用也：匪敢盘桓，疾与荣竞。巾车顺命，非劣惫所堪也；密云虽兴，知枯木难植。昔人有言，欲之必为之辞，岂来惠之谓矣！猥承告示，欲备七十。木非悟桐，岂敢栖凤？闻命悚灼，如蹈春冰，非苟崇谦，实惧陷坠，幸恕不假，明亮志心。（《艺文类聚》三十七）



◇　玄守论

或谓谧曰：「富贵人之所欲，贫贱人之所恶，何故委形待于穷而不变乎？且道之所贵者，理世也；人之所美者，及时也。先生年迈齿变，饥寒不赡，转死沟壑，其谁知乎？」

谧曰：「人之所至惜者，命也；道之所必全者，形也；性形所不可犯者，疾病也。若扰全道以损性命，安得去贫贱存所欲哉？吾闻食人之禄者怀人之忧，形强犹不堪，况吾之弱疾乎！且贫者士之常，贱者道之实，处常得实，没齿不忧，孰与富贵扰神耗精者乎！又生为人所不知，死为人所不惜，至矣！喑聋之徒，天下之有道者也。夫一人死而天下号者，以为损也；一人生而四海笑者，以为益也。然则号笑非益死损生也。是以至道不损，至德不益。何哉？体足也。如回天下之念以追损生之祸，运四海之心以广非益之病，岂道德之至乎！夫唯无损，则至坚矣；夫唯无益，则至厚矣。坚故终不损，厚故终不薄。苟能体坚厚之实，居不薄之真，立乎损益之外，游乎形骸之表，则我道全矣。（《晋书·皇甫谧传》）



◇　释劝论

相国晋王辟余等三十七人，及泰始登禅，同命之士莫不毕至，皆拜骑都尉，或赐爵关内侯，进奉朝请，礼如侍臣。唯余疾困，不及国宠。宗人父兄及我寮类，咸以为天下大庆，万姓赖之，虽未成礼，不宜安寝，纵其疾笃，犹当致身。余惟古今明王之制，事无巨细，断之以情，实力不堪，岂慢也哉！乃伏枕而叹曰：「夫进者，身之荣也；退者，命之实也。设余不疾，执高箕山，尚当容之，况余实笃！故尧舜之世，士或收迹林泽，或过门不敢入。咎繇之徒两遂其愿者，遇时也。故朝贵致功之臣，野美全志之士。彼独何人哉！今圣帝龙兴，配名前哲，仁道不远，斯亦然乎！客或以常言见逼，或以逆世为虑。余谓上有宽明之主，下必有听意之人，天网恢恢，至否一也。何尤于出处哉！遂究宾主之论，以解难者，名曰《释劝》。

客曰：「盖闻天以悬象致明，地以含通吐灵。故黄钟次序，律吕分形。是以春华发萼，夏繁其实，秋风逐暑，冬冰乃结。人道以之，应机乃发。三材连利，明若符契。故士或同升于唐朝，或先觉于有莘，或通梦以感主，或释钓于渭滨，或叩角以干齐，或解褐以相秦，或冒谤以安郑，或乘驷以救屯，或班荆以求友，或借术于黄神，故能电飞景拔，超次迈伦，腾高声以奋远，抗宇宙之清音。由此观之，进德贵乎及时，何故屈此而不伸？今子以英茂之才，游精于六艺之府、散意于众妙之门者有年矣。既遭皇禅之朝，又投禄利之际，委圣明之主，偶知己之会，时清道真，可以冲迈，此真吾生濯发云汉、鸿渐之秋也。韬光逐薮，含章未曜，龙潜九泉，□坚然执高，弃通道之远由，守介人之局操，无乃乖于道之趣乎？且吾闻招摇昏回则天位正，五教班叙则人理定。如今王命切至，委虑有司，上招《辶午》主之累，下致骇众之疑。达者贵同，何必独异？群贤可从，何必守意？方今同命并臻，饥不待餐，振藻皇涂，咸秩天官。子独栖迟衡门，放形世表，逊遁丘园，不睨华好，惠不加人，行不合道，身婴大□。性命难保。若其羲和促辔，大火西颓，临川恨晚，将复何阶！夫贵阴贱璧，圣所约也；颠倒衣裳，明所箴也。子其鉴先哲之洪范，副圣朝之虚心，冲灵翼于云路，浴天池以濯鳞，排阊阖，步玉岑，登紫闼，侍北辰，翻然景曜，杂沓英尘。辅唐虞之主，化尧舜之人，宣刑错之政，配殷周之臣，铭功景锺，参叙彝伦，存则鼎食，亡为贵臣，不亦茂哉！而忽金白之辉曜，忘青紫之班瞵，辞容服之光粲，抱弊褐之终年，无乃勤乎！」

主人笑而应之曰：「吁！若宾可谓习外观之晖晖，末睹幽人之仿佛也；见俗人之不容，未喻圣皇之兼爱也；循方圆于规矩，未知大形之无外也。故曰天玄而清，地静而宁，含罗万类，旁薄群生，寄身圣世，托道之灵。若夫春以阳散，冬以阴凝，泰液含光，元气混蒸，众品仰化，诞制殊徵。故进者享天禄，处者安丘陵。是以寒暑相推，四宿代中，阴阳不治，运化无穷，自然分定，两克厥中。二物俱灵，是谓大同；彼此无怨，是谓至通。

若乃衰周之末，贵诈贱诚，牵于权力，以利要荣。故苏子出而六主合，张仪入而横势成，廉颇存而赵重，乐毅去而燕轻，公叔没而魏败，孙膑刖而齐宁，蠡、种亲而越霸，屈子疏而楚倾。是以君无常籍，臣无定名，损义放诚，一虚一盈。故冯以弹剑感主，女有反赐之说，项奋拔山之力，蒯陈鼎足之势，东郭劫于田荣，颜阖耻于见逼。斯皆弃礼丧真，苟荣朝夕之忽者也。岂道化之本与！

若乃圣帝之创化也，参德乎二皇，齐风乎虞夏，欲温温而和畅，不欲察察而明切也；欲混混若玄流，不欲荡荡而名发也；欲索索而条解，不欲契契而绳结也；欲芒芒而无垠际，不欲区区而分别也；欲暗然而日章，不欲示白若冰雪也；欲醇醇而任德，不欲琐琐而执法也。是以见机者以动成，好遁者无所迫。故曰，一明一味，得道之概；一驰一张，合礼之方；一浮一沈，兼得其真。故上有劳谦之爱，下有不名之臣；朝有聘贤之礼，野有遁窜之人。是以支伯以幽疾距唐，李老寄迹于西邻，颜氏安陋以成名，原思娱道于至贫，荣期以三乐感尼父，黔娄定谥于布衾，干木偃息以存魏，荆莱志迈于江岑，君平因蓍以道著，四皓潜德于洛滨，郑真躬耕以致誉，幼安发令乎今人。皆持难夺之节，执不回之意，遭拔俗之主，全彼人之志。故有独定之计者，不借谋于众人；守不动之安者，不假虑于群宾。故能弃外亲之滑通内道之真，去显显之明路，入昧昧之埃尘，宛转万情之形表，排托虚寂以寄身，居无事之宅，交释利之人。轻若鸿毛，重若泥沈，损之不得，测之愈深。真吾徒之师表，余迫疾而不能及者也。子议吾失宿而骇众，吾亦怪子较论而不折中也。

夫才不周用，众所斥也；寝疾弥年，朝所弃也。是以胥克之废，丘明列焉；伯牛有疾，孔子斯叹。若黄帝创制于九经，岐伯剖腹以蠲肠，扁鹊造虢而尸起，文挚徇命于齐王，医和显术于秦晋，仓公发秘于汉皇，华陀存精于独识，仲景垂妙于定方。徒恨生不逢乎若人，故乞命诉乎明王。求绝编于天录，亮我躬之辛苦，冀微诚之降霜，故俟罪而穷处。（《晋书·皇甫谧传》）





◇　笃终论

玄晏先生以为存亡天地之定制，人理之必至也。故礼六十而制寿，至于九十，各有等差，防终以素，岂流俗之多忌者哉！吾年虽未制寿，然婴□弥纪，仍遭丧难，神气损劣，困顿数矣。常惧夭陨不期，虑终无素。是以略陈至怀。夫人之所贪者，生也；所恶者，死也。虽贪，不得越期；虽恶，不可逃遁。人之死也，精歇形散，魂无不之，故气属于天；寄命终尽，穷体反真，故尸藏于地。是以神不存体，则与气升降；尸不久寄，与地合形。形神不隔，天地之性也；尸与土并，反真之理也。今生不能保七尺之躯，死何故隔一棺之土？然则衣衾所以秽尸，棺椁所以隔真，故桓司马石椁不如速朽；季孙□□比之暴骸；文公厚葬，《春秋》以为华元不臣；杨王孙亲土，《汉书》以为贤于秦始皇。如令魂必有知，则人鬼异制，黄泉之亲，死多于生，必将备其器物，用待亡者。今若以存况终，非即灵之意也。如其无知，则空夺生用，损之无益，而启奸心，是招露形之祸，增亡者之毒也。

夫葬者，藏也；藏也者，欲人之不得见也。而大为棺椁，备赠存物，无异于埋金路隅而书表于上也。虽甚愚之人，必将笑之。丰财厚葬以启奸心，或剖破棺椁，或牵曳形骸，或剥臂捋金环，或扪肠求珠玉。焚如之形，不痛于是？自古及今，未有不死之人，又无不发之墓也。故张释之曰：「使其中有欲，虽固南山犹有隙；使其中无欲，虽无石椁，又何戚焉！」斯言达矣，吾之师也。夫赠终加厚，非厚死也，生者自为也。遂生意于无益，弃死者之所属，知者所不行也。《易》称「古之葬者，衣之以薪，葬之中野，不封不树。」是以死得归真，亡不损生。

故吾欲朝死夕葬，夕死朝葬，不设棺椁，不加缠敛，不修沐浴，不造新服，殡□之物，一皆绝之。吾本欲露形入□亢，以身亲土，或恐人情染俗来久，顿革理难，今故□角粗为之制。奢不石椁，俭不露形。气绝之後，便即时服，幅巾故衣，以蘧□裹尸，麻约二头，置尸床上。择不毛之地，穿坑深十尺，长一丈五尺，广六尺，□亢讫，举床就□亢，去床下尸，平生之物，皆无自随，唯赍《孝经》一卷，示不忘孝道。蘧□之外，便以亲土。土与地平，还其故草，使生其上，无种树木、削除，使生迹无处，自求不知。不见可欲，则奸不生心，终始无怵惕，千载不虑患，形骸与后土同体，魂爽与元气合灵，真笃爱之至也。若亡有前後，不得移□。□葬自周公来，非古制也。舜葬苍梧，二妃不从，以为一定，何必周礼。无问师工，无信卜筮，无拘俗言，无张神坐，无十五日朝夕上食。礼不墓祭，但月朔于家设席以祭，百日而止。临必昏明，不得以夜。制服常居，不得墓次。夫古不崇墓，智也。今之封树，愚也。若不从此，是戮尸地下，死而重伤。魂而有灵，则冤悲没世，长为恨鬼。王孙之子，可以为诫。死誓难违，幸无改焉！（《晋书·皇甫谧传》）



◇　帝王世纪·汉高祖论

玄晏先生曰：「礼称至道以王，义道以霸。」观汉祖之取天下也，遭秦世暴乱，不阶尺土之资，不权将相之柄；发迹泗亭，奋其智谋，羁勒英雄，鞭驱天下：或以威服，或以德致，或以义成，或以权断。逆顺不常，霸王之道杂焉。是以圣居帝王之位，无一定之制。三代之美，固难及矣。（《御览》八十七）



◇　光武论

玄晏先生曰：「《左氏春秋》称夏少康之起，有田一成，有众一旅。」若汉之再命，世祖不阶成旅之功，平暴反正，遂建中兴，与夏康同美矣。（《御览》九十）



◇　高士传焦先论

或问在皇甫谧曰：「焦先何人？」曰：「吾不足以知之也。考之于表，可略而言矣。夫世之所常趣者，荣味也；形之所不可释者，衣裳也。身之所不可离者，室宅也；口之所不能己者，言语也；心之不可绝者，亲戚也。今焦先弃荣味，释衣服，离室宅，绝亲戚，闭口不言，旷然以天地为栋宇，暗然合至道之前，出群形之表，入玄寂之幽，一世之人不足以挂其意，四海之广不能以回其顾，妙乎与夫三皇之先者同矣。结绳以来，未及其至也，岂群言之所能仿佛，常心之所得测量哉！彼行人所不能行，堪人所不能堪，犯寒暑不以伤其性，居旷野不以恐其形，遭惊急不以迫其虑，离荣爱不以累其心，损视听不以污其耳目，舍足于不损之地，居身于独立之处，延年历百，寿越期颐，虽上识不能尚也。自羲皇已来，一人而已矣。（《魏志·管宁传》注引《高士传》）



◇　列女传·庞娥亲论

玄晏先生以为「父母之雠，不与共天地，盖男子之所为也。」而娥亲以女弱之微，念父辱之酷痛，感雠党之凶言，奋剑仇颈，人马俱摧，塞亡父之怨魂，雪三弟之永恨，近古已来，未之有也。诗云：「修我戈矛，与子同仇。」娥亲之谓也。（《魏志·庞氵育传注》）



◇　三都赋序

玄晏先生曰：古人称不歌而颂谓之赋。然则赋也者，所以因物造端，敷弘体理，欲人不能加也。引而申之，故文必极美；触类而长之，故辞必尽丽。然则美丽之文，赋之作也。昔之为文者，非苟尚辞而已，将以纽之王教，本乎劝戒也。自夏殷以前，其文隐没，靡得而详焉。周监二代，文质之体，百世可知。故孔子采万国之风，正雅颂之名，集而谓之《诗》。诗人之作，杂有赋体。子夏序《诗》曰：「一曰风，二曰赋。」故知赋，古诗之流也。

至于战国，王道陵迟，风雅浸顿，于是贤人失志，辞赋作焉。是以孙卿屈原之属，遗文炳然，辞义可观。存其所感，咸有古诗之意，皆因文以寄其心，托理以全其制，赋之首也。及宋玉之徒，淫文放发，言过于实，夸竞之兴，体失之渐，风雅之则，于是乎乖。逮汉贾谊，颇节之以礼。自时厥後，缀文之士，不率典言，并务恢张，其文博诞空类。大者罩天地之表，细者入毫纤之内，虽充车联驷，不足以载；广厦接榱，不容以居也。其中高者，至如相如《上林》，杨雄《甘泉》，班固《两都》，张衡《二京》，马融《广成》，王生《灵光》，初极宏侈之辞，终以约简之制，焕乎有文，蔚尔鳞集，皆近代辞赋之伟也。若夫土有常产，俗有旧风，方以类聚，物以群分，而长卿之俦，过以非方之物，寄以中域，虚张异类，托有于无。祖构之士，雷同影附，流宕忘反，非一时也。

曩者汉室内溃，四海圮裂，孙刘二氏，割有交益，魏武拨乱，拥据函夏，故作者先为吴蜀二客，盛称其本土险阻瑰琦，可以偏王，而却为魏主，述其都畿，弘敞丰丽，奄有诸华之意。言吴蜀以擒灭比亡国，而魏以交禅比唐虞，既已著逆顺，且以为鉴戒。盖蜀包梁岷之资，吴割荆南之富，魏跨中区之衍，考分次之多少，计殖物之众寡，比风俗之清浊，课士人之优劣，亦不可同年而语矣。二国之士，各沐浴所闻，家自以为我土乐，人自以为我民良，皆非通方之论也。作者又因客主之辞，正之以魏都，折之以王道，其物土所出，可得披图而校。体国经制，可得案记而验，岂诬也哉！（《文选》）





◇　高士传序

孔子称「举逸民，天下之民归心焉」。是以洪崖先生创高道于上皇之世，许由、善卷不降节于唐虞之朝。自三代秦汉，达乎魏兴受命，中贤之主，未尝不聘岩穴之隐，追遁世之民。是以《易》箸束帛之义，《礼》有玄□之制，诗人发《白驹》之歌，《春秋》显子臧之节，《明堂·月令》以季春之月聘名士，礼贤者。然则高让之士，王政所先，厉浊激贪之务也。史班之载，多所阙略。梁鸿颂逸民，苏顺科高士，或录屈节，杂而不纯。又近取秦汉，不及远古。夫思其人，爱其树，况称其德而赞其事哉！谧采古今八代之士，身不屈于王公，名不耗于终始，自尧至魏，凡九十馀人。虽执节若夷、齐，去就若两龚，皆不录也。（《高士传》明刊本。又见《御览》五百一十。）



◇　自序

士安每病，母辄推燥居湿，以视易单。（《御览》七百三十七）





◇　阙题

护军武士之官。（《御览》二百四十引《皇甫谧集》）





卷七十二




◎　辛旷

旷，安定人。



◇　与皇甫谧书

夫三光悬象，式扬天德，岳渎山泽，广开地道；贤人显进，实与圣治。故力牧佐黄而涿鹿之征捷，舜禹翼唐而滔天之灾殄，阿衡在商而成汤之功著，姜望入周而文武之业建，圣人光济四海，欲垂大化者，莫不收才取良而致股肱，忠贤大才之人，愿立名迹，思在利见大人而王圣时治，此所以应天顺民之神龟，利涉大川之元吉。大晋合天地之中和，经日月之重光，四目视其明，四聪达其听，岩穴出其隐，四门启其蒙；登高阳之八子，御高辛之群龙，俊才在官，时亮天工；鸟兽非君子之俦，九皋无长鸣之鹤，万国黎献，咸仰南风之仁而抱圣化之隆，此其至治也。而先生固执冲虚，塞渊其心，殉文人之耿介，忘宣尼之所沽，步幽山之穷径，背汉津之明衢，日月遂往，时不我须，此惜寸阴者之所以为惧，而临川者之所怀慨也。窃谓先生降匪石于高冈，回羽仪于皇京，顺震惊而翔抚，振六翮于天庭，邈禹、稷之遐踪，骋大任之夷涂，诏不世之洪勋，同先哲之丕模；使瞻仰者所以藉之美世，希藉人六义之一。献斯一篇，惟蒙采览。

伏惟先生，黄中通理，经纶稽古，既好斯文，述而不作；将迈卜商于洙、泗之上，超董生于儒林之道，含光烈于千载之前，吐英声于万世之後，亦已盛矣。旷以不敏，感佩厚惠，愿附骥尾，抚尘而游。谘睹未因，而西望延企。（《艺文类聚》三十七）



◎　程猗

猗为太尉属。



◇　柳谷石文说

夫大者盛之极也，金者晋之行也，中者物之会也，吉者福之始也。此言司马氏之王天下，感德而生，应正吉而王之符也。（《宋书·符瑞志》上。魏之初兴也。张掖删丹县金山柳谷有石生焉，周围寻中高一仞，苍质白章，有五马、麟、鹿、凤皇、仙人之象，始见于建安，形成于黄初，文备于太和。于中布列，有文字曰：「上上三天王述大金讨大曹金但取之金立中大金马一匹中正大吉关寿此马甲寅述水」，凡三十五字，既而晋以司马氏受禅，太尉属程猗说曰云云。）



◇　柳谷石文赞

皇德遐通，实降嘉灵。乾生其象，坤育其形。玄石既表，素文以成。瑞虎合仁，白麟耀精。神马自图，金言其形。体正而王，中允克明。关寿无疆，於万斯龄。（《宋书·符瑞志上》）



◎　管辰

辰，平原人，魏徵士辂弟。为州主簿部从事。



◇　叙管辂

夫晋、魏之士，见辂道术神妙，占候无错，以为有隐书及象甲之数。辰每观辂书传，惟有《易林》、《风角》及《鸟鸣》、《仰观星书》三十馀卷，世所共有。然辂独在少府官舍，无家人子弟随之，甚亡没之际，好奇不哀丧者，盗辂书，惟馀《易林》、《风角》及《鸟鸣》书还耳，夫术数有百数十家，其书有数千卷，书不少也。然而世鲜名人，皆由无才，不由无书也。裴冀州、何、邓二尚书及乡里刘太常、颍川兄弟，（颍川者，刘□弟智也。）以辂禀受天才，明阴阳之道，吉凶之情，一得其源，遂涉其流，亦不为难，常归服之。辂自言与此五君共语，使人精神清发，昏不暇寐。自此以下，殆白日欲寝矣。又自言当世无所愿，欲得与鲁梓慎、郑裨灶、晋卜偃、宋子韦、楚甘公、魏石申共登灵台，披神图，步三光，明灾异，运蓍龟，决狐疑，无所复恨也。辰不以暗浅，得因孔怀之亲，数与辂有所谘论。至于辩人物，析臧否，说近义，弹曲直，拙而不工也。若敷皇、羲之典，扬文、孔之辞，周流五曜，经纬三度，口满声溢，微言风集，若仰眺飞鸿，漂漂兮景没，若俯临深溪，杳杳兮精绝；逼以攻难，而失其端，欲受学求道，寻以迷昏，无不扼腕椎指，追响长叹也。昔京房虽善卜及风律之占，卒不免祸，而辂自知四十八当亡，可谓明哲相殊。又京房目见遘谗之党，耳听青蝇之声，面谏不从，而犹道路纷纭。辂处魏、晋之际，藏智以朴，卷舒有时，妙不见求，愚不见遗，可谓知几相邈也。京房上不量万乘之主，下不避佞谄之徒，欲以天文、洪范，利国利身，困不能用，卒陷大刑，可谓枯龟之馀智，膏烛之末景，岂不哀哉！世人多以辂畴之京房，辰不敢许也。至于仰察星辰，俯定吉凶，远期不失年岁，近期不失日月，辰以甘、石之妙不先也。射覆名物，见术流速，东方朔不过也。观骨形而审贵浅，览形色而知生死，许负、唐举不超也。若夫疏风气而探微候，听鸟鸣而识神机，亦一代之奇也。向使辂官达，为宰相大臣，膏腴流于明世，华曜列乎竹帛，使幽验皆举，秘言不遗，千载之後，有道者必信而贵之，无道者必疑而怪之；信者以妙过真，夫妙与神合者，得神则无所惑也。恨辂才长命短，道贵时贱，亲贤遐潜，不宣于良史，而为鄙弟所见追述，既自暗浊，又从来久远，所载卜占事，虽不识本卦，捃拾残馀，十得二焉。至于仰观灵曜，说魏、晋兴衰，及五运浮沈，兵革灾异，十不收一。无源何以成河？无根何以垂荣？虽秋菊可采，不及春英，临文忄亢慨，伏用哀惭。将来君子，幸以高明求其义焉。往孟荆州为列人典农，尝问亡兄，昔东方朔射覆得何卦，正知守宫、蜥蜴二物者。亡兄于此为安卦生象，辞喻交错，微义豪起，变化相推，会于辰巳，分别龙蛇，名使有理。言绝之後，孟荆州长叹息曰：「吾闻君论，精神腾跃，殆欲飞散，何其汪汪，乃至于斯邪。」（《魏志·管辂传》注）

辂见何晏。何曰：「顷连梦青蝇数十，来在鼻上，驱之不肯去，何也？」辂曰：「夫鼻者，艮也，天中之山，而蝇集之，位骏者危，轻者亡。」後遂被诛。（《御览》四百）



◎　韩寿

寿字德贞，南阳堵阳人，魏司徒暨曾孙，为户曹属。惠帝时历散骑常侍，守河南尹，卒赠骠骑将军。



◇　裴祗乞绝从弟耽丧服议

祗表称二叔放流，郑段不弟，大义灭亲，至公之道。然犹作《鸱□》之诗。成王封其子胡于蔡，明王笃爱亲亲无已之意也。今耽真由病丧神，故有悖言；非管、蔡、郑段之元恶，而祗等心弃引致，不加痛伤。于礼不丧，于情不安。（《通典》一百一）



◎　李彝

彝为东阁祭酒。



◇　裴祗乞绝从弟耽丧服议

昔公孙敖为乱而亡，襄仲犹帅兄弟而哭，不废亲爱，《春秋》所善也。耽狂疾积年，亡殁之後，追论往意，绝不为服，窃所未安。（《通典》一百一）



◎　刘维

维为主簿。



◇　裴祗乞绝从弟耽丧服议

先王制礼，因情而兴，五服之义，以恩为主。是以明亲亲之分，正恩纪属，恩崇则制重，意杀而礼降。昔周公诛管、蔡，郑伯克叔段，皆正以王法，绝不为亲。耽凶顽悖戾，背义忘亲，存无欢接之恩，绝无礼服之制，循名责实，不服当矣。宜如祗所上。（《通典》一百一）



◎　田岳

岳为记室督。



◇　裴祗乞绝从弟耽丧服议

五服之制，本乎亲属，故贤不加崇，愚不降礼。昔公孙敖既纳襄仲之妻，又以币奔莒，至其卒也，仲欲勿哭。《传》曰：「丧亲之终也。情虽不同，无绝其爱，亲亲之道也。」叛君为逆，纳弟妻为乱，乱逆之罪，犹不废丧。故胤子启明，而唐尧不继；象之傲狠，有虞加矜；周公戮弟，义先王室；郑伯灭段，传不全与。议者称此，皆非所据。今诸侯绝周，公族为戮，然犹私丧之也，丧礼大制，动为典式，与其必疑，宁居于重。（《通典》一百一）



◎　徐□

□为学官令。



◇　裴祗乞绝从弟耽丧服议

昔阏伯实沈，亲寻干戈，而迁于商夏，朱象顽傲，凶国害家。然唐无绝姓之文，虞有封鼻之厚，斯以重天姓、笃所承也。周公刑叔，罪在党协禄父，欲周之亡，盖为王室耳，非以流言毁公为戮也。召公犹惧天下未解，特使兄弟之义薄，乃作《棠棣》之诗，以示恩亲也。耽以凶愚命卒，骨肉所哀，夫行过乎仁，丧过乎哀，未宜绝也。（《通典》一百一）



◎　向秀

秀字子期，河内怀人，为散骑侍郎，转黄门侍郎，散骑常侍。有《庄子隐解》二十卷，集十二卷。



◇　思旧赋（并序）

余与嵇康、吕安居止接近，其人并有不羁之才。然嵇志远而疏，吕心旷而放，其後各以事见法。嵇博综技艺，于丝竹特妙，临当就命，顾视日影，索琴而弹之。余逝将西迈，经其旧庐，于时日薄虞渊，寒冰凄然，邻人有吹笛者，发声寥亮。追思曩昔游宴之好，感音而叹，故作赋云。

将命适于远京兮，遂旋反而北徂。济黄河以泛舟兮，经山阳之旧居。瞻旷野之萧条兮，息余驾乎城隅。践二子之遗迹兮，历穷苍之空庐。叹黍离之愍周兮，悲麦秀于殷墟。惟古昔以怀今兮，心徘徊以踌躇。栋宇存而弗毁兮，形神逝其焉如。昔李斯之受罪兮，叹黄犬而长吟。悼嵇生之永辞兮，顾日影而弹琴。托运遇于领会兮，寄馀命于寸阴。听鸣笛之慷慨兮，妙声绝而复寻。停驾言其将迈兮，遂援翰而写心。（《文选》，《艺文类聚》三十四，《晋书》本传。）



◇　难嵇叔夜养生论

难曰：若夫节哀乐、和喜怒、适饮食、调寒暑，亦人之所修也，至于绝五谷、去滋味、寡情欲、抑富贵，则未之敢许也。何以言之？

夫人受形于造化，与万物并存，有生之最灵者也。异于草木：草木不能避风雨，辞斤斧；殊于鸟兽：鸟兽不能远网罗而逃寒暑。有动以接物，有智以自辅，此有心之益，有智之功也。若闭而默之，则与无智同，何贵于有智哉！有生则有情，称情则自然。若绝而外之，则与无生同，何贵于有生哉！且夫嗜欲、好荣恶辱，好逸恶劳，皆生于自然。夫「天地之大德曰生，圣人之大宝曰位」，「崇高莫大于富贵。」然富贵，天地之情也。贵则人顺己以行义于下，富则所欲得以有财聚人，此皆先王所重，关之自然，不得相外也。又曰：「富与贵，是人之所欲也。」但当求之以道义。在上以不骄无患，持满以损俭不溢，若此何为其伤德邪？或睹富贵之过，因惧而背之，是犹见食之有噎，因终身不飧耳。神农唱粒食之始，后稷纂播植之业，鸟兽以之飞走，生民以之视息，周孔以之穷神，颜冉以之树德。贤圣珍其业，历百代而不废。今一旦云五谷非养生之宜，肴醴非便性之物，则「亦有和羹」、「黄□无疆」、「为此春酒，以介眉寿」，皆虚言也！博硕肥□盾，上帝是飨，黍稷惟馨，实降神□，神□且犹重之，而况于人乎？肴粮入体，不逾旬而充，此自然之符，宜生之验也。

夫人含五行而生，口思五味，目思五色，感而思室，饥而求食，自然之理也，但当节之以礼耳。今五色虽陈，目不敢视，五味虽存，口不得尝，以言争而获胜则可焉，有勺药为茶蓼、西施为嫫母，忽而不欲哉！苟心识可欲、而不得从，性气困于防闲，情志郁而不通，而言养之以和，未之闻之也。

又云「导养得理以尽性命，上获千馀岁，下可数百年」，未尽善也。若信可然，当有得者。此人何在？目未之见。此殆影响之论，可言而可不得。纵时有蓍寿□老，此自特受一气，犹木之有松柏，非导养之所致。若性命以巧拙为长短，则圣人穷理尽性，宜享遐期。而尧、舜、禹、汤、文、武、周、孔，上获百年，下者七十，岂复疏于导养邪？顾天命有限，非物所加耳。

且生之为乐，以恩爱相接，天理人伦，燕婉娱心，荣华悦志，服食滋味，以宣五情；纳御声色，以达性气，此天理之自然，人之所宜、三王所不易也。今若舍圣轨而恃区种，离亲弃欢，约己苦心，欲积尘露，以望山海，恐此功在身後，实不可冀也。纵令勤求，少有所获，则顾影尸居，与木石为邻，所谓不病而自灾、无忧而自默、无丧而疏食、无罪而自幽，追虚徼幸，功不答劳，以此养生？未闻其宜。故相如曰：「必若欲长生而不死，虽济万世犹不足以喜。」言背情失性，而不本天理也。长生且犹无欢，况以短生守之邪？若有显验，且更论之。（《嵇中散集》）



◎　阮咸

咸字仲容，陈留尉氏人，魏步兵校尉籍兄子，咸宁中为散骑侍郎，以忤荀勖左迁始平太守。



◇　律议

勖所造声高，高则悲。夫亡国之音哀以思。其民困，今声不合雅，惧非德政中和之音，必是古今尺有长短所致。然今钟磬是魏时杜夔所造，不与勖律相应，音声舒雅而久。不知夔所造时人为之，不足改易。（《世说·术解篇》注引《晋诸公赞》，又略见《御览》十六。）



◇　与姑书

胡婢遂生胡儿。（《世说·任诞篇》注引《阮孚别传》）



◎　阮瞻

瞻字千里，咸子。辟司徒王戎府掾，复为东海王越记室参军，拜太子中舍人。有集二卷。

◇　上巳会赋

临清川而嘉宴，聊暇日以游娱。荫朝云而为盖，托茂树以为庐。好修林之蓊郁，乐草莽之扶疏。列四筵而设席兮，祈吉祥于斯涂。酌羽觞而交酬，献遐寿之无疆。同欢情而悦豫，欣斯乐之恺慷。发中怀而弦歌，托情志于宫商。（《艺文类聚》四，《北堂书钞》一百五十五，《初学记》四，《御览》三十。）



◎　阮修

修字宣子，籍从子。为鸿胪丞，转行参军太子洗马，有集二卷。



◇　患雨赋

景元二年，余耕阳武之野，在乎沙堆汴水之阳。（《北堂书钞》一百五十七）



◇　大鹏赞

苍苍大鹏，诞自北溟。假精灵鳞，神化以生。如云之翼，如山之形。海运水击，扶摇上征。翕然层举，背负太清。志存天地，不屑唐庭。莺鸠仰笑，尺□所轻，超世高逝，莫知其情。（《晋书·阮修传》，《艺文类聚》九十二，《御览》九百二十七。）





卷七十三




◎　刘弘

弘字和季。（《魏志·刘馥传》注引《晋阳秋》作「叔和」。）沛国相人，魏镇北将军靖子。泰始初为太子门大夫，迁率更令，转太宰长史，後以宁朔将军假节监幽州诸军事，领乌丸校尉，封宣城公。太安中转使持节南蛮校尉荆州刺史，永兴中拜侍中、镇南大将军、开府仪同三司，进车骑将军。卒赠新城郡公，谥曰元。有集三卷。



◇　讨斩张奕上表

臣以凡才，谬荷国恩，作司方州，奉辞伐罪，不能奋扬雷霆，折冲万里，军退于宛，分受显戮。猥蒙含宥，被遣之职，即进达所镇。而范阳王□先遣前长水校尉张奕领荆州，臣至，不受节度，擅举兵距巨。今张昌奸党初平，昌未枭擒，益梁流人萧条猥集，无赖之徒，易相扇动，飚风骇荡，则沧海横波，苟患失之，无所不至。比须表上，虑失事机，辄遣军讨奕，即枭其首。奕虽贪乱，欲为荼毒，由臣劣弱，不胜其任令奕肆心，以劳资斧，敢引覆饣束之刑，甘受专辄之罪。（《晋书·刘弘传》）



◇　补选缺吏表

被中诏，敕臣随资品选，补诸缺吏。夫庆赏刑威，非臣所专，且知人则哲，圣帝所难，非臣暗蔽所能斟酌。然万事有机，豪厘宜慎，谨奉诏书，差所应用。盖崇化莫若贵德，□则所以济屯，故太上立德，其次立功也。顷者多难，淳朴弥凋，臣辄以徵士伍朝补零陵太守，庶以惩波荡之弊，养退让之操，臣以不武，前退于宛，长史陶侃、参军蒯恒，牙门皮初，戮力致讨，荡灭奸凶，侃恒各以始终军事，初学都战帅，忠勇冠军，汉沔清肃，实初等之勋也。《司马法》「赏不逾时」，欲人知为善之速福也。若不超报，无以劝徇功之士，慰熊罴之志。臣以初补襄阳太守，侃为府行司马，使典论功事，恒为山都令。诏惟令臣以散补空缺，然氵示乡令虞潭忠诚烈正，首唱义举，举善以教，不能者劝，臣辄特转潭补醴陵令。南郡廉吏仇勃，母老疾困，贼至守卫不移，以致拷掠，几至陨命。尚书令史郭贞，张昌以为尚书郎，欲访以朝议，遁逃不出，昌质其妻子，避之弥远。勃孝笃著于临危，贞忠厉于强暴，虽各四品，皆可以训奖臣子，长益风教。臣辄以勃为归乡令，贞为信陵令。皆功行相参，循名校实，条列行状，公文具上。（《晋书·刘弘传》）



◇　固请以皮初为襄阳太守表

陟姻亲，旧制不得相监。皮初之勋宜见酬报。（《晋书·刘弘传》。朝廷以皮初虽有功，名器宜慎不可授初，乃以前东平太守夏侯陟为襄阳太守。陟，弘之婿也，弘下教云云，乃表云云，诏听之。）



◇　请诏东海王越等罢兵表

范阳王□欲代豫州刺史乔，乔举兵逐□，司空、东海王越以乔不从命讨之。臣以为乔忝受殊恩，显居州司，自欲立功于时，以徇国难，无他罪阙，而范阳代之，代之为非。然乔亦不得以□之非，专威辄讨，诚应显戮以惩不恪。然自顷兵戈纷乱，猜祸锋生，恐疑隙构于群王，灾难延于宗子，权柄隆于朝廷，逆顺效于成败，今夕为忠，明旦为逆，翩其反而，互为戎首，载籍以来，骨肉之祸，未有如今者也。臣窃悲之，痛心疾首。今边陲无旁豫之储，中华有杼轴之困，而股肱之臣，不惟国体，职竞寻常，自相楚剥，为害转深，积毁销骨。万一四夷乘虚为变，此亦猛兽交斗，自效于卞庄者矣。臣以为宜速发明诏，诏越等，令两释猜嫌，各保分局，自今以後，其有不被诏书，擅兴兵马者，天下共伐之。《诗》云：「谁能执热，逝不以蹇」若诚濯之，必无灼烂之患，永有泰山之固矣。（《晋书·刘乔传》）



◇　用皮初下教

夫统天下者，宜与天下同心；化一国者，宜与一国为任。若必姻亲然後可用，则荆州十郡，安得十女婿然後为政哉？（《晋书·刘弘传》。弘以皮初补襄阳太守，朝廷以初虽有功，名器宜慎，乃以前东平太守夏侯陟为襄阳太守。陟，弘之婿也，弘下教。）





◇　下荆部教

太康已来天下无虞，遂共尚无为，贵谈庄老，少有说事，外托论公务，内但共谈笑。今即同舟而载，安可不人人致力邪？（《文选》干宝《晋纪总论》注引干宝《晋纪》，又见《御览》二百五十三。）

录事参军务举善弹非，令史亦各随职事修习也。（《北堂书钞》原本六十九）

礼，名山大泽不封，与共其利。今公私并兼，百姓无复厝手地，当何谓邪？速改此法。又酒室中云齐中酒、听事酒、猥酒，同用麴米，而优劣三品。投醪当与三军同其薄厚，自今不得分别。（《晋书·刘弘传》。旧制岘方二山泽中，不许百姓捕鱼，弘下教。）



◇　与督将教

吾昨鼓四中起，闻西城上兵咳声甚深，即呼省之，年过六十，羸病无襦，而督将差以持时。持时备不虞耳。此既无所防捍，又老羸病冻，不隐恤，必致死亡，督将岂可乃尔邪！（《御览》七百四十三）

将士寒穷者，给一韦袍复帽。（《御览》六百九十三）





◇　给赐巫卫教

录事巫卫忠清厉节，衣物不充，赐单复衣各一具；恒令厨食，给其家谷三百斛，诸吏宜见贤思齐。（《御览》四百二十六）



◇　与刘乔笺

适承范阳欲代明使君。明使君受命本朝，列居方伯，当官而行，同奖王室，横见迁代，诚为不允。然古人有言，牵牛以蹊人之田，信有罪矣，而夺之牛，罚亦重矣。明使君不忍亮直狷介之忿，甘为戎首，窃以为过。何者？至人之道，用行舍藏。跨下之辱，犹宜俯就，况于换代之嫌，纤介之衅哉，范阳国属，使君庶姓，周之宗盟，疏不间亲，曲直既均，责有所在。廉蔺区区战国之将，犹能升降以利社稷，况命世之士哉！今天下纷纭，主上播越，正是忠臣义士同心戮力之时。弘实暗劣，过蒙国恩，愿与使君共戴盟主，雁行下风，扫除凶寇，救苍生之倒悬，反北辰于太极。此功未立，不宜乖离。备蒙顾遇，情隆于常，披露丹诚，不敢不尽。春秋之时，诸侯相伐，复为和亲者多矣。愿明使君回既往之恨，追不二之踪，解连环之结，修如初之好。范阳亦将悔前之失，思崇後信矣。（《晋书·刘乔传》。）



◇　与东海王越书

适闻以吾州将擅举兵逐范阳，当讨之，诚明同异、惩祸乱之宜。然吾窃谓不可。何者？今北辰迁居，元首移幸，群后抗义以谋王室，吾州将荷国重恩，列位方伯，亦伐鼓即戎，戮力致命之秋也。而范阳代之，吾州将不从，由代之不允，但矫枉过正，更以为罪耳。昔齐桓赦射钩之雠而相管仲，晋文忘斩祛之怨而亲勃□，方之于今，当何有哉！且君子躬自厚而薄责于人，今奸臣弄权，朝廷困逼，此四海之所危惧，宜释私嫌，共存公义，含垢匿瑕，忍所难忍，以大逆为先，奉迎为急，不可思小怨忘大德也。苟崇忠恕，共明分局，连旗推锋，各致臣节，吾州将必输写肝胆，以报所蒙，实不足计一朝之谬，发赫然之怒，使韩卢东郭相困而为豺狼之擒也。吾虽庶姓，负乘过分，实愿足下率齐内外，以康王室，窃耻同侪自为蠹害，贪献所怀，惟足下图之。（《晋书·刘乔传》）



◎　张显

显，泰始初为议郎。有《析言》二十卷。

◇　析言

古谚文：「尧舜至圣，心脯脂；桀纣无道，肥肤三尺。」（《御览》三百七十八）



◎　孔晁

晁，泰始初为五经博士。有《逸周书注》八卷。

◇　二社议

汉氏及魏初，皆立一社一稷，至景初之时，更立大社太稷，又特立帝社，云礼记祭法云，王为群姓立社，曰太社，言为群姓，下及士庶，皆使立社，非自立，今并立二社，二神二位，同时俱祭，于事为重，于礼为黩，宜省除一社，以从旧典。（《通典》四十五）



◇　答马昭

马昭非王肃曰：「《周礼》，仲春，令会男女。《殷颂》：天命玄鸟，降而生商。《月令》：仲春玄鸟至之日，祀于高媒，玄鸟孚乳之月，以为嫁娶之候。」孔晁答曰：「《周官》云：凡娶判妻入子者皆书之。此谓霜降之后，冰泮之时，正以礼婚者也。次言『仲春令会男女，奔者不禁』。此婚期尽，不待备礼。玄鸟至，祀高□，求男之象，非嫁娶之候。」昭又难曰：「《诗》云：『有女怀春，吉士诱之』，『春日迟迟，女心伤悲』，『□彼小星，三五在东』，『绸缪束刍，三星在隅』，『我行其野，蔽芾共樗』，『仓庚于飞，熠耀其羽』。凡此皆兴于仲春，嫁娶之候。」晁曰：「『有女怀春』，谓女无礼，过时故思。『春日迟迟』，蚕桑始起，女心悲矣。『□彼小星』，喻妾侍从夫人。『三星在隅』，孟冬之月，参见东方，举正昏以刺时。『蔽芾其樗』，喻行遇恶夫；『熠耀其羽』，喻嫁娶盛饰。皆非仲春嫁娶之候。玄据朝尽之教，以为正婚，则奔者不禁，过于是月。」（《通典》五十九）



◎　姜铤

铤，泰始初为天水中正。



◇　上太常言杨旌举孝廉

杨旌遭伯母之丧几时而被孝廉举？又已葬未？及为人後不？案：旌以去六年二月遭伯母丧，其年十一月葬，十二月应举，不为人後。乡闾之论，以孝廉四科，德行高妙，清白冠首，必不谓在哀之人，礼之所责也。（《通典》一百一）



◎　刘熹

熹一作喜，又作喜，又作善。泰始初为太常博士祭酒。

◇　中山王立始祖庙议

《礼记·王制》，诸侯五庙，二昭二穆，与太祖而五，是则立始祖之庙，谓嫡统承重一人得立耳。假令支弟并为诸侯，始封之君，不得立庙也。今睦非为正统，若立祖庙中山，不得并也。後世中山乃得为睦立庙，为後世子孙之始祖耳。（《晋书·高阳王睦传》。睦封中山王，自表乞依六蓼祀皋陶曾阝杞祀相立庙，事下太常依礼典平议。博士祭酒刘熹等议。又见《通典》五十一。）



◇　难孔晁二社议

祭法为群姓立社，若如晁议，当言王使，不得言为下，云王为群姓立七祀，诸侯自为立五祀，若是使群姓私立，何得逾于诸侯而祭七祀乎？是为群姓立七祀，乃王之祀也。夫人取法于天，取财于地，普天率士，无不奉祀，而何言乎一神二位以为烦黩邪？（《通典》四十五）





◇　三恪二王议

汉魏为二王後，夏、殷、周之後为三恪。卫公署于前代为二王後，于大晋在三恪之数，应降称侯；祭祀制度宜与五等公侯同。（《通典》七十四）



◇　矫公智母服议

公智之父，弃夹纳王，其在户庭，尚为己配，苟有变悔，自由可也。还归夹氏，则他人矣。去就出处，各从所执，岂复矫父所得制乎？故出妻之礼，夫使人致曰：「某不敏，不能从而供粢盛，使某也敢告。」主人曰：「某子不肖，不敢避诛。」又曰：「妇当丧而出则除之。」然则相与之礼，于是绝矣。（《通典》九十四）



◇　杨旌周丧举孝廉议

礼，周之丧，卒哭而从政。进贡达士，为政之道也。此敬君之命，为下之顺，礼因杀而顺君命可也。今旌十二月被举，过既葬之後，因情哀杀而顺君命。三年之丧则终其服，周之丧一月而已，明情有轻重也。又案律令，无以丧废举之限。（《通典》一百一。博士祭酒刘善议。疑转写之误。）



◎　刘克

克，泰始初为少府。



◇　矫公智母服议

父者子之天，违父与违天同。公曜父临亡，知其母无守志，故敕公智还其母，此为临亡情正虑审也。公曜幼小在此母怀抱，其见慈长以至成人，过于所生，而母之亡，哀不过啁噍之顷，衣不释彩，食不损味，居处自若，古今未之有也。夫孝子事其亲，事亡若事存也。女子从人，出之则归，命之则反，上奉夫母以为姑，下有夫儿以为子，制矫氏之家政，修母氏之教命，而怡然无戚，言非我母也。（《通典》九十四。）



◎　爰□

□，泰始初为太常博士。



◇　杨旌周丧举孝廉议

案礼，周丧之未，可以吊人也。君子之仕，行其义也。今以丧在四科之一，虽无善称，亦应无咎。（《通典》一百一）



◎　韩光

光，泰始初为太常博士。



◇　杨旌周丧举孝廉议

孝廉清白克让为德。旌本周丧之戚，猥当贡举，不能辞退。诗人有言：「受爵不让」，旌应贬矣。（《通典》一百一）



◎　张髦

髦，幽州人。泰始初举秀才。



◇　上疏驳六宗旧说

□于六宗。礼祖考所尊者六也。何以考之？《周礼》及《礼记·王制》：「，天子将出，类于上帝，宜于社，造于祢；巡狩四方，觐诸候，归格于祖祢，用特。」《尧典》亦曰：「肆类于上帝，□于六宗，望于山川，遍于群神，班瑞于群后，肆觐东后，叶时月正日，同律度量衡，巡狩一岁以周，尔乃归格于艺祖，用特，臣以尚书与礼王制，同事一义，符契相合，□于六宗，正谓祀祖考宗庙也。文祖之庙六宗，即三昭三穆也。

如十家之说，既各异义，上下违背，且没乎祖之礼，考之礼。考之祀典，尊卑失序。若但类于上帝，不□祖祢而行；去时不告，归何以格？以此推之，较然可知也。《礼记》曰：「夫政，必本于天，□以降命。命降于社之谓□地，降于祖庙之谓仁义，降于山川之谓兴作，降于五祀之谓制度。」又曰：「祭帝于郊，所以定天位也。祀社于国，所以列地利也。祭祖于庙，所以本仁也。山川所以傧鬼神也。五礼所以本事也。。又曰：「礼行于郊，而百神受职焉；礼行于社，而百货可极焉；礼行于祖庙，而孝慈服焉；礼行于五祀，而正法则焉。故自郊社祖庙五祀，义之修而礼之藏也。」凡此皆孔子所以祖述尧舜，纪三代之教，著在祀典，首尾相证，皆先天地，次祖宗，而後山川群神耳。故《礼·祭法》曰：「七代之所更变者，□郊宗祖。」明舜受终文祖之庙，察璇玑，考七政，审已天命之定，遂上郊庙，当义合《尧典》，则周公其人也。郊祀后稷，以配天宗，祀文王于明堂，以配上帝。是以四海之内，各以其职来祭者也。居其位，摄其事，郊天地，供群神之礼；巡狩天下，而遗其祖宗，恐非有虞之志也。五岳视三公，四渎视诸侯，皆以案先儒之说；而以水旱风雨先五岳四渎，从祖考而次上帝，错于肆类而乱祀典：臣以十一家皆非也。（《续汉·祭祀志》中注补，晋武帝初，幽州秀才张髦上疏。）





卷七十四




◎　左思

思字太冲，齐国临淄人，左九嫔兄。泰始中为秘书郎，惠帝时。齐王□召为记室督，不就。有集五卷。



◇　齐都赋

□其岭镇其左。（《水经·巨洋水》注。）

四扈推移。（《御览》九百二十三）

其草则有杜若蘅菊，石后兰芷蕙，紫茎丹颖，湘{艹票}缥蒂。（《初学记》二十七）

胜火之木，冲水之草。（《御览》九百六十）

露桃霜李。（《御览》九百六十八）



◇　三都赋序

盖诗有六义焉，其二曰赋。扬雄曰：「诗人之赋丽以则。」班固曰：「赋者，古诗之流也。」先王采焉，以观土风。见「绿竹猗猗」，则知卫地淇澳之产；见「在其版屋」，则知秦野西戎之宅。故能居然而辨八方。然相如赋《上林》，而引「卢橘夏熟」，扬雄赋《甘泉》，而陈《玉树青葱》，班固赋《西都》，而叹「以出比目」，张衡赋《西京》，而述以游海若。假称珍怪，以为润色，若斯之类，匪啻于兹。考之果木，则生非其壤；校之神物，则出非其所。于辞则易为藻饰，于义则虚而无徵。且夫玉卮无当，虽宝非用；侈言无验，虽丽非经。而论者莫不诋讦其研精，作者大氐举为宪章。积习生常，有自来矣。余既思摹《二京》而赋《三都》，其山川城邑则稽之地图，其鸟兽草木则验之方志。风谣歌舞，各附其俗；魁梧长者，莫非其旧。何则？发言为诗者，咏其所志也；升高能赋者、颂其所见也。美物者贵依其本，赞事者宜本其实。匪本匪实，览者奚信？且夫任土作贡，《虞书》所著；辩物居方，《周易》所慎，聊举其一隅，摄其体统，归诸诂训焉。



◇　蜀都赋

有西蜀公子者，言于东吴王孙，曰：「盖闻天以日月为纲，地以四海为纪。九土星分，万国错□寺。崤函有帝皇之宅，河洛为王者之里。吾子岂亦曾闻蜀都之事欤？请为左右扬摧而陈之。」夫蜀都者，盖兆基于上世，开国于中古。廓灵关以为门，包玉垒而为宇。带二江之双流，抗峨眉之重阻。水陆所凑，兼六合而交会焉；丰蔚所盛，茂八区而庵蔼焉。

于前则跨蹑犍□，枕□奇交趾。经途所亘，五千馀里。山阜相属，含溪怀谷。岗峦纠纷，触石吐云。郁□□以翠微，崛巍巍以峨峨。干青霄而秀出，舒丹气而为霞。龙池氵□瀑氵贲其隈，漏江伏流溃其阿。汨若汤谷之扬涛，沛若蒙汜之涌波。于是乎邛竹缘岭，菌桂临崖。旁挺龙目，侧生荔枝。布绿叶之萋萋，结朱实之离离。迎隆冬而不凋，常晔晔以猗猗。孔翠群翔，犀象竞驰。白雉朝□，猩猩夜啼。金马聘光而绝景，碧鸡倏忽而曜仪。火井沈荧于幽痊高□阎飞煽于天垂。其间则有虎珀丹青，江珠瑕英。金沙银砾，符采彪炳，晖丽灼烁。

于後则却背华容，北指昆仑。缘以剑阁，阻以石门。流汉汤汤，惊浪雷奔，望之天迥，即之云昏。水物殊品，鳞介异族。或藏蛟螭，或隐碧玉。嘉鱼出于丙穴，良木攒于褒谷。其树则有木兰□□桂，杞□萧椅桐，棕楔枞。梗□南幽蔼于谷底，松柏蓊郁于山峰。擢修干，竦长条。扇飞云，拂轻霄。羲和假道于峻□反，阳乌回翼乎高标。巢居栖翔，聿兼邓林。冗宅奇兽，窠宿异禽。熊罴咆其阳，周□鹗亢□其阴。猿□腾希而竞捷，虎豹长啸而永吟。于东则左县巴中，百濮所充。外负铜梁于宕渠，内函要害于膏腴。其中则有巴菽巴戟，灵寿桃枝。樊以{艹租}圃，滨以盐池。□敝□夷山栖，鼋龟水处。潜龙蟠于沮泽，应鸣鼓而兴雨。丹沙□炽出其坂，蜜房郁毓被其阜。山图采而得道，赤斧服而不朽。若乃刚悍生其方，风谣尚其武。奋之则宾旅，玩之则渝舞。锐气剽于中叶，□乔容世于乐府。

于西则右挟岷山，涌渎发川。陪以白狼，夷歌成章。垧野草昧，林麓黝倏。交让所植，蹲鸱所伏。百药灌丛，寒卉冬馥。异类众夥，于何不育？其中则有青珠黄环，碧□芒消。或丰绿荑，或蕃彤椒。麋芜布氵□于中阿，风连蔓蔓于兰皋。红葩紫饰，柯叶渐苞。敷蕊葳蕤，落英飘摇。神农是尝，卢跗是料。芳追气邪，味蠲疠□。其封域之内，则有原隰坟衍，通望弥博。演以潜沫，浸以绵雒。沟洫脉散疆里绮错。黍稷油油，□更稻莫莫。指渠口以为云门，洒氵彪池而为陆泽。虽星毕之滂沲，尚未齐其膏液。尔乃邑居隐赈，夹江傍山。栋宇相望，桑梓接连。家有盐泉之井，户有橘柚之园。其园则有林檎枇杷，橙柿□□□亭。□□桃函列，梅李罗生，百果甲宅，异色同荣。朱缨春熟，素柰夏成。若乃大火流，凉风厉，白露凝，微霜结。紫梨津润，□孱栗罅发。蒲桃乱溃，若榴竞裂。甘至自零，芬芬酷烈。其园则有□□茱萸，瓜畴芋区。甘蔗辛姜，阳{艹区}阴敷。日往菲薇，月来扶疏。任土所丽，众献而储。其沃瀛则有攒蒋丛蒲，绿菱红莲。杂以蕴藻，糅以苹蘩。总茎□尼□尼，□叶{艹秦}□，□实时味，王公羞焉。其中则有鸿俦鹄侣，{振鸟}鹭鹈鹕，晨凫旦至，候雁衔芦。木落南翔，冰泮北徂。云飞水宿，□吭清渠。其深则有白鼋命鳖，玄獭上祭。□鲔鳟鲂，□弟鳢□少□尝差鳞次色，锦质报章。跃涛戏濑，中流相忘。于是乎金城石郭，兼市中区。既丽且崇，实号成都。辟二九之通门，画方轨之广涂。营新宫于爽垲，拟承明而起庐。结阳城之延阁，飞观榭乎云中。开高轩以临山，列绮窗面瞰江。内则议殿、爵堂，武义、虎威。宣化之闼，崇礼之闱。华阙双邈，重门洞开。金铺交映，玉题相晖。外则轨躅八达，里□对出。比屋连甍，千庑万室。亦有甲第，当衢向术。坛宇显敞，高门纳驷。庭扣锺磬，堂抚琴瑟。匪葛匪浆畴能是恤。

亚以少城，接乎其西。市廛所会，万商之渊。列隧百重，罗肆巨千。贿贷山积，纤丽星繁。都人士女，礻玄服靓妆。贾贸□带鬻，舛错纵横。异物崛诡，奇于八方。布有ㄅ滑面有桄榔。邛杖传节于大夏之邑，□酱流味于番禺之乡。舆辇杂沓，冠带混并。累毂垒迹，叛衍相倾。喧哗鼎沸，则□□聒宇宙；嚣尘张天，则埃□盖曜灵。□□之里，伎巧之家。百室离房，机杼相和。贝锦斐成，濯色江波。黄润比简，□金所过。侈侈隆富，卓郑埒名。公擅山川，货殖私庭。藏镪巨万，钅瓜扌规兼呈。亦以财雄，翕习边城。三蜀之豪，时来时往。养交都邑，结俦附党。剧谈戏论，扼腕抵掌。出则连骑，归从百两。若其旧俗，终冬始春。吉日良辰，置酒高堂，以御嘉宾。金□中坐，肴□四陈。觞以清□票，鲜以紫鳞。羽爵执竞，丝竹乃发。巴姬弹弦，汉女击节。起西音于促柱，歌江上之《风□》厉。纡长袖而屡舞，翩跹跹以裔裔。合樽促席，引满相罚。乐饮今夕，一醉累月。

若夫王孙之属，□公之伦。从禽于外，巷无居人。并乘骥子，俱服鱼文。玄黄异校，结驷缤纷。西逾金堤，东越玉津。朔别期晦，匪日匪旬。蹴蹈蒙笼，涉□葛寥廓。鹰犬倏□申，□罗络幕。毛群陆离，羽族纷泊。翕响挥霍，中网林薄。屠□麋，翦旄尘。带文蛇，跨雕虎。志未聘，时欲晚。追轻翼，赴绝远。出鼓门之阙，驰九折之坂。经三峡之峥嵘，蹑五□兀之蹇□。戟食铁之兽，射噬毒之鹿。晶□氓于□草，弹言鸟于森木。拔象齿，戾犀角。鸟铩翮，兽废足。

殆而□来相与，第如滇池，集于江渊。试水客，舣轻舟。娉江{非女}，与神游。罨翡翠，钓□□鱼由。下高鹄，出潜虬。吹洞箫，发棹讴。感□覃鱼，动阳侯。腾波沸涌，珠贝泛浮。若云汉含星，而光耀洪流。将飨獠者，张□幕，会平原。酌清酤，割芳鲜。饮御酣，宾旅旋。车马雷骇，轰轰阗阗。若风流雨散，漫乎数百里间。斯盖宅土之所安乐，观听之所踊跃也。焉独三川，为世朝市？

若乃卓荦奇谲，倜傥罔己。一经神怪，一纬人理。远则岷山之精，上为井络。天帝运期而会昌，景福□□而兴作。碧出苌弘之熏鸟生杜宇之魄。妄变化而非常，羌见伟于畴昔。近则江汉炳灵，世载其英。蔚苦相如，□爵若君平。王褒□晔而秀发，扬雄含章而挺生。幽思绚《道德》，□藻藻天庭。考四海而为俊，当中叶而擅名。是故游谈者以为誉，造作者以为程也。至乎临谷为塞，因山为障。峻□且塍埒，长城豁险，吞若巨防。一人守隘，万夫莫向。公孙跃马而称帝，刘宗下辇而自王。由此言之，天下孰尚？故虽兼诸夏之富有，犹未若兹都之无量也。」（《文选》）



◇　吴都赋

东吴王孙冁然而ㄉ，曰：「夫上图景宿，辨于天文者也。下料物土，析于地理者也。古先帝代，曾览八弦之洪绪。一六合而光宅，翔集遐宇。鸟策篆素，玉牒石记。鸟闻梁岷有陟方之馆，行宫之基欤？而吾子言蜀都之富，禺同之有。玮其区域，美其林薮。矜巴汉之阻，则以为袭险之右。徇蹲鸱之沃，则以为世济阳九。龌龊而□，顾亦曲士之所叹也。旁魄而论都，抑非大人之壮观也。何则？土壤不足以摄生，山川不足以周卫。公孙国之而破，诸葛家之而灭。兹乃丧乱之丘墟，颠覆之轨辙。安可以俪王公而著风烈也？玩其碛砾而不窥玉渊者，未知骊龙之所蟠也。习其弊邑而不睹上邦者，未知英雄之所躔也。

子独未闻大吴之巨丽乎？且有吴之开国也，造自太伯，宣于延陵。盖端委之所彰，高节之所兴。建至德以《井办》洪业，世无得而显称。由克让以立风俗，轻脱□于千乘。若率土而论都，则非列国之所觖望也。故其经略，上当星纪。拓土画疆，卓荦兼并。包括干越，跨蹑蛮荆。婺女寄其曜，翼轸寓其精。指衡岳以镇舒，目龙川而带□。

尔其山泽，则嵬嶷□□兀，□婴溟郁□弗。溃氵虹泮汗，滇氵眄淼漫。或涌川而开渎，或吞江而纳汉。□鬼□巍巍，氵彪□氵旰□。□钦□金乎数州之间，灌注乎天下之半。百川派别，归海而会。控清引浊，混涛并濑。喷薄沸腾，寂寥长迈。濞焉汹汹，隐焉磕磕。出乎大荒之中，行乎东极之外，经扶桑之中林，包汤谷之滂沛，潮波汨起，回复万里，□雾氵逢氵孛。云蒸昏昧，泓澄□□□。□溶沆漾，莫测其深，莫究其广。澶氵恬漠而无涯，总有流而为长。瑰异之所丛育，鳞甲之所集往。

于是乎长鲸吞航，修鲵吐浪。跃龙腾蛇，鲛鲻琵琶。王鲔鱼候鲐，□龟□番□昔。乌贼拥剑，《句黾》{辟黾}鲭鳄。涵泳乎其中，葺鳞镂甲，诡类舛错。溯洄顺流，□佥喁沈浮。鸟则□鸡□玉□，霜□鹄鹭鸿。爰□□避风，候雁造江。□□庸□渠□，青□鹤秋□□。鹳鸥□鸬，泛滥乎其上。湛淡羽仪，随波参差。理翮整翰，容与自玩。雕啄蔓藻，刷荡漪澜。鱼鸟聱《耳□》，万物蠢生。芒芒□□□，慌罔奄□，神化翕忽，函幽育明。穷性极形，盈虚自然。蚌蛤珠胎，与月亏全。巨鳌□□，首冠灵山。大鹏缤翻，翼若垂天。振荡汪流，雷□重渊。殷动宇宙，胡可胜原。

岛屿绵邈，洲渚冯隆。旷瞻迢递，回眺冥蒙。珍怪丽，奇隙充。径路绝，风云通。洪桃屈盘，丹桂灌丛。琼技抗茎而敷蕊，珊瑚幽茂而玲珑。增冈重阻，列真之宇。玉堂对□，石室相距。蔼蔼翠幄，袅袅素女。江{非女}于是往来，海童于是宴语。斯实神妙之响象，嗟难得而《尔见》缕。尔乃地势□央□，卉木沃蔓。遭薮为圃，值林为苑。异□{艹区}□□，夏晔冬茜。方志所辨，中州所羡。草则藿{艹纳}豆蔻，姜汇非一。江蓠之属，海苔之类。纶组紫绛，食葛香茅。石帆水松，东风扶留。布□漓皋泽，蝉联陵丘。夤缘山岳之{巴山}，幂历江海之流。扌兀白蒂、衔朱蕤。郁兮茂，晔兮菲菲。光色炫晃，芬馥□□。职贡纳其包匦，离骚咏其宿莽。木则枫柙□豫樟，□并榈枸榔。绵□元□屯栌，文□襄桢□□。平仲□君□迁，松梓古度。楠榴之木，相思之树。宗生高冈，族茂幽阜。擢本千寻，垂荫万亩。攒柯□茎，重葩□奄叶。轮□虬蟠，□□□显鳞接。容色杂糅，绸缪缛绣。宵露□□，旭日ㄙ□孛。与风摇□，《风幼》浏飕□，鸣条律畅，飞音响亮。盖象琴筑并奏，笙竽俱唱。其上则猿父哀吟，犭军子长啸。□鼯猓然，腾□飞超。争接县垂，竞游远枝。惊透沸乱，牢落□散。其下则有枭羊{鹿齐}狼，□犭俞犭区象。鸟菟之族，犀兕之党。钩爪锯牙，自成锋颖。精若耀星，声若震霆。名载于山经，形镂于夏鼎。

其竹则□□《□林》﹄，桂箭射筒。柚梧有篁，《□票》《□劳》有丛。苞荀抽节，往往萦结。绿叶翠茎，冒霜停雪。□肃矗森萃，蓊茸萧瑟。檀栾蝉娟，玉润碧鲜。梢云无以逾，□解谷弗能连。□□食其实，□雏扰其间。其果则丹橘馀甘，荔枝之林。槟榔无柯，椰叶无荫。龙眼橄榄，探榴御霜。结根比景之阴。列挺衡山之阳，素华斐，丹秀芳。临青壁，系紫房。鹧鸪南翥而中留，孔雀纟卒羽以翱翔。山鸡归飞而来栖，翡翠列巢以重行。其琛赂则琨瑶之阜，铜锴之垠。火齐之宝，骇鸡之珍。□丹明玑，金华银朴。紫贝流黄，缥碧素玉。隐赈崴{嵬衣}，杂插幽屏。精曜潜颖，{折石}□多山谷。□奇岸为之不枯，林木为之润黩。隋侯于是鄙其夜光，宋玉于是陋其结绿。

其荒陬谲诡，则有龙穴内蒸，云雨所储。陆鲤若兽，浮石若桴。双则比目，片则王馀。穷陆饮木，极沈水居。泉室潜织而卷绡，渊客慷慨而泣珠。开北户以向日，齐南冥于幽都。其四野则畛□□无数，膏腴兼倍。原隰殊品，□隆异等。象耕鸟耘，此之自与。□爵秀菰穗，于是乎在。煮海为盐，采山铸钱。国税再熟之稻，乡贡八蚕之绵。

徒观其郊隧之内奥，都邑之纲纪。霸王之所根柢，开国之所基趾。郛郭周币，重城结隅。通门二八，水道陆衢。所以经始，用累千祀。宪紫宫以营室，廓广庭之漫漫。寒暑隔阂于邃宇，虹□回带于云馆。所以跨□寺，焕炳万里也。造姑苏之高台，临四远而特建，带朝夕之浚池，佩长洲之茂苑。窥东山之府，则瑰宝溢目；《丽见》海陵之仓，则红粟流衍。起寝庙于武昌，作离宫于建业。阐阖闾之所营，采夫差之遗法。抗神龙之华殿，施荣□而捷猎。崇临海之崔巍，饰赤鸟之□晔，东西胶葛，南北峥嵘，房栊对□广，连阁相经。阍闼谲诡，异山奇名。左称弯□奇，右号临硎。雕栾镂□，青琐丹楹。图以云气，画以仙灵。虽兹宅之夸丽，曾未足以少宁。思比屋于倾宫，毕结瑶而构琼。高闱有闶，洞门方轨。朱阙双立，驰道如砥。树以青槐，互以绿水。玄荫耽耽，清流□□。列寺七里，侠栋阳路。屯营栉比，廨署棋布。横塘查下，邑屋隆夸。长干延属，飞甍舛互。

其居则高门鼎贵，魁岸豪杰。虞魏之昆，顾陆之裔。岐嶷继体，老成奕世。跃马叠迹，朱轮累辙。陈兵而归，兰钅奇内设。冠盖云荫，闾阎阗噎。其邻则有任侠之靡，轻讠少之客。缔交翩翩，傧从弈弈。出蹑珠履，动以千百。里宴巷饮，飞觞举白。翘关扛鼎，拚射壶博。鄱阳暴谑，中酒而作。

于是乐只□而欢饫无匮，都替殷而四奥来暨。水浮陆行，方舟结驷。唱擢转毂，昧旦永日。开市朝而并纳，横□□而流溢。混品物而同厘，并都鄙而为一。士女伫眙，商贾骈□。□衣□服，杂沓亻从萃。轻舆案辔以经隧，楼船举□风而过肆。果布辐凑而常然，致远流离与珂□。纟集贿纷纭，器用万端。金镒磊□，珠□阑干。桃笙象簟，韬于筒中。蕉葛升越，弱于罗纨。□□□犭□，交贸相竞。喧哗□皇呷，芬葩荫映。挥袖风飘，而红尘昼昏，流汗□□而中逵泥泞。

富中之□，货殖之选。乘时射利，财丰巨万。竞其区宇，则并疆兼巷；矜其宴居，则珠服玉馔。□材悍壮，此焉比庐。捷若庆忌，勇若专诸。危冠而出，竦剑而趋。扈带鲛函，扶揄属镂。藏钅施于人，去《盾戈》自闾。家有鹤膝，户有犀渠。军容蓄用，器械兼储。吴钧越棘，纯钧湛卢。戎车盈于石城，戈船掩乎江湖。

露往霜来，日月其除。草木节解，鸟兽□盾肤。观鹰隼，诫征夫。坐组甲，建祀姑。命官帅而拥铎，将校猎乎具区。乌浒狼□荒，夫南西屠。儋耳黑齿之酋，金邻象郡之渠。□□戌□□，□□警捷，先驱前涂。俞骑骋路，指南司方。出车槛槛，被练锵锵。吴王乃巾玉辂，轺□肃□霜。□鱼须，常重光。摄鸟号，佩干将。羽旄扬蕤，雄戟耀芒。贝胄象弭，织文鸟章。六军衤匀服，四骐龙骧。峭格周施，置□普张。毕罕琐结，{□民}□□连纲。□去以九疑，御以沅湘。□轩蓼扰，彀骑炜煌。袒衤易徒搏，拔距投石之部。猿臂《骨并》胁，狂《走焦》犷犭癸。鹰瞵鹗视，□□《羽立》《羽沓》。若离若合者，相与腾跃乎莽{□良}之野。干卤殳《缶延》，□夷勃卢之旅。长《矛殳》短兵，直发驰骋。儇佻坌立，衔枚无声。悠悠旆旗者，相与聊浪乎昧莫之垧。钲鼓叠山，火烈□林。飞□阎浮烟，载霞载阴。《艹拉》扌□雷□良，崩峦弛岑。鸟不择木，兽不择音。□《虎甘》《虎□》，纟页麋麋。蓦六驳，追飞生。弹鸾京□，射猱犭廷。白雉落，黑鸩零。陵绝□□□焦，聿越□险。□世逾竹柏，犭联犭彖杞楠。封□犭希，神螭掩。刚镞润，霜刃染。

于是弭节顿辔，齐镳驻跸。徘徊倘佯，寓目幽蔚。览将帅之拳勇，与士卒之抑扬。羽族以觜距为刀铍，毛群以齿角为矛铗，皆体著而应卒。所以挂扌乞而为创□，冲□卒而断筋骨。莫不衄锐挫芒，拉捭摧藏。虽有石林之□□，请攘臂而靡之；虽有雄虺之九首，将抗足而□此之。颠覆巢居，剖破窟宅。仰攀□□，俯蹴豺犭莫。去刂熊罴之室，剽掠虎豹之落。猩猩啼而就禽，狒狒笑而被格。屠巴蛇，出象骼。斩鹏翼，掩广泽。轻禽狡兽，周章夷犹。狼跋乎纟弘中，忘其所以ㄦ□易，失其所以去就。魂褫气慑，而自踢□伏者，应弦饮羽，形偾景僵者，累积而增益，杂袭错缪。倾薮薄，倒岬岫。岩穴无《豕开》《豕从》，翳荟无犭希鹨。思假道于丰隆，披重霄而高狩。笼鸟兔于日月，穷飞走之栖宿。

ㄍ涧阒，冈岵童。罾罘满，效获众。回靶乎行睨，观鱼乎三江。泛舟航于彭蠡，浑万艘而既同。弘舸连舳，巨槛接舻。飞云盖海，制非常模。叠华楼而岛□寺，时仿佛于方壶。比□首而有裕，迈馀皇于往初。张组帏，构流苏。开轩幌，镜水区。篙工楫师，选白闽禺。习御长风，狎玩灵胥，责千里于寸阴，聊先期而须臾。棹讴超箫籁鸣。洪流响，渚禽警。弋□放。稽鹪明□，虞机发。留□□，钩铒纵横，网罟接绪。术兼詹公，巧倾任父。筌□亘□瞢，鲡□尝□少。罩两□介，{□巢}□高□假乘鲎鼋鼍，同□共罗。沈虎潜鹿，《有龙》胧亻窘束。□鲸辈中于群□，□抢暴出而相属，虽复临河而钓鲤，无异射鲋于井谷。

结轻舟而竞逐，迎潮水而振纟昏。想萍实之复形，访灵夔于鲛人。精卫衔石而遇缴，文鳐夜飞而触纶。北山亡其翔翼，西海失其游鳞。雕题之士，镂身之卒。比饰虬龙，蛟螭与对。简其华质，则周□费锦缋。料其□勇，则鹏悍狼戾。相与昧潜险，搜瑰奇。摸蜻□昌，扪觜□□。剖巨蚌于回渊，濯明月于涟漪。毕天下之至异，讫无索而不臻。溪壑为之一罄，川渎为之中贫。哂澹台之见谋，聊袭海而徇珍。载汉女于後舟，追晋贾而同尘。汨乘流以砰宕，翼风思风之《风刘》《风台》。直冲涛而上濑，常沛沛以悠悠。汔可休而凯归，揖天吴与阳侯。指包山而为期，集洞庭而淹留。数军实乎桂林之苑，飨戎旅乎落星之楼。置酒若淮泗，积肴若山丘。飞轻轩而酌绿酃，方双辔而赋珍羞。饮烽起，□鼓震。士遗倦，众怀欣。幸乎馆娃之宫，张女乐而娱群臣。罗金石与丝竹，若钧天之下陈。登东歌，操南音。胤阳阿，咏□任。荆艳楚舞，吴愉越吟。翕习容裔，靡靡□□。

若此者，与夫唱和之隆响动，锺鼓之铿《耳□》有殷。坻颓干前，曲度难胜。皆与谣俗汁协，律吕相应。其奏乐也，则木石润色；其吐哀也。则凄风暴兴。或超《延露》而《驾辩》，或逾《绿水》而《采菱》。军马弭髦而仰秣，渊鱼竦鳞而上升。酣氵胥半，八音并。欢情留，良辰征。鲁阳挥戈而高麾，回曜灵于太清。将转西日而再中，齐既往之精诚。

昔者夏后氏朝群臣于兹土，而执玉帛者以万国。盖亦先王之所高会，而四方之所轨则。春秋之际，要盟之主。阖闾信其威，夫差穷其武。内果五员之谋，外骋孙子之奇。胜强楚于柏举，栖劲越于会稽。阙沟乎商鲁，争长于黄池。徒以江湖险陂，物产殷充。绕□未足言其固，郑白未足语其丰。士有陷坚之锐，俗有节概之风。睚眦则挺剑，喑呜则弯弓。拥之者龙腾，据之者虎视。麾城若振槁，搴旗若顾指。虽带甲一朝，而元功远致。虽累叶百叠，而富强相继。乐氵胥□其方域，列仙集其土地。桂父练形而易色，赤须蝉蜕而附丽。中夏比焉，毕世而罕见，丹青图其珍玮，贵其宝利也。舜禹游焉，没齿而忘归，精灵留其山阿，玩其奇丽也。剖判庶士，商扌□万俗。国有郁鞅而显敞，邦有湫厄而□卷□。伊兹都之函弘，倾神州而韫椟。仰南斗以斟酌，兼二仪之优渥。繇此而揆之，西蜀之于东吴，小大之相绝也，亦犹棘林萤耀，而与夫□寻木龙烛也。否泰之相背也，亦犹帝之悬解，而与桎梏疏属也。庸可共世而论巨细，同年而议丰确乎？暨其幽遐独邃，寥廓闲奥。耳目之所不该，足趾之所不蹈。倜傥之极异，讠屈诡之殊事，藏理于终古，而未寤于前觉也。若吾子之所传，孟浪之遗言，略举其梗概，而未得其要妙也。」（《文选》）



◇　魏都赋

魏国先生有□其容，乃盱衡而诰曰：「异乎交益之士，盖音有楚夏者，土风之乖也；情有险易者，习俗之殊也。虽则生常，固非自得之谓也。昔市南宜僚弄丸，而两家之难解。聊为吾子复玩德音，以释二客竞于辩囿者也。夫泰极剖判，造化权舆。体兼昼夜，理包清浊。流而为江海，结而为山岳。列宿分其野，荒裔带其隅。岩冈潭渊，限蛮隔夷，峻危之窍也。蛮陬夷落，译道而通，鸟兽之氓也。正位居体者，以中夏为喉，不以边垂为襟也。长世字□者，以道德为番不以袭险为屏也。而子大夫之贤者，尚弗曾庶翼等威，附丽皇极，思禀正朔，乐率贡职。而徒务于诡随匪人，宴安于绝域，荣其文身，骄其险棘。缪默语之常伦，牵胶言而逾侈，饰华离以矜然，假倔强而攘臂。非醇粹之方壮，谋□春驳于王义，孰愈寻靡于中逵，造沐猴于棘刺。剑阁虽□□，凭之者蹶，非所以深根固蒂也。洞庭虽□，负之者北，非所以爱人治国也。彼桑榆之末光，逾长庚之初辉。况河冀之爽垲，与江介之湫湄。故将语子以神州之略，赤县之畿。魏都之卓荦，六合之枢机。于时运距阳九，汉纲绝维，奸回内□，兵缠紫微。翼翼京室，眈眈帝宇，巢焚原燎，变为煨烬，故荆棘旅庭也。殷殷寰内，绳绳八区，锋镝纵横，化为战场，故糜鹿寓城也。伊洛榛旷，崤函荒芜。临□牢落，鄢郢丘墟。而是有魏开国之日，缔构之初。万邑比焉，亦独□麋之与子都。培□娄之与方壶也。

且魏地者，毕昴之所应，虞夏之馀人。先王之桑梓，列圣之遗尘。考之四隈，则八□之中；测之寒暑，则霜露所均。卜偃前识而赏其隆，吴札听歌而美其风。虽则衰世，而盛德形于管弦；虽逾千祀，而怀旧蕴于遐年。尔其疆域，则旁极齐秦，结凑冀道。开胸殷卫，跨蹑燕赵。山林幽峡，川泽回缭。恒碣□□□于青霄，河汾浩氵旰而皓氵羔，南瞻淇澳，则绿竹纯茂，北临漳滏，则冬夏异沼。神钲迢递于高峦，灵响时惊于四表。温泉毖涌而自浪，华清荡邪而难老。墨井盐池，玄滋素液。厥田惟中，厥壤惟白。原隰□匀□匀，坟衍斥斥。或嵬□而复陆，或《光黄》朗而拓落。乾坤交泰而□□，嘉祥徽显而豫作。是以兆朕振古，萌柢畴昔。藏气谶纬，闷象竹帛。迥时世而渊默，应期运而光赫。暨圣武之龙飞，肇受命而光宅。

爰初自臻，言占其良。谋龟谋筮，亦既允臧。修其郛郭，缮其城隍。经始之制，牢笼百王。画雍豫之居，写八都之宇。鉴茅茨于陶唐，察卑宫于夏禹。古公草创而高门有闶，宣王中兴而筑室百堵，兼圣哲之轨，并文质之状。商丰约而折中，准当年而为量。思重爻，摹大壮。览荀卿，采萧相。□拱木于林衡，授全模于梓匠。遐迩悦豫而子来，工徒拟议而骋巧。阐钩绳之筌绪，承二分之正要。揆日晷，考星耀。建社稷，作清庙。筑曾宫以回币，比冈□兼而无陂。造文昌之广殿，极栋宇之弘规。{山对}若崇山崛起以崔嵬，{髟□}若玄云舒□以高垂。瑰材巨世，□□□□□参差。□□复结，栾栌叠施。丹梁虹申以并互，朱桷森布而支离。绮井列疏以悬蒂，华莲重葩而倒彼。齐龙首而涌□，时梗概于氵彪池。旅楹闲列，晖鉴□央振。榱题□《黑建》，阶盾阝嶙岣。长庭砥平，锺□夹陈。风无纤埃，雨无微津。岩岩北阙，南端□遵。竦峭双碣，方驾比轮。西辟延秋，东启长春。用觐群后，观享颐宾。

左而中朝有□，听政作寝。匪朴匪斫，去泰去甚。木无雕锼，土无绨锦。玄化所甄，国风所禀。于前则宣明显阳，顺德崇礼。重闱洞出，锵锵济济。珍树猗猗，奇卉萋萋。蕙风和薰，甘露如醴。禁台省中，连闼对廊。直事所繇，典刑所藏。蔼蔼列侍，金蜩齐光。诘朝陪幄，纳言有章。亚以柱後，执法内侍。符节谒者，典玺储吏。膳夫有官，药剂有司。肴□□顺时，腠理则治。于後则椒鹤文石，永巷壶术。楸梓木兰，次舍甲乙。西南其户，成之匪曰。丹青焕炳，特有温室。仪形宇宙，历象贤圣。图以百瑞，纟卒以藻咏。芒芒终古，此焉则镜。有虞作绘，兹亦等竞。

右则疏圃曲池，下畹高堂。兰渚莓莓，石濑汤汤。弱{艹□}系实，轻叶振芳。奔龟跃鱼，有□祭吕梁。驰道周屈于果下，延阁胤宇以经营。飞陛方辇而径西，三台列峙以峥嵘。亢阳台于阴基，拟华山之削成。上累栋而重□，下冰室而洹冥。周轩中天，丹墀临□。增构峨峨，清尘票彡□。云雀□是甍而矫首，壮翼□镂于青霄。雷雨窈冥而未半，□日笼光于绮寮。习步顿以升降，御春服而逍遥。八极可围于寸眸，万物可齐于一朝。长涂牟首，豪徼互经。晷漏肃超明宵有程。附以兰钅奇，宿以禁兵。司卫闲邪，钩陈罔惊。于是崇墉□洮婴堞带□。四门□献□献，隆厦重起。凭太清以混成，越埃□盍而资始。藐藐标危，亭亭峻趾。临焦原而不恍，谁劲捷而无犭思。与冈岑而永固，非有期乎世祀。阳灵停曜于其表，阴□□雾于其里。苑以玄武，陪以幽林。缭垣开囿，观宇相临。硕果灌丛，围木竦寻。篁条怀风，蒲陶结阴。回渊ㄘ，积水深。兼葭□，□□森。丹藕凌波而的白乐，绿芰泛涛而浸潭。羽翮颉颃，鳞介浮沈。栖者择木，□者择音。若咆渤□与姑馀，常鸣鹤而在阴。表清御勒《虞箴》。思国恤，忘从禽。樵苏往而无忌，即鹿纵而匪禁。□某□□野，奕奕□亩。甘茶伊蠢，芒种斯阜。西门溉其前，史起灌其後。□登流十二，同源异口。畜为屯云，泄为行雨。水澍□更□余，陆时稷黍。黝黝桑柘，油油麻贮。均田画畴，蕃庐错列。姜芋充茂，桃李阴翳。家安其所，而服美自悦。邑屋相望，而隔逾奕世。内则街冲辐辏，朱阙结隅。石杠飞梁，出控漳渠。疏通沟以滨路，罗青槐以荫涂。比沧浪而可濯，方步□阎而有逾。习习冠盖，莘莘蒸徒。斑白不提，行旅让衢。设官分职，营处署居。夹之以府寺，班之以里闾。其府寺则位副三事，官逾六卿。奉常之号，大理之名。厦屋一揆，华屏齐荣。肃肃阶阙，重门再扃。师尹爰止，毗代作桢。其闾阎则长寿、吉阳，永平、思忠。亦有戚里，□宫之东。□□出长者，巷苞诸公。都护之堂，殿居绮窗。舆骑朝猥，蹀危攵其中。营客馆以周坊，饬宾侣之所集。玮丰楼之□闳，起建安而首立。葺墙幂室，房庑杂袭。剖劂罔掇，匠斫积习。广成之传无以畴，稿街之邸不能及。廓三市而开廛，籍平逵而九达。班列肆以兼罗，设□□以襟带。济有无之常偏，距日中而毕会。抗旗亭之□薛，侈所□之博大。百隧毂击，连轸万贯。凭轼捶马，袖幕纷半。壹八方而混同，极风采之异观。质剂平而交易，刀布贸而无□。财以工化，贿以商通。难得之货，此则弗容。器周用而长务，物背窳而就攻。不鬻邪而豫贾，著驯风之醇浓。白藏之藏，富有无堤。同赈大内，控引世资，□□家积□带，琛币充□刃。关石之所和钧，财富之所底慎。燕弧盈库而委劲，冀马填厩而驵骏。

至乎□敌纠纷，庶土罔宁。圣武兴言，将曜威灵。介胄重袭，□旗跃茎。弓珧解檠，矛钅延飘英。三属之甲，缦胡之缨。控弦简发，妙拟更嬴。齐被练而□戈，袭偏□以讠贵列。毕出征而中律，执奇正以四伐。硕画精通，目无匪制。推锋积纪，钅芒气弥锐。三接三捷，既昼亦月。克翦方命，吞灭咆□，云撤叛换，席卷虔刘。□威八□，荒阻率由。洗兵海岛，刷马江洲。振旅□甸□甸，反旆悠悠。凯归同饮，疏爵普畴。朝无元刂印，国无费留。

丧乱既弭而能宴，武人归兽而去战。萧斧戢柯以柙刃，虹旌摄麾以就卷。斟《洪范》，酌典宪。观所恒，通其变。上垂拱而司契，下缘督而自劝。道来斯贵，利往则贱。囹圄寂寥，京庾流衍。于是东□是即序，西倾顺轨。荆南怀忄惠，朔北思韪。绵绵回途，骤山骤水。襁负赆贽，重译贡篚。□首之豪，钅□耳之杰。服其荒服，敛衽魏阙。置酒文昌，高张宿设。其夜未遽，庭燎晰晰。有客祁祁，载华载裔。岌岌冠纟徙，累累辫发。清酤如济，浊醪如河。冻醴流澌，温酎跃波。丰肴衍衍，行庖皤皤。□□□区宴，酣氵胥无哗。延广乐，奏九成。冠韶夏，冒六茎。亻曹响起，疑震霆。天宇骇，地庐惊。亿若大帝之所兴作，二嬴之所曾聆。金石丝竹之恒韵，匏土革木之常调。干戚羽旄之饰好，清讴微吟之要妙。世业之所日用，耳目之所闻觉。杂糅纷错，兼该泛博。□□娄所掌之音，□昧任禁之曲。以娱四夷之君，以睦八荒之俗。

既苗既狩，爰游爰豫。藉田以礼动，大阅以义举。备法驾，理秋御。显文武之壮观，迈梁驺之所著。林不槎卉，泽不伐夭。斧□以时，罾□以道。德连木理，仁挺芝草。皓兽为之育薮，丹鱼为之生沼。□云翔龙，泽马于阜。山图其石，川形其宝。莫黑匪乌，三趾而来仪。莫赤匪狐，九尾而自扰。嘉颖离合以□□，醴泉涌流而浩浩。显祯祥以曲成，固触物而兼造。盖亦明灵之所酬酢，休徵之所伟兆。

□文□文率士，迁善罔匮，沐浴福应，宅心□覃粹。馀粮栖亩而弗收，颂声载路而洋溢。河洛开奥，符命用出。翩翩黄鸟，衔书来讯。人谋所尊，鬼谋所秩。刘宗委驭，巽其神器。窥玉策于金□，案图□于石室。考历数之所在，察五德之所莅。量寸旬，涓吉日。陟中坛，即帝位。改正朔，易服色继绝世，修废职。徽帜以变，器械以革。显仁翌明，藏用玄默。菲言厚行，陶化染学。雠校篆籀，篇章毕觌。优贤著于扬历，匪孽形于亲戚。本枝别干，蕃屏皇家。勇若任城，才若东阿。抗□则威□佥秋爽□华则华纵春葩。英哲雄豪，佐命帝室。相兼二八，将猛四七。赫赫震震，开务有谧。故令斯民睹泰阶之平，可比屋而为一。

算祀有纪，天禄有终。传业禅祚，高谢万邦。皇恩绰矣，帝德冲矣。让其天下，臣至公矣。荣操行之独得，超百王之庸庸。追互卷领与结绳，眷留重华而比踪。尊卢赫胥，羲农有熊。虽自以为道，洪化以为隆。世笃玄同，奚遽不能与之踵武而齐其风？是故料其建国，析其法度。谘其考室，议其举厝。复之而无□攵，申之而有裕。非疏粝之士所能精，非鄙俚之言所能具。

至于山川之亻卓诡，物产之魁殊。或名奇而见称，或实异而可书。生生之所常厚，洵美之所不渝。其中则有鸳鸯、交谷，虎涧、龙山。掘鲤之淀，盖节之渊。《羽氏》□精卫，衔木偿怨。常山、平干，钜鹿、河间。列真非一，往往出焉。昌容练色，犊配眉连。玄俗无影，木羽偶仙。琴高沈水而不濡，时乘赤鲤而周旋。师门使火以验术，故将去而林燔。易阳壮容，卫之杂质。邯郸□步，赵之鸣瑟。真定之梨，故安之栗。醇酎中山，流湎千日。淇洹之笋，信都之枣。雍丘之梁，清流之稻。锦绣襄邑，罗绮朝歌。绵纩房子，缣总清河。若此之属，繁富夥够。非可单究，是以抑而未罄也。盖比物以错辞，述清都之闲丽。虽选言以简章，徒九复而遗旨。览大《易》与《春秋》，判殊隐而一致。未上林之ㄨ墙，本前修以作系。

其军容弗犯，信其果毅。纠华绥戎，以戴公室。元勋配管敬之绩，歌锺析邦君之肆。则魏绛之贤，有令闻也。间居隘巷，室迩心遐。富仁宠义，职竞弗罗。千乘为之轼庐，诸侯为之止戈。则干木之德，自解纷也。贵非吾尊，重士逾山。亲御监门，□兼□兼同轩。搦秦起赵，威振八蕃。则信陵之名，若兰芬也。英辩荣枯，能济其厄。位加将相，窒隙之策。四海齐锋，一口所敌。张仪张禄，亦足云也。

摧惟庸蜀与鸲鹊同窠，句吴与蛙黾同穴。一自以为禽鸟，一自以为鱼鳖。山阜猥积而崎岖，泉流迸集而□央咽。隰壤氵□漏而沮洳，林薮石留而芜秽。穷岫泄云，日月恒翳。宅土□高暑，封疆瘴疠。蔡莽螫刺，昆虫毒噬。汉罪流御，秦馀徙{列巾}。肖貌蕞陋，禀质《辶□》脆。巷无杼首，里罕耆耋。或镂髻而左言，或镂肤而钻发。或明发而□翟歌，或浮泳而卒岁。风俗以□□果为□画，人物以戕害为艺。威仪所不摄，宪章所不缀。由重山之束厄，因长川之裾势。距远关以窥窬，时高□巢而陛制。薄戍绵幂，无异蛛蝥之网。弱卒琐甲，无异螳螂之卫。与先世而常然，虽信险而剿绝。揆既往之前迹，即将来之後辙。成都迄己倾覆，建业则亦颠沛。顾非累卵于叠棋，焉至观形而怀忄且。权假日以馀荣，比朝华而庵蔼。览麦秀与黍离，可作谣于吴会。」

先生之言未卒，吴蜀二客焉相顾，□倏焉失所。有□瞢容，神蕊形茹。驰气离坐，忄典墨而谢曰：「仆党清狂，怵迫闽濮。习蓼虫之忘辛，玩进退之惟谷。非常寐而无觉，不睹皇舆之轨躅。过以亻凡剽之单慧，历执古之醇听。兼重忄□以□缪，亻面辰光而罔定。先生玄识，深颂靡测。得闻上德之至盛，匪同忧于有圣。抑若春霆发响，而惊蛰飞竞。潜龙浮景，而幽泉高镜。虽星有风雨之好，人有异同之性。庶觌□家与剥庐，非苏世而居正。且夫寒谷丰黍，吹律暖之也。昏情爽曙，箴规显之也。虽明珠兼寸，尺璧有盈。曜车二六，三倾五城，未若申锡典章之为远也。」

亮曰：「日不双丽，世不两帝。天经地纬，理有大归。安得齐给守其小辩也哉！」（《文选》）



◇　白发赋

星星白发，生于鬓垂。虽非青蝇，秽我光仪。策名观国，以此见疵。将拔将镊，好爵是縻。白发将拔，□然自诉。禀命不幸，值君年暮。逼迫秋霜，生而皓素。始览明镜，惕然见恶。朝生昼拔，何罪之故？子观橘柚，一□高一晔。贵其素滑匪尚绿叶。愿戢子之手，摄子之镊。咨尔白发，观世之涂。靡不追荣，贵华贱枯。赫赫阊阖，蔼蔼紫庐。弱冠来仕，童髫献谟。甘罗乘轸，子奇剖符。英英终贾，高论云衢。拔白就黑，此自在吾。白发临欲拔，瞑目号呼：「何我之冤！何子之误！甘罗自以辩惠见称，不以发黑而名著；贾生自以良才见异，不以乌鬓而後举。闻之先民，国用老成。二老归周，周道肃清。四皓佐汉，汉德光明。何必去我，然後要荣。

咨尔白发，事各有以。尔之所言，非不有理。曩贵耆耋，今薄旧齿，皤皤荣期，皓首田里。虽有二毛，河清难俟。随时之变，见叹孔子。发乃辞尽，誓以固穷。昔临玉颜，今从飞蓬。发肤至昵，尚不克终。聊用拟辞，比之国风。（《艺文类聚》十七，《御览》三百七十三。）

七略（案：当从《文心雕龙》作《七讽》）

□甲第之广袤，建云陛之嵯峨。（《文选·齐安陆王碑文》注）

七讽（《文心雕龙·指瑕篇》：左思《七讽》，说孝而不从，反道若斯，馀不足观矣。）





卷七十五




◎　张斐

斐一作□，一作聚。泰始中明法掾，後为僮长。有《汉晋序注》一狠卷，《杂律解》二十一卷。

◇　表上律法（《艺文类聚》、《御览》题作《律序》。）

律令者，政事之经，万机之纬。（《艺文类聚》五十四）

郑铸刑书，晋作执秩，赵制国律，楚造仆区：并述法律之名。申韩之徒，各自立制。（同上）

张汤制越官律，赵禹作朝会正见律。（《御览》六百三十八，案：《晋·刑法志》：越官律二十七篇，朝律六篇。）

律始于《刑名》者，所以定罪制也；终于《诸侯》者，所以毕其政也。王政布于上，诸侯奉于下，礼乐抚于中，故有三才之义焉，其相须而成，若一体焉。《刑名》所以经略罪法之轻重，正加减之等差，明发众篇之多义，补其章条之不足，较举上下纲领。其犯盗贼、诈伪、请赇者，则求罪于此，作役、水火、畜养、守备之细事，皆求之作本名。告讯为之心舌，捕系为之手足，断狱为之定罪，名例齐其制。自始及终，往而不穷，变动无常，周流四极，上下无方，不离于法律之中也。

其知而犯之谓之故，意以为然（《通典》作「不知而然」。）谓之失，违忠欺上谓之谩，背信藏巧谓之诈，亏礼废节谓之不敬，两讼相趣谓之斗，两和相害谓之戏，无变相击谓之贼，不意误犯之过失，逆节绝理谓之不道，陵上僭贵谓之恶逆，将害未发谓之戕，唱首先言谓之造意，二人对议谓之谋，制众建计谓之率，不和谓之强，攻恶谓之略，三人谓之群，取非其物谓之盗，货财之利谓之赃：凡二十者，律义之较名也。夫律者，当慎其变，审其理。若不承用诏书，无故失之刑，当从赎。谋反之同伍，实不知情，当从刑。此故失之变也。卑与尊斗，皆为贼。斗之加兵刃水火中，不得为戏，戏之重也。向人室庐道径射，不得为过，失之禁也。都城人众中走马杀人，当为贼，贼之似也。过失似贼，戏似斗，斗而杀伤旁人，又似误，盗伤缚守似强盗，呵人取财似受赇，囚辞所连似告劾，诸勿听治似故纵，持质似恐犭曷。如此之比，皆为无常之格也。五刑不简，正于五罚，五罚不服，正于五过，意善功恶，以金赎之。故律制，生罪不过十四等，死刑不过三，徒加不过六，囚加不过五，（原注：罪以定为徒，未定为囚。）累作不过十一岁，（原注五岁徒犯，一等加六等，加为十二岁作。）累笞不过千二百，（原注，五岁徒加六等，笞之千二百。已上注三条，并见《御览》六百四十二。）刑等不过一岁，金等不过四两。月赎不计日，日作不拘月，岁数不疑闰。不以加至死，并死不复加。不可累者，故有并数；不可并数，乃累其加。以加论者，但得其加；与加同者，连得其本。不在次者，不以通论。以人得罪与人同，以法得罪与法同。侵生害死，不可齐其防；亲疏公私，不可常其教。礼乐崇于上，故降其刑；刑法闲于下，故全其法。是故尊卑叙，仁义明，九族亲，王道平也。

律有事状相似而罪名相涉者，若加威势下手取财为强盗，不自知亡为缚守，将中有恶言为恐犭曷，不以罪名呵为呵人，以罪名呵为受赇，劫召其财为持质。此六者，以威势得财而名殊者也。即不求自与为受求，所监（《通典》作「即受赇自与为受所监」。）求而後取为盗赃，输入呵受为留难，敛人财物积藏于官为擅赋，加殴击之为戮辱。诸如此类，皆为以威势财而罪相似者也。

夫刑者，司理之官；理者，求情之机；情者，心神之使。心感则情动于中，而刑于言，畅于四支，发于事业。是故奸人心愧而面赤，内怖而色夺。论罪者务本其心，审其情，精春事，近取诸身，远取诸物，然後乃可以正刑。仰手似乞，俯手似夺，捧手似谢，拟手似诉，拱臂似自首，（《通典》作「自守」。）攘臂似格斗，矜庄似威，怡悦似福，喜怒忧欢，（《通典》作「忧惧」。）貌在声色。奸真猛弱，候在视息。出口有言当为告，下手有禁当为贼，喜子杀怒子当为戏，怒子杀喜子当为贼。诸如此类，自非至精不能极其理也。律之名例，非正文而分明也。若八十，非杀伤人，他皆勿论，即诬告谋反者反坐。十岁，不得告言人；即奴婢捍主，主得谒杀之。贼燔人庐舍积聚，盗赃五匹以上，弃市；即燔官府积聚盗，亦当与同。殴人教令者与同罪，即令人殴其父母，不可与行者同（《通典》复有同字。）得重也。若得遗物强取强乞之类，无还赃法随例畀之文。法律中诸不敬，违仪失式，及犯罪为公为私，赃入身不入身，皆随事轻重取法，以例求其名也。

夫理者，精玄之妙，不可以一方行也；律者，幽理之奥，不可以一体守也。或计过以配罪，或化略以循常，或随事以尽情，或趣舍以从时，或推重以立防，或引轻以就下。公私废避之宜，除削重轻之变，皆所以临时观衅，使用法执铨者幽于未制之中，采其根牙之微，致之于机格之上，称轻重于豪铢，考辈类于参伍，然後乃可以理直刑正。

夫奉圣典者若操刀执绳，刀妄加则伤物，绳妄弹则侵直。枭首者恶之长，斩刑者罪之大，弃市者死之下，髡作者刑之威，赎罚者误之诫。王者立此五刑，所以宝君子而逼小人，故为敕慎之经，皆拟《周易》有变通之体焉。欲令提纲而大道清，举略而王法齐，其旨远，其辞文，其言曲而中，其事肆而隐。通天下之志唯忠也，断天下之疑唯文也，切天下之情唯远也，弥天下之务唯大也，变无常体唯理也，非天下之贤圣，孰能与于斯？

夫形而上者谓之道，形而下者谓之器，推而行之谓之通，化而财之（《通典》作「举而错之」。）谓之格。刑杀者是冬震曜之象，髡罪者是秋雕落之变，赎失者是春阳悔吝之疵也。五刑成章，辄相依准，（《通典》作「推准」。）法律之义也。（《晋书·刑法志》。泰始三年，贾充等表上新律，其後张斐又注律表上之，其要云云。又见《通典》一百六十四，《御览》六百三十九，又六百四十二，六百四十九。）



◎　刘斌

斌，泰始中为司徒右西曹掾。



◇　议原庾纯

敦叙风俗，以人伦为先；人伦之教，以忠孝为主。忠故不忘其君，孝故不忘其亲。若孝必专心于色养，则明君不得而臣；忠必不顾其亲，则父母不得而子也。是以为臣者，必以义断其恩；为子也，必以情割其义。在朝则从君之命，在家则随父之制。然後君父两济，忠孝各序。纯兄峻以父老求归，峻若得归，纯无不归之势；峻不得归，纯无得归之理。纯虽自闻，同不见听。近辽东太守孙和、广汉太守邓良皆有老母，良无兄弟，授之远郡，辛苦自归，皆不见听。且纯近为京尹，父在界内，时得自启定省，独于礼法外处其贬黜，斌愚以为非理也。礼，年八十，一子不从政。纯有二弟在家，不为违理，又令，年九十，乃听悉归。今纯父实未九十，不为犯令，骂辱宰相，宜加放斥，以明国典。圣恩恺悌，示加贬退，臣愚无所清议。（《晋书·庾纯传》。贾充责纯「父老不归供养」，纯曰：「高贵乡公何在？」诏免纯官，使据礼典正其臧否。司徒西曹掾刘斌议云云，又见《通典》六十八。）



◎　庞札

札，（《通典》作「礼」。）河南功曹史。



◇　请原庾纯表

臣郡前尹关内侯纯，醉酒失常，《戊申诏书》既免尹官，以父笃老不求供养，下五府依礼典正其臧否。臣谨案三王养老之制，八十，一子不从政；九十，其家不从政：斯诚使人无阙孝养之道，为臣不违在公之节也。先王制礼垂训将来，使能为俯就，不能企及，莫尚于周。当其时也，姬公留周，伯禽之鲁，孝子不匮，典礼无愆。今公府议，七十时制，八十月制，欲以驳夺从政之限，削除爵土。是为公旦立法，还自越之，鲁侯为子，即为罚首也。石奋期颐，四子列郡。近太宰献王诸子，亦在藩外。古今同符，忠孝并济。

臣闻悔吝之疵，君子有之。尹性少饮多，遂至沈醉。尹醒闻知。悼恨前失，执谦引罪，深自奏劾，求入重法。今公府不原所由，而谓傲很，是为重罪过醉之言，而没迷复之义也。臣闻父子天性爱由自然，君臣之交，出自义合，而求忠臣必于孝子。是以先王立礼，敬同于父，原始要终，齐于所生，如此犹患人臣罕能致身。今公府议云，礼律虽有常限，至于疾病归养，不夺其志。如此则为礼禁正直，而陷人以诈，违越王制，开其殆原。尹少履清苦，事亲色养，历职内外，公廉无私，此陛下之所以屡发明诏，而尹之所以仍见擢授也。尹行己也恭，率下也敬，先众後己，实是宿心。一旦由醉，责以暴慢。案奏状不忠不孝，群公建议削除爵土，此愚臣所以自悲自悼，拊心泣血也。案今父母年过八十，听令其子不给限外职，诚以得有归来之缘。今尹居在郡内，前每表屡蒙定省。尹昆弟六人，三人在家，孝养不废。兄侍中峻，家之嫡长，往比自表，求归供养，诏喻不听。国体法同，兄弟无异，而虚责尹不求供养如斯，臣惧长假饰之名，而损忠诚之实也。夫礼者，所以经国家、定社稷也。故陶唐之隆，顺考古典；周成之美，率由旧章。伏惟陛下圣德钦明，敦礼崇教，畴谘四岳，以详典制。尹以犯违受黜，而所由者醉。公以教义是责，而所因者忿。积忿以立义，由醉以得罪，礼律不复为断，文致欲以成法。是以愚臣敢冒死亡之诛，而耻不伸于盛明之世。惟蒙哀察。（《晋书·庾纯传》，又《通典》六十八。）



◎　李通

通，泰始中为益州从事。



◇　谯周颂

抑抑谯侯，好古述儒。宝道怀真，鉴世盈虚。雅名美迹，终始是书。我后钦贤，无言不誉。攀诸前哲，丹青是图。嗟尔来叶，鉴兹显模。（《蜀志·谯周传》注引《益部耆旧传》）



◎　孙和

和，陈留人。泰始中为太子中庶子，出为辽东太守。



◇　荐范粲表

操行高□，久婴疾病。可使郡县舆致京师，加以圣恩，赐其医药，若遂瘳除，必有益于政。（《晋书·隐逸范粲传》）



◎　郭冲

冲，金城人，魏东安太守智子。扶风王骏镇关中，以为僚属，迁代郡太守。



◇　条诸葛亮五事

其一事曰：亮刑法峻急，刻剥百姓，自君子小人咸怀怨叹，法正谏曰：「昔高祖入关，约法三章，秦民知德，今君假借威力，跨据一州，初有其国，未垂惠抚；且客主之义，宜相降下，愿缓刑弛禁，以慰其望。」亮答曰：「君知其一，未知其二。秦以无道，政苛民怨，匹夫大呼，天下土崩，高祖因之，可以弘济。刘璋暗弱，自焉已来有累世之恩，文法羁縻，互相承奉，德政不举，威刑不肃。蜀土人士，专权自恣，君臣之道，渐以陵替；宠之以位，位极则贱，顺之以恩，恩竭则慢。所以致弊，实由于此。吾今威之以法，法行则知恩，限之以爵，爵加则知荣；荣恩并济，上下有节。为治之要，于斯而著。」

其二事曰：曹公遣刺客见刘备，方得交接，开论伐魏形势，甚合备计。稍欲亲近，刺者未得便会，既而亮入，魏客神色失措。亮因而察之，亦知非常人。须臾，客如厕，备谓亮曰：「向得奇士，足以助君补益。」亮问所在，备曰：「起者其人也。」亮徐叹曰：「观客色动而神惧，视低而忤数，奸形外漏，邪心内藏，必曹氏刺客也。」追之已越墙而走。

三事曰，亮屯于阳平，遣魏延诸军并兵东下，亮惟留万人守城。晋宣帝率二十万众拒亮，而与延军错道，径至前，当亮六十里所，侦候白宣帝说亮在城中，兵少力弱。亮亦知宣帝垂至，已与相逼，欲前赴延军，相去又远，回迹反追，势不相及，将士失色，莫知其计。亮意气自若，敕军中皆卧旗息鼓，不得妄出庵幔，又令大开四城门，埽地却洒。宣帝常谓亮持重，而猥见势弱，疑其有伏兵，于是引军北趣山。明日食时，亮谓参佐拊手大笑曰：「司马懿必谓吾怯，将有强伏，循山走矣。」候逻还白，如亮所言。宣帝後脂深以为恨。

四事曰，亮出祁山，陇西、南安二郡应时降，围天水，拔冀城，虏姜维，驱略士女数千人还蜀。人皆贺亮，亮颜色愀然有戚容，谢曰：「普天之下，莫非汉民，国家威力未举，使百姓困于豺狼之吻。一夫有死，皆亮之罪，以此相贺，能不为愧。」于是蜀人咸知亮有吞魏之志，非惟拓境而已。五事曰：魏明帝自征蜀，幸长安，遣宣王督张□诸军，雍、凉劲卒三十馀万，潜军密进，规向剑阁。亮时在祁山，旌旗利器，守在险椰十二更下，在者八万。时魏军始陈，幡兵适交，参佐咸以贼众强盛，非力所制，宜权停下兵一月，以并声势。亮曰：「吾统武行师，以大信为本，得原失信，古人所惜；去者束装以待期，妻子鹤望而计日，虽临征难，义所不废。」皆催遣令去。于是去者感悦，愿留一战，住者愤踊，思致死命。相谓曰：「诸葛公之恩，死犹不报也。」临战之日，莫不拔刀争先，以一当十，杀张□，却宣王，一战大克，此久之由也。（《蜀志·诸葛亮传》注引王隐《蜀记》云：晋初扶风王骏镇关中，司马高平刘宝、长史荥阳桓隰、诸官属士大夫共论诸葛亮。于是谭者多讥亮托身非所，劳困蜀民，力小谋大，不能度德量力。金城郭冲以为亮权智英略，有逾管晏，功业未济，论者惑焉。条亮五事，隐殁不闻于世者，宝等亦不能复难，扶风王慨然善冲之言。）



◎　郭象

象字子玄，河南人。（《经典叙录》作「河内人」。）太傅主簿。有《庄子注》三十三卷，《音》三卷，集二卷。



◇　庄子序

夫庄子者，可谓知本矣，故未始藏其狂言，言虽无会而独应者也。夫应而非会则虽当无用，言非物事则虽高不行，与夫寂然不动，不得已而後起者，固有间矣。斯可谓知无心者也。夫心无为则随感而应，应随其时，言唯谨尔，故与化为体，流万代而冥物，岂曾设对独遘而游谈乎方外哉！此其所以不经，而为百家之冠也。然庄生虽未体之，言则至矣。通天地之统，序万物之性，达死生之变，而明内圣外王之道，上知造物无物，下知有物之自造也。其言宏绰，其旨玄妙，至至之道，融微旨雅，泰然遣放，放而不敖；故曰不知义之所适，猖狂妄行，而蹈其大方，含哺而熙乎澹泊，鼓腹而游乎混芒。至人极乎无亲，孝慈终于兼忘，礼乐复乎已能，忠信发乎天光：用其光则其朴自成。是以神器独化于玄冥之境而源流深长也。故其长波之所荡，高风之所扇，畅乎物宜，适乎民愿；弘其鄙，解其悬；洒落之功未加，而矜夸所以散。故观其书，超然自以为已，当经昆仑，涉太虚而游惚恍之庭矣。虽复贪婪之人，进躁之士，暂而揽其馀芳，味其溢流，仿佛其音影，犹足旷然有忘形自得之怀，况探其远情而玩永年者乎！遂绵邈清遐，去离尘埃，而返冥极者也。（宋本《庄子》）



◎　刘宝

宝为安北将军，有《汉书驳议》二卷，集三卷。



◇　孙为祖持重议

孙为祖不三年。《丧服》云：「孙为祖周。」案《小记》「为祖後者为祖母三年」，二文不同，何以为正？答曰：《经》无孙为祖三年之文。《小记》所云为祖母三年，自谓无後养人子以为孙者耳。《丧服》云「为人後者三年」，为人後者，或为子，或为孙，故《经》但称为人後，不列所後者名，所以通人无贵贱为人後者用此礼也。若荀太尉无子，养兄孙以为孙，是《小记》所谓「为祖後者」也。夫人情不殊，祖所养孙犹子，而孙奉祖犹父，故圣人称情以定制，为人後者无复父祖之差，同三年也。《丧服传》：「父卒，然後为祖後者斩。」此谓嫡孙为祖丧主，当服斩，不解《传》意。《小记》与《传》但解《经》意耳。《传》称者此祖后，谓父之长子，祖之嫡孙也。己上厌于父，父亡然後乃下为长子斩，非孙上为祖斩也。（《通典》八十八）



◎　杜琬

琬，泰始中为博士。



◇　孙为庶祖持重议

曾祖是庶，而祖父是嫡，又是嫡孙矣。若庶祖无嫡可传，则非正体乎上传重之义也。既无大夫士之位，无嫡统之重，孙为庶人，父虽亡，而有诸父，其孙生不主养，祭非所及，而所摄一家之重；居诸父之右，祖无重可传而孙以重自居，为父长子而以嫡孙继祖推情处礼，于义为乖。凡祖是庶，而父为长，宜制齐衰。（《通典》八十八）



◎　玉敞

敞，爵里未详。



◇　难刘宝孙为祖持重议

《丧服·小记》：「祖父卒，为祖母服者三年」，此谓孙为祖後者。《丧服》：「父亡，为母三年」。言为祖母三年，祖父三年可知也。为人後者，以当收族而严宗庙也，必以同宗支子，择其昭穆之伦而立之，不得高祖无子而立玄孙之序。严宗庙者，亦可以在继养，使鬼神有所享也。案士二庙，若立玄孙，则所严之祖，不及曾高，而祢祖无鬼，将何所飨乎？荀太尉秩尊，其统宜远，亲庙有四，孙之所得祭高祖也，则于太尉为祖，子所得祭高祖也。今立孙但得祭祖，而使曾祖不食，是则先人将恐于为厉，故知非立後之道也。又臣从君服，每降一等，《丧服》为君之祖服周，制君服三年明之也。若如论意，谓《小记》所言是为长子服者，又当言父卒然後为子三年，不得言祖父卒而为祖母後者三年。又养人子为己孙，与己自有孙岂异哉！（《通典》八十八）



◇　孙为庶祖持重议

凡所重，明是先祖之体，盖非爵土财计之谓。至于庶子之子为继祢之宗，则得为其子三年矣。父尊其祢而子替祖服，不贵正体而必云爵土，忽其敬宗而重其财计。承财计则为之服斩衰，无产业则废三年，此非义矣。又经有为君之祖服周，是为臣从君服。从服例降一等，此则君为祖三年矣。既为君而有父祖之丧，谓父祖并有废疾不得受国，而己受位于曾祖者也。祖不受国，无重可传而犹三年，斯盖正统贵体之义，不必以爵土传己也。体存则就养无方，亡则庶子不祭，所以达孝明宗。吉凶异智，故知生不主养者，无害死掌其祀也。而云祭非所及，乖乎周孔之意尔，人无祖矣。（《通典》八十八）





卷七十六




◎　挚虞（一）

虞字仲治，京兆长安人。泰始中举贤良，拜中郎，擢太子舍人，除闻喜令，召补尚书郎。元唐中迁吴王友，後历秘书监、卫尉卿、光禄勋太常卿，遭乱饿死。有《三辅决录注》七卷，《文章流别志论》二卷，集十卷。

◇　思游赋（并序）

虞尝以死生有命，富贵在天。天之所□者义也。人之所助者信也；履信思顺，所以延福；违此而行，所以速祸。然道长世短，祸福舛错，怵迫之徒，不知所守，荡而积愤，或迷或放，故借之以身，假之以事，先陈处世不遇之难，遂弃彝伦，轻举远游，以极常人罔惑之情；而後引之以正，反之以义，推神明之应于视听之表，崇否泰之运于智力之外，以明天任命之不可违，故作《思游赋》，其辞曰：

有轩辕之遐胄兮，氏仲任之洪裔。敷华颖于末叶兮，□灵根于上世。准乾坤以斡度兮，仪阴阳以定制。匪时运其焉行兮，垂太虚而遥曳。戴朗月之高冠兮，缀太白之明璜。（《御览》六百八十四作「缀太珠之明□。」）制文霓以为衣兮，袭采云以为裳。要华电之煜□□兮，□玉衡之琳琅。明景日以鉴形兮，信焕曜而重光。至美诡好于凡观兮，修稀合而靡呈。燕石缇袭以华国兮，和璞遥弃于南荆。夏像韬尘于市北兮，瓶□抗方于两楹。鸾皇耿介而偏栖兮，兰桂背时而独荣。关寒暑以练真兮，岂改容而爽情。

感昆吾之易越兮，怀晖光之速暮。羡一稔而三春兮，尚含英以容豫。悼曜灵之靡暇兮，限天晷之有度。聆鸣蜩之号节兮，恐陨叶于凝露。希前轨而增骛兮，眷後尘而旋顾。往者倏忽而不逮兮，来者冥昧而未著。二仪泊焉其无央兮，四节环转而靡穷。星鸟逝而时反兮，夕景潜而且融。景三后之在天兮，叹圣哲之永终。谅道修而命微兮，孰舍盈而戢冲。握隋珠与蕙若兮，时莫悦而未遑。彼未遑其何恤兮，惧独美之有伤，蹇委深而投奥兮，庶芬藻之不彰。芳处幽而弥馨兮，宝在夜而愈光。逼区内之迫胁兮，恩摅翼乎八荒。望云阶之崇壮兮，顾轻举而高翔。造庖牺以问象兮，辩吉繇于姬文。将远游于太初兮，鉴形魄之未分。四灵俨而为卫兮，六气纷以成群。骖白兽于商风兮，御苍龙于景云。简厮徒于灵圉兮，从冯夷而问津。召陵阳于游溪兮，旌王子于柏人。前祝融以掌燧兮，殿玄冥以掩尘。形票彡票彡而遂遐兮，气□□而愈新。挹玉膏于莱□兮，掇紫英于瀛滨。揖太昊以假憩兮，听赋政于三春。洪范翕而复张兮，百卉陨而更震。睇玉女之纷票彡兮，执懿筐于扶木。览玄象之□晔兮，仍腾跃乎阳谷。吸朝霞以疗饥兮，降廪泉而濯足。将纵辔以逍遥兮，恨东极之路促。诏纤阿而右回兮，觌朱明之赫戏。莅群神于夏庭兮，回苍梧而结知。纟丽鹪明以承□兮，驵天马而高驰。谗羲和于丹丘兮，诮倒景之乱仪。寻凯风而南暨兮，谢太阳于炎离。戚溽暑之陶郁兮，余安能乎留斯！闻碧鸡之长晨兮，吾将往乎西游。奥浮□于弱水兮，泊舳舻兮中流。苟精粹之攸存兮，诚沈羽以泛舟。轶望舒以陵厉兮，羌神漂而气浮。讯硕老于金室兮，采旧闻于前修。讥沦阴于危山兮，问王母于椒丘。观玄鸟之参趾兮，会根壹之神筹。扰□兔于月窟兮，诘□娥于蓐收。爰揽辔而旋驱兮，访北叟之倚伏。乘增冰而遂济兮，凌固阴之所氵畜。探龟蛇于幽穴兮，瞰罔养之潜育。哂倏忽之躁狂兮，丧中黄于耳目。亻面烛龙而游衍兮，穷大明于北陆。

攀招摇而上跻兮，忽蹈廓而凌虚。登阊阖而遗眷兮，□玄黄于地舆。召黔雷以先导兮，觐天帝于清都。观浑仪以寓目兮，拊造化之大钅卢。爰辨惑于上皇兮，稽吉凶之元符。唐则天而民咨兮，癸乱常而感虞。孔挥涕于西狩兮，臧考祥于娄句。跖肆暴而保□兮，颜履仁而夙徂。何否泰之靡所兮，眩荣辱之不图？运可期兮不可思，道可知兮不可为。求之者劳兮欲之者惑，信天任命兮理乃自得。且以四位为匠，乾巛为均。散而为物，结而为人。阳降阴升，一替一兴。流而为川，滞而为陵。祸不可攘，福不可徵。其否兮有豫，其泰兮有数。成形兮未察，灵像兮已固。承明训以发蒙兮，审性命之靡求。将澄神而守一兮，奚飘飘而遐游！斐陈辞以告退兮，主悖惘而永叹。惟升降之不仍兮，咏别易而会难。愿大飨以致好兮，盍息驾于一餐。会司仪于有始兮，延嘉宾于九乾。陈钧天之广乐兮，展万舞之至欢。枉矢铄其在手兮，狼弧□其斯弯。睨翟犬于帝侧兮，殪熊罴于灵轩。

尔乃清道夙跸，载轮修祖。班命授号，□羲□〗整旅。兆司郁以届路兮，万灵森而陈庭。丰隆轩其警众兮，钩陈帅以属兵。堪舆竦而进时兮，文昌肃以司行。抗蚩尤之修旃兮，建雄虹之采旌。乘云车电鞭之扶舆委移兮，驾应龙青虬之容裔陆离。俯游光逸景倏烁徽霍兮，仰流旌垂旄焱攸衤□纟丽。前湛湛而摄进兮，後亻禁亻禁而方驰。且启行于重阳兮，奄税驾乎少仪。跨列缺兮窥乾巛，挥玉关兮出天门。涉汉律兮望昆仑，经赤霄兮临玄根。观品物兮终复魂，形已消兮气犹存。眺悬舟之离离兮，怀旧都之蔼蔼。仍繁荣而督引兮，将遄降而速迈。华云依霏而翼衡兮，日月炫晃而映盖。蹈烟□兮辞天衢，心《门堂》□兮识故居。路遂遒兮情欣欣，奄忽归兮反常闾。修中和兮崇彝伦，大道繇兮味琴书。乐自然兮识穷达，澹无思兮心恒娱。（《晋书·挚虞传》）



◇　疾愈赋

余体气不和，饮食渐损，旬有馀日，众疾并除。馈食纤纤而日鲜，体貌廉廉而转损。校朝夕其未殊，验朔望而减本。形容消而憔悴，体质备而狼狈。内忧深而虑远，乃量餐而度带。讲和缓之馀论，寻越人之遗方。考异同以求中，稽众术而简良。会异端于妙门，乃归奇于涉廛。惟兹药之攸造，宝明中之皆坚。丸以三七为剂，服以四献为程。势终朝而始发，景未仄而身轻。食信宿而异量，体涉旬而告平。（《艺文类聚》七十五）



◇　槐赋

览坤元之产殖，莫兹槐之为贵。爰表庭而树门，膺论道而正位。尔乃观其诞状，察其攸居。丰融湛□，蓊郁□夫疏。上拂华宇，下临修渠。凑以夷迳，带以通衢。乐双游之黄鹂，嘉别挚之王雎。春栖教农之鸠，夏憩反哺之乌。鼓柯命风，振叶致凉。开明过于八闼兮，重阴逾乎九房。（《艺文类聚》八十八，《初学记》二十八，《御览》九百二十一。）



◇　□□赋

有南州之奇鸟，谅殊美而可嘉。生九皋之旷泽，游江淮之洪波。既翦翼以就养，遂婉变乎邦家。□□呈仪，若刻若画。鸾颈龟背，戴玄珥白。斑毛□膺，驳羽朱掖。青不专绀，□不擅赤。因宛点注，希稠有适。其在水也，则巧态多姿，调节柔骨。一低一仰，乍浮乍没。或游或舞，缤翻倏忽。若乃阳故多阴，殊方相求。见水则喜，睹火而忧。（《艺文类聚》九十二）



◇　观鱼赋

观鳞族于彪池兮，睨羽群于濑涯。乃有洧泉之鲤，濯波之□□。氵□氵爵涌跃，没浪赴远。集于曲氵崖之猥，逐于澹淡之深。攒聚辐蹙，或跃或沈。倏乐攸驿，眩目惊心。徒极观而无获兮，羡鲜肴之柔嘉。

于是六柱俱起，参构横罗。编莞为栈，束木激波。奔突转薄，流不及澜。鱼未惊而失行，忽浪达于急湍。谅形胜之得势，实有往而无反。□鳖脍鲤，亦有庶羞。肴核并陈，既旨且柔。泛溢氵爵于通沟，因素波以献酬。骋微巧于浮觞，竞机捷于迅流。既欢豫而不倦，愿穷昼则兼夜。独临川而慷慨，感逝者之不舍。惟修名之求立，恋景曜之西谢。惧留连之败德，遂收欢而命驾。

是时也，含怀湛遁，需于酒食。盘□宴安，欢情未极。选兴之言，矫枉以直。悦而不怿，莫不叹息。（《艺文类聚》九十六，《初学记》三十。）





◇　愍骚

盖明哲之处身，固度时以进退。泰则摅志于宇宙，否则澄神于幽昧。□之莫究其外，亟之罔识其内。顺阴阳以潜跃，岂凝滞乎一概。（《艺文类聚》五十六）



◇　迁宅诰

惟太始三年九月上旬，涉自洛川，周于原阿，乃卜昌水东，黄水西，背山面隰惟此良。（《御览》五十六）





◇　册陇西王泰为太尉文

朕惟君行为时表，亲则宗臣，论道经邦，保□皇家；是用进登上台，其上清三光，下宁九域，永钦洪范，以康宇宙。敬哉！（《初学记》十一，《御览》二百七。）





◇　泰始四年举贤良方正对策

策问曰：「顷日食正阳，水旱为灾，将何所修，以变大眚？及法令有不宜于今，为公私所患苦者，皆何事？凡平世在于得才，得才者借耳目以听察。若有文武器能有益于时务而未见申叙者，各举其人。及有负俗谤议，宜先洗濯者，亦各言之。」虞对曰：

臣闻古之圣明，原始以要终，体本以正未。故忧法度之不当，而不忧人物之失所；忧人物之失所，而不忧灾害之流行。诚以法得于此，则物理于彼；人和于下，则灾消于上。其有日月之眚，水旱之灾，则反听内视，求其所由，远观诸物，近验诸身，耳目听察，岂或有蔽其聪明者乎？动心出令，岂或有倾其常正者乎？大官大职，岂或有授非其人者乎？赏罚黜陟，岂或有不得其所者乎？河滨山岩，岂或有怀道钓筑而未感于梦兆者乎？方外遐裔，岂或有命世杰出而未蒙膏泽者乎？推此类也，以求其故，询事考言，以尽其实，则天人之情可得而见，咎徵之至可得而救也。若推之于物则无忤，求之于身则无尤，万物理顺，内外咸宜，祝史正辞，言不负诚，而日月错行，夭疠不戒，此则阴阳之事，非吉凶所在也。期运度数，自然之分，固非人事所能供御，其亦振廪散滞，贬食省用而已矣。是故诚遇期运，则虽陶唐、殷汤有所不变，苟非期运，则宋卫之君，诸侯之相，犹能有感。惟陛下审其所由，以尽其理，则天下幸甚。臣生长荜门，不逮异物，虽有贤才，所未接识，不敢瞽言妄举，无以畴答圣问。（《晋书·挚虞传》）



◇　谏改除普增位一等表

臣闻昔之圣明，不爱千乘之国而惜桐叶之信，所以重至尊之命而达于万国之诚也。前《乙巳赦书》，远称先帝遗惠馀泽，普增位一等，以酬四海欣戴之心。驿书班下，被于远近，莫不鸟腾鱼跃，喜蒙德泽。今一旦更以主者思文不审，收既往之诏，夺已澍之施，臣之愚心窃以为不可。（《晋书·挚虞传》。时太庙初建，诏普增位一等，後以主者承诏失旨，改除之，虞上表。）



◇　典校五礼表

臣典校故太尉□所撰《五礼》，臣以为夫革命以垂统，帝王之美事也，隆礼以率教，邦国之大务也，是以臣前表礼事稽留，求速讫施行。又以《丧服》最多疑阙，宜见补定。又以今礼篇卷烦重，宜随类通合。事久不出，惧见寝嘿。

盖冠婚祭会诸吉礼，其制少变；至于《丧服》，世之要用，而特易失旨。故子张疑高宗谅阴三年，子思不听其子服出母，子游谓异父昆弟大功，而子夏谓之齐衰，及孔子没而门人疑于所服。此等皆明达习礼，仰读周典，俯师仲尼，渐渍圣训，讲肄积年，及遇丧事，犹尚若此，明丧礼易惑，不可不详也。况自此已来，篇章焚散，去圣弥远，丧制诡谬，固其宜矣。是以《丧服》一卷，卷不盈握，而争说纷然，三年之丧，郑云二十七月，王云二十五月。改葬之服，郑云服缌三月，王云葬讫而除。继母出嫁，郑云皆服，王云从乎继寄育乃为之服。无服之殇，郑云子生一月哭之一日，王云以哭之日易服之月。如此者甚众。《丧服》本文省略，必待注解事义乃彰；其传说差详，世称子夏所作。郑王祖《经》宗《传》，而各有异同，天下并疑，莫知所定。而□直书古《经》文而已，尽除子夏《传》及先儒注说，其事不可得行。及其行事，故当还颁异说，一彼一此，非所以定制也。臣自以为今宜参采《礼记》，略取《传》说，补其未备，一其殊义。可依准王景侯所撰《丧服变除》，使类统明正，以断疑争。然後制无二门，咸同所由。

又有此礼当班于天下，不宜繁多。□为百六十五篇，篇为一卷，合十五馀万言。臣犹谓卷多文烦，类皆重出。案《尚书·尧典》祀山川之礼，惟于东岳备称牲币之数，陈所用之仪，其馀则但曰「如初」。《周礼》祀天地五帝享先王，其事同者皆曰「亦如之」，文约而义举。今礼仪事同而名异者，辄别为篇，卷烦而不典。皆宜省文通事，随类合之，事有不同，乃列其异。如此，所减三分之一。（《晋书·礼志》上）



◇　奏定二社

臣案《祭法》「王为群姓立社曰太社，王自为立社曰王社。」《周礼·大司徒》「设其社稷之□」，又曰「以血祭祭社稷」，则太社也。又曰「封人掌设王之社□」，又有军旅宜乎社，则王社也。太社为群姓祈报，祈报有时，主不可废。故凡祓社衅鼓，主奉以从是也。此皆二社之明文，前代之所尊。以《尚书·召诰》社于新邑三牲各文，《诗》称「乃立冢土」，无两社之文，故废帝社，惟立太社。《诗》、《书》所称，各指一事，又皆在公旦制作之前，未可以易《周礼》之明典，《祭法》之正义。前改建庙社，营一社之处，朝议斐然，执古匡今。世祖武皇帝躬发明诏，定二社之义，以为永制。宜定新礼，从二社。（《晋书·礼志》上）



◇　奏祀六宗

案舜受终，「类于上帝，□于六宗，望于山川」，则六宗非上帝之神，又非山川之灵也。《周礼·肆师职》曰：「用牲于社宗。」《党正职》曰：「春秋祭□亦如之。」肆师之宗，与社并列，则班与社同也。党正之宗，文不系社，则神与社异也。周之命祀，莫重郊社，宗同于社，则贵神明矣。又《月令》孟冬祈于天宗，则《周礼》祭□，《月令》天宗，六宗之神也。汉光武即位高邑，依《虞书》□于六宗。安帝元初中，立祀乾位，礼同太社。魏氏因之，至景初二年，大议其神，朝士纷纭，各有所执。惟散骑常侍刘邵以为万物负阴而抱扬，冲气以为和。六宗者，太极冲和之气，为六气之宗者也。《虞书》谓之六宗，《周书》谓之天宗。是时考论异同，而从其议。汉魏相仍，著为贵祀。凡崇祀百神，放而不致，有其兴之，则莫敢废之。宜定新礼，祀六宗如旧。」（《晋书·礼志》上）



◇　明堂郊祀议

案：汉魏故事明堂祀五帝之神。新礼，五帝即上帝，即天帝也。明堂除五帝之位，惟祭上帝。案仲尼称「郊祀后稷以配天，宗祀文王于明堂以配上帝。」《周礼》，祀天旅上帝，祀地旅四望。望非地，则上帝非天，断可识矣。郊丘之祀，埽地而祭，牲用茧栗，器用陶匏，事反其始，故配以远祖。明堂之祭，备物以荐，玉牲并陈，笾豆成列，礼同人鬼，故配以近考。郊堂兆位，居然异体，牲牢品物，质文殊趣。且祖考同配，非谓尊严之美，三日再祀，非谓不黩之义，其非一神，亦足明矣。昔在上古，生为明王，没则配五行，故太昊配木，神农配火，少昊配金，颛顼配水，黄帝配土。此五帝者，配天之神，同兆之于四郊，报之于明堂。祀天，大裘而冕，祀五帝亦如之。或以为五精之帝，佐天育物者也。前代相因，莫之或废，晋初始从异议。《庚午诏书》，明堂及南郊除五帝之位，惟祀天神，新礼奉而用之。前太医令韩杨上书，宜如旧祀五帝。太康十年，诏已施用。宜定新礼，明堂及郊祀五帝如旧议。（《晋书·礼志》上，《通典》四十四。）



◇　祀皋陶议

故事，祀皋陶于廷尉寺，新礼移祀于律署，以同祭先圣于太学也。故事，祀以社日，新礼改以孟秋之月，以应秋政。挚虞以为：案《虞书》，皋陶作士师，惟明克允，国重其功，人思其当。是以狱官礼其神，系者致其祭，功在继狱之成，不在律令之始也。太学之设，义重太常，故祭于太学是，是崇圣而从重也。律署之置，卑于廷尉，移祀于署，是去重而就轻也。律非正署，废兴无常，宜如旧祀于廷尉。又，祭用仲春，义取重生，改用孟秋，以应刑杀，理未足以相易，宜定新礼，皆如旧。（《晋书·礼志上》，又《艺文类聚》四十九引挚虞新礼议。又《通典》五十三、《御览》五百二十六引挚虞《杂祀议》。）



◇　庙设次殿议

次殿所以为解息之处，凡适尊以不显为恭，以由隐为顺。而设之于上位，入自南门，非谦厌之义。宜定新礼皆如旧说。

◇　释服议

古者无事，故丧三年，非讫葬除心丧也。後代一日万机，故魏权制，晋氏加以心丧，非三年也。（《通典》八十）



◇　挽歌议

汉魏故事，大丧及大臣之丧，执绋者挽歌。新礼以为挽歌出于汉武帝役人之歌劳，声辞哀切，遂以为送终之礼。虽音曲摧怆，非经曲所制，违礼设衔枚之义。方在号慕，不宜以歌为名，除不挽歌之。挚虞以为：「□免歌因倡和而为摧怆之声，衔枚所以全哀，此亦以感众。虽非经典所载，是历代故事，《诗》称『君子作歌惟以告哀，』以歌为名，亦无所嫌。宜定新礼如旧」。（《晋书·礼志》中，《通典》八十六。）



◇　丧佩议

《周礼》武贲氏，士大夫之职也，皆以兵守王宫，国有丧故，则衰葛执戈□守门，葬则从车而哭。又，成王崩，太保命诸大夫以干戈内外警设。明丧故之际，盖重宿卫之防。去丧无所不佩，谓服饰之事，不谓防御之用。宜定新礼布衣剑如旧，其馀如新制。（《晋书·礼志》中）



◇　吉驾导从议

汉魏故事，将葬，设吉凶卤簿，皆有鼓吹。新礼以礼无吉驾导从之文，臣子不宜释其衰麻以服玄黄，除吉驾卤簿。又，凶事无乐，遏密八音，除凶服之鼓吹。挚虞以为：葬有祥车旷左，则今之容车也。既葬，日中反虞，逆神而还。《春秋传》，郑大夫公孙虿卒，天子追赐大路，使以行。《士丧礼》，葬有槁车乘车，以载生之服。此皆不唯载柩，兼有吉驾之明文也。既设吉驾，则宜有导从，以象平生之容，明不致死之义。臣子衰麻不得为身而释，以为君父则无不可。《顾命》之篇足以明之。宜定新礼设吉服导从如旧，其凶服鼓吹宜除。（《晋书·礼志》中，《御览》五百六十七。）



◇　公为所寓服议

《周礼》作乐于刑厝之时，而著荒政十二。礼备制待物，不以时衰而除盛典，世隆而阙衰教也。曩者王司徒失守播越，自称寄公。是时天下又多此比，皆礼之所及。宜定新礼自如旧经。（《晋书·礼志》中）



◇　傍亲服议

虞谨案：古者诸侯君临其国，臣诸父兄，今之诸侯未同于古。未同于古，则其尊未全，不宜便从绝期之制，而令傍亲服斩衰之重也。诸侯既然，则公孤之爵亦宜如旧。昔魏武帝建安中已曾表上，汉朝依古为制，事与古异，皆不施行，施行者著魏科。大晋采以著令，宜定新礼皆如旧。（《晋书·礼志》中，《御览》四百五十七。）



◇　师服议

《丧服》无弟子为师服之制，新礼弟子为师齐衰三月。挚虞以为：「自古弟子无师服之制，故仲尼之丧，门人疑于所服。子贡曰：『昔夫子之丧颜回，若丧子而无服。请丧夫子若丧父而无服。』遂心丧三年。此而怀三年之哀，而无齐衰之制也。群居则□，出则否，所谓吊服加麻也。先圣为礼，必易从而可传。师徒义诚重，而服制不著，历代相袭，不以为缺。且寻师者以弥高为得，故屡迁而不嫌；修业者以日新为益，故舍旧而不疑。仲尼称『三人行，必有我师焉』。子贡曰『夫何常师之有』。浅学之师，暂学之师，不可皆为之服。义有轻重，服有废兴，则臧否由之而起，是非因之而争，爱恶相攻，悔吝生焉。宜定新礼无服如旧。」（《晋书·礼志》中。《通典》一百一，《御览》五百四十七。）





◇　为皇太孙服议

太子初生，举以成人之礼，则殇理除矣。太孙亦体君传重，由位成而服全，非以年也。天子无服殇之仪，绝期故也。（《宋书·礼志》二。惠帝太安元年，皇太孙尚薨，有司奏御服齐衰期，诏通议秘书监挚虞议。又略见《晋书·挚虞传》。）





卷七十七




◎　挚虞（二）



◇　诸侯觐建旗议

魏氏无巡狩故事。新礼则巡狩方岳，柴望告至，设□宫如礼。诸侯之觐者，摈及执贽，皆如朝仪，而不建其旗。臣虞案：觐礼，诸侯觐天子，各建其旗。旗章所以殊爵命，示等威。《诗》称「君子至止，言观其□。」宜定新礼，建旗如旧礼。（《宋书·礼志》二，又见《晋书·礼志》下，《通典》五十四。）





◇　皇太子称臣议

《孝经》「资于事父以事君」，义兼臣子，是不嫌称臣，宜定新礼皇太子称臣如旧。（《晋书·礼志》下，《通典》七十。）



◇　夫人不答妾拜议

汉魏故事：王公群妾见于夫人，夫人不答拜。新礼以为礼无不答。更制妃公侯夫人答妾拜。挚虞以为：「礼，妾事女君如妇之事姑，而妾服女君期，女君不报，则敬与妇同而又加贱也。名位不同，本无酬报，礼无不答，义不谓此。先圣殊嫡庶之别，以绝陵替之渐，峻明其防，犹有僭违。宜定新礼，自如其旧。（《晋书·礼志》下，《通典》六十八。）



◇　遣将议

汉魏故事：遣将出征，符节郎授钺于朝堂。新礼遣将御临轩，尚书授节钺，古兵书跪而推毂之义也。（《艺文类聚》五十九）



◇　会朝堂五辂制度议

诸车之合于法度可以示训者，则辂为名，亦犹殿堂之正者则曰路寝也。（《北堂书钞》一百四十）





◇　驳潘岳古今尺议

昔圣人有以见天下之赜而拟其形容，象物制器，以存时用。故参天两地，以正算数之纪；依律计分，以定长短之度。其作之也有则，故用之也有徵。考步两仪，则天地无所隐其情；准正三辰，则悬象无所容其谬；施之金石，则音韵和谐；措之规矩，则器用合宜。一本不差而万物皆正，及其差也，事皆反是。今尺长于古尺几于半寸，乐府用之，律吕不合；史官用之，历象失占；医署用之，孔穴乖错。此三者，度量之所由生，得失之所取徵，皆纟圭阂而不得通，故宜改今而从古也。唐虞之制，同律度量衡，仲尼之训，谨权审度。今两尺并用，不可谓之同；知失而行，不可谓之谨。不同不谨，是谓谬法，非所以轨物垂则，示人之极。凡物有多而易改，亦有少而难变，亦有改而致烦，有变而之简。度量是人所常用，而长短非人所恋惜，是多而易改者也。正失于得，反邪于正，一时之变，永世无二，是变而之简者也。宪章成式，不失旧物，季末苟合之制，异端杂乱之用，当以时厘改，贞夫一者也。臣以为宜如所奏。（《晋书·挚虞传》。将作大匠陈勰掘地得古尺，尚书奏「今尺长于古尺，宜以古为正』。潘岳以为习用已久，不宜复改，虞驳。）



◇　驳裴□答问天子冠礼

）天子即位之日即为成君，冕服以备，不宜有加。诸侯即位，为成岂不定？诸侯成君不拘盛典而可以冠。天子成君，独有火龙黼衣，便不可乎，意为宜冠有加。（《通典》五十六）





◇　驳司隶奏鲁夔违法事

河内太守鲁夔使民二百家共立一学，未成而司隶奏以违法，尚书郎中骑都尉臣挚虞驳：夔为近畿大都，朝所委任，亲临民物，足识事宜，累表仍上，求二百家立一学，是其留心学校，必欲有成也。（□□□□□□□□）



◇　三日曲水对

汉章帝时，平原徐肇以三月初生三女，至三日而俱亡，一村以为怪；乃相携之水滨盥洗，因水以泛觞。曲水之义，起于此也。（《御览》三十引《续齐谐记》）





◇　致齐王□笺

间于张华没後入中书省，得华先帝时答诏本草。先帝问华可以辅政持重付以後事者，华答：「明德至亲，莫如先王，宜留以为社稷之镇。」其忠良之谋，嶷诚之言，信于幽冥，没而後彰，与苟且随时者不可同世而论也。议者有责华以愍怀太子之事不抗节廷争。当此之时，谏者必得违命之死。先圣之教，死而无益者，不以责人。故晏婴，齐之正卿，不死崔杼之难；季札，吴之宗臣，不争逆顺之理。理尽而无所施者，因圣教之所不责也。（《晋书·张华传》）



◇　答杜预书

唐称遏密，殷云谅暗，各举事以为名，非即葬有殊降周室以来，谓之丧服。丧服者，以服表丧。今帝者一日万机，太子监抚之重，以宜夺礼，葬讫除服，变制通理，垂典将来。何必附之于古，使老儒致争哉！（《晋书·挚虞传》，《通典》八十二。）



◇　太康颂

於休上古，人之资始。四□奥咸宅，万国同轨。有汉不竞，丧乱靡纪。畿服外叛，侯卫内圮。天难既降，时惟鞠凶。龙战兽争，分裂遐邦。备僭岷蜀，度逆海东。权乃缘间，割据三江。明明上帝，临下有赫。乃宣皇威，致天之辟。奋武辽隧，罪人斯获。抚定朝鲜，奄征韩貊。文既应期，席卷梁益。元憝委命，九夷重译。邛、冉、哀牢，是焉底绩。

我皇之登，二国既平。靡适不怀，以育群生。吴乃负固，放命南冥。声教未暨，弗及王灵。皇震其威，赫如雷霆。截彼江沔，荆舒以清。邈矣圣皇，参乾两离。陶化以正，取乱以奇。耀武六旬，舆徒不疲。饮至数实，干旄无亏。洋洋四海，率礼和乐。穆穆宫庙，歌雍咏铄。光天之下，莫匪帝略。穷发反景，承正受朔。龙马□癸□癸，风于华阳。弓矢囊服，干戈戢藏。严严南金，业业馀皇。雄剑班朝，造舟为梁。圣明有造，实代天工。天地不违，黎元时邕。三务斯协，用底厥庸。既远其迹，将明其踪。乔山惟岳，望帝之封。猗欤圣帝，胡不封哉！（《晋书·挚虞传》）



◇　释奠颂

如彼泉流，不盈不运。讲业既终，礼师释奠。升觞折俎，上下惟宴。邕邕其来，肃肃其见。（《初学记》十四，《御览》五百三十五。）



◇　连理颂

东宫正德之内，承华之外。槐树二枝，连理而生。二干一心，以蕃本根。（《艺文类聚》八十八，《初学记》二十八。）



◇　庖牺赞

昔在上古，惟德居位。庖牺作王，世尚醇懿。设卦分象，开物纪类。施罟设网，人用不匮。（《初学记》九）





◇　神农赞

神农居世，通变该极。民众兽鲜，乃教稼穑。聚货交市，草木播植。务济其本，不道其饰。（《初学记》九）



◇　黄帝赞

黄帝在位，实号轩辕。车以行陆，舟以济川。弧矢之利，弭难消患。垂衣而治，万国□安。（《初学记》九）



◇　帝尧赞

唐帝放勋，钦明文思。惟天为大，惟尧则之。巍巍荡荡，万邦雍熙。（《初学记》九）



◇　夏禹赞

决堤疏河，刊山敷土。四□奥既宅，彝伦攸叙。卑宫菲食，以宁区宇。（《初学记》九）



◇　殷汤赞

浚也惟商，实惟成汤。三五迭兴，舍帝称王。（《初学记》九）



◇　周文王赞

周文翼翼，仪形体教。上帝是临，神明是劳。东邻之昏，西邻之曜。九有既集，以圣易暴。（《初学记》九）





◇　周武王赞

於皇武王，天命是锺。七德既耀，莫不率从。奄清宇宙，荡商之踪。（《初学记》九）



◇　周宣王赞

宣王承衰，邦家多阻。惩难思理，官人以叙。山甫补阙，方叔御侮。是用中兴，恢复周宇。（《初学记》九）



◇　汉高祖赞

汉祖明达，兼咨权武。总御群雄，翦翕强楚。奄正华夏，经略区宇。遂登天位，缵尧之绪。（《初学记》九）



◇　汉文帝赞

汉之光大，实惟孝文。体仁尚俭，克己为君。按辔细柳，抑尊成军。营兆南原，陵不崇坟。（《初学记》九）



◇　孔子赞

仲尼大圣，遭时昏荒。河图沈翳，凤鸟幽藏。爰整礼乐，以综三纲。因史立法，是谓素王。（《初学记》十七）



◇　颜子赞

颜子□□，仁心不违。行无贰过，知章知微。（《初学记》十七）



◇　左丘明赞

丘明作史，时惟衰周。错综坟籍，思□几徽猷。阐明王典，光演春秋。诞宣圣旨，旷代弥休。（《初学记》十七）



◇　新婚箴

今在哲文，遭家不造。结发之丽，不同偕老。既纳新配，内芬外藻。厚味腊毒，大命将夭。色不可□，命不可轻。君子是惮，敢告後生。（《艺文类聚》四十。案：《初学记》十四年所载挚虞《新婚箴》，乃潘岳答也。非此篇佚文，故不录。）



◇　尚书令箴

舜纳大麓，七政以齐。内成外平，风雨不迷。补我衮阙，阐我王猷。王猷允塞，四海咸休。虽圣虽明，必赖良才。无曰我智，官不能任。发言如丝，其出成纶。千里之应，枢机在身。（《艺文类聚》四十八，《文选》颜延之《北使洛诗》注。案：《初学记》十一作张华，其文多五十馀字，今不能定是谁作，别编于《张华集》。）



◇　武库铭

有财无义，惟家之殃。无爱粪土，以毁五常。（《初学记》二十四，《御览》一百九十一。）





◇　门铭

禄无常家，福无定门。人谋鬼谋，道在则尊。（《艺文类聚》六十三，《御览》一百八十三。）



◇　灶屋铭

大孝养志，厥次养形。事亲以敬，美过三牲。（《艺文类聚》八十）



◇　决疑

凡救日蚀者，著赤帻，以助阳也。日将蚀，天子素服避正殿，内外严警。太史登灵台，伺候日变，便伐鼓于门。闻鼓音，侍臣皆著赤帻，带剑入侍。三台令史以上皆各持剑，立其户前。卫尉卿驱驰绕宫，伺察守备。周而复始，亦伐鼓于社，用周礼也。又以赤丝为绳以系社，祝史陈辞以责之。社，勾龙之神，天子之上公，故陈辞以责之。日复常，乃罢。（《晋书·礼志》上，引挚虞决疑，又见《宋书·礼志》一。）



◇　理疑

父亡，服竟，继母还前亲子家，当为何服？此有问：「有夫妇生男女三人，遭荒乱离散，不知死生。母後嫁，有继子，後夫未亡，得亲子信，请就亲子家，後夫言可尔。後数年，夫亡，丧之如礼，服竟，随亲子去，别继子云：『我则为绝，死不就汝家葬也。』而名户籍如故。母今亡，继子当何服？服之三年则不来葬，服之周则无所嫁。」博士淳于睿等以为，当依继母嫁，从为服周。博士孙绰议曰：「父答虽有可尔之语，夫妻枕席相顺之意，固非决绝之辞也。继母丧父如礼，服竟之後，不还私家，逾岁历年，循养无二，母恩不衰。适见亲子，专自任意，无所关报，私随其志，绝亡夫，背继子，违三从正义，亦为大矣。今母虽不母，子何缘得计去留轻重而降之哉！夫五服有名，不可谬施。施之为出，出义不全；施之于嫁，嫁义不成。欲降服周，于礼何居？名在居籍，私归亲子，丧柩南北，礼律私法，订其可知，便决降服，许令制周，颇在可怪。」博士弟子北海徐叔中难孙云：「以前问不立甲乙为名称，于议不便。今以母为甲，先夫为乙，後夫为丙，先子为丁，继子为戊。丙言可尔，必虑事宜，顺其至情，非虚欺也。临终不命，知死之後，制不在己故也。甲不重求，信之前言也。本有求还之计，去誓不还葬之辞。生则己不得养，死则不与己父同穴，就不成嫁，当为去母，附之于嫁，不亦宜乎！（《通典》九十四引挚虞理疑）



◇　文章流别论

文章者，所以宣上下之象，明人伦之叙，穷理尽性，以究万物之宜者也。王泽流而《诗》作，成功臻而《颂》兴，德勋立而铭著，嘉美终而诔集。祝史陈辞，官箴王阙。《周礼》太师掌教六诗：曰风，曰赋，曰比，曰兴，曰雅，曰颂。言一国之事，系一人之本，谓之风；言天下之事，形四方之风，谓之雅；颂者，美盛德之形容；赋者，敷陈之称也；比者，喻类之言也；兴者，有感之辞也。後世之为诗者多矣。其功德者谓之颂，其馀则总谓之诗。颂，诗之美者也。古者圣帝明王，功成治定，而颂声兴，于是史录其篇，工歌其章，以奏于宗庙，告于鬼神；故颂之所美者，圣王之德也。则以为律吕，或以颂形，或以颂声，其细已甚，非古颂之意。昔班固为《安丰戴侯颂》，史岑为《出师颂》，《和熹邓后颂》，与鲁颂体意相类，而文辞之异，古今之变也。扬雄《赵充国颂》，颂而似雅，傅毅《显宗颂》，文与周颂相似，而杂以风雅之意；若马融《广成》、《上林》之属，纯为今赋之体，而谓之颂，失之远矣。（《艺文类聚》五十六，《御览》五百八十八。）

赋者，敷陈之称，古诗之流也。古之作诗者，发乎情，止乎礼义。情之发，因辞以形之；礼义之旨，须事以明之：故有赋焉，所以假象尽辞，敷陈其志。前世为赋者有孙卿、屈原，尚颇有古诗之义。至宋玉则多淫浮之病矣。楚辞之赋，赋之善者也。故扬子称赋莫深于《离骚》。贾谊之作，则屈原俦也。古诗之赋，以情义为主，以事类为佐。今之赋，以事形为本，以义正为助。情义为主，则言省而文有例矣；事形为本，则言当而辞无常矣。文烦省烦，辞之险易，盖由于此，夫假象过大则与类相远，逸辞过壮则与事相违，辩言过理则与义相失，丽靡过美则与情相悖：此四过者，所以背大体而害政教。是以司马迁割相如之浮说，扬雄疾「辞人之赋丽以淫」，（《艺文类聚》五十六，《御览》五百八十七。）《书》云：「诗言志，歌永言。」言其志谓之诗。古有采诗之官，王者以知得失，古之诗，有三言四言，五言六言，七言九言。古诗率以四言为体，而时有一句二句，杂在四言之间，後世演之，遂以为篇。古诗之三言者，「振振鹭、鹭于飞」之属是也。汉郊庙歌多用之。五言者，「谁谓雀无角，何以穿我屋」之属是也。于俳谐倡乐多用之。六言者，「我姑酌彼金□」之属是也，乐府亦用之。七言者，「交交黄鸟止于桑」之属是也，于俳谐倡乐世用之。古诗之九言者，「□酌彼行潦挹彼注兹」之属是也，不入歌谣之章，故世希为之。夫诗虽以情志为本，而以成声为节。然则雅音之韵，四言为正，其馀虽备曲折之体，而非音之正也。（《艺文类聚》五十六）

《七发》造于枚乘，借吴楚以为客主，先言出舆入辇蹙痿之损、深宫洞房寒暑之疾、靡曼美色晏安之毒、厚味暧服淫曜之害，宜听世之君子要言妙道，以疏神导引，蠲淹滞之累；既设此辞，以显明去就之路，而後说以色声逸游之乐，其说不入，乃陈圣人辨士讲论之娱，而霍然疾瘳：此因膏粱之常疾以为匡劝，虽有甚泰之辞而不没其讽谕之义也。其流遂广，其义遂变，率有辞人淫丽之尤矣。崔□既作《七依》，而假非有先生之言曰。呜呼！扬雄有言「童子雕虫篆刻」，俄而曰「壮夫不为也」。孔子疾「小言破道」，斯文之簇，岂不谓义不足而辨有馀者乎！赋者将以讽，吾恐其不免于劝也。（《艺文类聚》五十七，《御览》五百九十。）

扬雄依《虞箴》，作十二州十二（当作「二十五」。）官箴，而传于世，不具九官。崔氏累世弥缝其阙。胡公又以次其首目而为之解，署曰《百官箴》。（《书钞》原本一百二）

夫古之铭至约，今之铭至繁，亦有由也。质文时异，论既论则之矣。且上古之铭，铭于宗庙之碑。蔡邕为杨公作碑，其文典正，末世之美者也。後世以来之器铭之嘉者，有王莽《鼎铭》、崔瑗《杌铭》、朱公叔《鼎铭》、王粲《砚铭》，咸以表显功德。天子铭嘉量，诸侯大夫铭太常，勒锺鼎之义，所言虽殊，而令德一也。李尤为铭，自山、河、都邑，至于刀、笔、平契，无不有铭，而文多秽病，讨论润色，言可采录。（《御览》五百九十）

诗、颂、箴铭之篇，皆有往古成文，可放依而作，惟诔无定制，故作者多异焉，见于典籍者，《左传》有鲁哀公为《孔子诔》。（《御览》五百九十六）

哀辞者，诔之流也。崔媛、苏顺、马融等为之率，以施于童殇夭折不以寿终者。建安中，文帝与临淄侯各失稚子，命徐□刘桢等为之哀辞。哀辞之体，以哀痛为主，缘以叹息之辞。（《御览》五百九十六）

今所□哀策者，古诔之义。（《御览》五百九十六）

若解嘲之弘缓优大，应宾之渊懿温雅，连旨之壮厉忄亢慷，应间之绸缪契阔，郁郁彬彬，靡有不长焉矣。（《书钞》一百）

古有宗庙之碑，後世立碑于墓，显之衢路，其所载者铭辞也。

图谶之属，虽非正文之制。然以取其纵横有义，反覆成章。（□□□□□□□□）





卷七十八




◎　郄诜

诜字广基，济阴单父人。泰始中举贤良对策第一，拜议郎。咸宁中母忧服阕，召为征东参军、平舆监军长史，徙尚书郎，转车骑从事中郎，迁尚书左丞，後为雍州刺史。



◇　泰始七年举贤良对策

诏曰：「盖太上以德抚时，易简无文。至于三代，礼乐大备，制度弥繁。文质之变，其理何曲，虞夏之际，圣明系踵，而损益不同。周道既衰，仲尼犹曰从周。因革之宜，又何殊也？圣王既没，遗制犹存，霸者迭兴而翼辅之，王道之缺，其无补乎？何陵迟之不反也？岂霸德之浅欤？期运不可致欤？且夷吾之智，而功止于霸，何哉？夫昔人之为政，革乱亡之弊，建不刊之统，移风易俗，刑措不用，岂非化之盛欤？何修而响兹？朕获承祖宗之休烈，于兹七载，而人未服训，政道罔述。以古况今，何不相逮之远也？虽明之弗及，犹思与群贤虑之，将何以辨所闻之疑昧，获至论于谠言者乎？加自顷戎狄内侵，灾害屡作，边□流离，征夫苦役，岂政刑之谬，将有司非其任欤？各悉乃心，究而论之。上明古制，下切当今。朕之失德，所宜振补。其正议无隐，将敬听之。」诜对曰：伏惟陛下以圣德君临，犹垂意于博采，故招贤正之士，而臣等薄陋，不以降大问也。是以窃有自疑之心，虽致身于阙庭，亦亻黾亻免矣。伏读圣策，乃知下问之旨笃焉。

臣闻上古推贤让位，教同德一，故易简而人化；三代世及，季末相承，故文繁而後整。虞夏之相因，而损益不同，非帝王之道异，救弊之路殊也。周当二代之流，承雕伪之极，尽礼乐之致，穷制度之理，其文详备，仲尼因时宜而曰从周，非殊论也。臣闻圣王之化先礼乐，五霸之兴勤政刑。礼乐之化深，政刑之用浅。勤之则可以小安，堕之则遂陵迟。所由之路本近，故所补之功不侔也。而齐桓失之葵丘，夷吾沦于小器，功止于霸，不亦宜乎！

策曰：「建不刊之统，移风易俗，使天下洽和，何修而向兹？」臣以为莫大于择人而官之也。今之典刑，匪无一统，宰牧之才，优劣异绩，或以之兴，或以之替，此盖人能弘政，非政弘人也。舍人务政，虽勤何益？臣窃观乎古今，而考其美恶：古人相与求贤，今人相与求爵。古之官人，君责之于上，臣举之于下，得其人有赏，失其人有罚，安得不求贤乎！今之官者，父兄营之，亲戚助之，有人事则通，无人事则塞，安得不求爵乎！贤苟求达，达在修道，穷在失义，故静以待之也。爵苟可求，得在进取，失在後时，故动以要之也。动则争竞，争竞则朋党，朋党则诬讠罔，诬讠罔则臧否失实，真伪相冒，主听用惑，奸之所会也。静则贞固，贞固则正直，正直则信让，信让则推贤，推贤不伐，相下无餍，主听用察，德之所趣也。故能使之静，虽日高枕而人自正；不能禁动，虽复夙夜，俗不一也。且人无愚智，咸慕名宦，莫不饰正于外，藏邪于内，故邪正之人难得而知也。任得其正，则众正益至；若得其邪，则从邪亦集。物繁其类，谁能止之！故亡国失世者，未尝不为众邪所积也。方其初作，必始于微，微而不绝，其终乃著。天地不能顿为寒暑，人主亦不能顿为隆替；故寒暑渐于春秋，隆替起于得失。当今之世，宦者无关梁，邪门启矣；朝廷不责贤，正路塞矣。得失之源，何以甚此！所谓责贤，使之相举也；所谓关梁，使之相保也。贤不举则有咎，保不信则有罚。故古者诸侯必贡士，不贡者削，贡而不适亦削。夫士者，难知也；不适者，薄过也。不得不责，强其所不知也；罚其所不适，深其薄过，非恕也。且天子于诸侯，有不纯臣之义，斯责之矣。施刑之道，宁纵不滥之矣。今皆反是，何也？夫贤者天地之纪，品物之宗，其急之也，故宁滥以得之，无纵以失之也。今则不然，世之悠悠者，各自取辨耳。故其材行并不可必，于公则政事纷乱，于私则污秽狼籍。自顷长吏特多此累，有亡命而被购悬者矣，有缚束而绞戮者矣。贪鄙窃位，不知谁升之者？兽兕出槛，不知谁可咎者？漏网吞舟，何以过此！人之于利，如蹈水火焉。前人虽败，後人复起，如彼此无已，谁止之者？风流日竞，谁忧之者？虽今圣思劳于夙夜，所使为政，恒得此属，欲圣世化美俗平，亦俟河之清耳。若欲善之，宜创举贤之典，峻关梁之防。其制既立，则人慎其举而不苛，则贤者可知。知贤而试，则官得其人矣。官得其人，则事得其序；事得其序，则物得其宜；物得其宜，则生生丰植，人用资给，和乐兴焉。是故寡过而远刑，知耻以近礼，此所以建不刊之统，移风易俗，刑措而不用也。策曰：「自顷夷狄内侵，灾眚屡降，将所任非其人乎？何由而至此？』臣闻蛮夷猾夏，则皋陶作士，此欲善其末，则先其本也。夫任贤则政惠，使能则刑恕。政惠则下仰其施，刑恕则人怀其勇。施以殖其财，勇以结其心。故人居则资赡而知方，动则亲上而志勇。苟思其利而除其害，以生道利之者，虽死不贰；以逸道劳之者，虽勤不怨。故其命可授，其力可竭，以战则克，以攻则拔。是以善者慕德而安服，恶者畏惧则削迹。止戈而武，义实在文，唯任贤然後无患耳。若夫水旱之灾，自然理也。故古者三十年耕必有十年之储，尧汤遭之而人不困，有备故也。自顷风雨虽颇不时，考之万国，或境土相接，而丰约不同；或顷亩相连，而成败异流，固非天之必害于人，人实不能均其劳苦。失之于人，而求之于天，则有司惰职而不劝，百姓殆业而咎时，非所以定人志，致丰年也。宜勤人事而已。

「臣诚愚鄙，不足以奉对圣朝，犹进之于廷者，将使取诸其怀而献之乎，臣惧不足也。若收不知言以致知言，臣则可矣，是以辞鄙不隐也。」（《晋书·郄诜传》，又略见《群书治要》三十。）



◇　自理表

臣生三月而孤，随母依外祖，舅为县悉家，以咸宁二年母亡，家自祖以下，十四坟在缑氏，而墓数有水，规悉迁改，常多病疾，遂便留此，此方下尸唯城中高，故遂葬于所居之宅，祭于所养之堂，不知其不可也。（《通典》一百三）



◇　与魏舒书

公久疾，小差视事，是也。唯上所念何意，起讫还卧，曲身回法，甚失具瞻之望。公少立巍巍，一旦弃之，可不惜哉？（《晋书·魏舒传》）



◎　阮种

种字德猷，陈留尉氏人。泰始中察孝廉，为公府掾，举贤良对策上第，除尚书郎，复廷试，对策第一，转中书郎，迁平原相。有集二卷。



◇　泰始七年举贤良对策

策曰：「在昔哲王，承天之序，光宅宇宙，咸用规矩乾坤，惠康品类，休风流衍，弥于千载。朕应践洪运统位，七载于今矣。惟德弗嗣，不明于政，宵兴惕厉，未烛厥猷。子大夫韫□道术，俨然而进，朕甚嘉焉。其各悉乃心，以阐喻朕志，深陈王道之本，勿有所隐，朕虚心以览焉。」种对曰：「夫天地设位，圣人成能，王道至深，所以行化至远。故能开物成务，而功业不匮，近无不听，远无不服，德逮群生，泽被区宇，声施无穷，而典垂百代。故《经》曰：『圣人久于其道，而天下化成。』宜师踪往代，袭迹三五，矫世更俗，以从人望。令率士迁义，下知所适，播醇美之化，杜邪枉之路，斯诚群黎之所欣想盛德而幸望休风也。」

又问政刑不宣，礼乐不立。对曰：「政刑之宣，故由乎礼乐之用。昔之明王，唯此之务，所以防遏暴慢，感动心术，制节生灵，而陶化万姓也。礼以体德，乐以咏功，乐本于和，而礼师于敬矣。」

又问戎蛮猾夏。对曰：「戎蛮猾夏，侵败王略，虽古盛世，犹有此虞。故《诗》称「猃狁孔炽」，《书》叹「蛮夷帅服」。自魏氏以来，夷虏内附，鲜有桀悍侵渔之患。由是边守遂怠，鄣塞不设。而今丑虏内居，与百姓杂处，边吏扰习，人又忘战。受方任者，又非其材，或以狙诈，侵侮边夷；或干赏啖利，妄加讨戮。夫以微羁而御悍马，又乃操以烦策，其不制者，固其理也。是以群丑荡骇，缘间而动。虽三州覆败，牧守不反，此非胡虏之甚劲，盖用之者过也。臣闻王者之伐，有征无战，怀远以德，不闻以兵。夫兵凶器，而战危事也。兵兴则伤农，众集则费积；农伤则人匮，积费则国虚。昔汉武之世，承文帝之业，资海内之富，役其材臣，以甘心匈奴，竞战胜之功，贪攻取之利，良将劲卒，屈于沙漠，胜败相若，克不过当，夭百姓之命，填饿狼之口。及其以众制寡，令匈奴远迹，收功祁连，饮马瀚海，天下之耗，已过太半矣。夫虚中国以事夷狄，诚非计之得者也。是以盗贼蜂起，山东不振。暨宣、元之时，赵充国征西零，冯奉世征南羌，皆兵不血刃，摧抑强暴，擒其首恶，此则折冲厌难，胜败相辨，中世之明效也」。

又问咎徵作见。对曰：「阴阳否泰，六□之灾，则人主修政以御之，思患而防之，建皇极之首，详庶徵之用。《诗》曰：「敬之敬之，天惟显思。」天聪明自我人聪明，是以人主祖承天命，日慎一日也。故能应受多福而永世克祚，此先王之所以退灾消眚也。」

又问经化之务，对曰：「夫王道之本，经国之务，必先之以礼义，而致人于廉耻。礼义立，则君子轨道而让于善；廉耻立，则小人谨行而不淫于制度。赏以劝其能，威以惩其废。此先王所以保□定功，化洽黎袁而勋业长世也。故上有克让之风，则下有不争之俗；朝有矜节之士，则野无贪冒之人。夫廉耻之于政，犹树艺之有丰壤，良岁之有膏泽，其生物必油然茂矣。若廉耻不存，而惟刑是御，则风俗雕弊，人失其性，锥刀之末，皆有争心，虽峻刑严辟，犹不胜矣。其于政也，如农者之殖硗野，旱年之望丰穑，必不几矣。此三代所以享德长久，风醇俗美，皆数百年保天之禄。而秦二世而弊者，盖其所由之涂殊也。」又问：「将使武成七德，文济九功，何路而臻于兹？凡厥庶事，曷後曷先？」对曰：「夫文武经德，所以成功丕业，咸熙庶绩者，莫先于选建明哲，授方任能。令才当其官而功称其职，则万机咸理，庶寮不旷。《书》曰：『天工人其代之。』然则继天理物，宁国安家，非贤无以成也。夫贤才之畜于国，犹良工之须利器，巧匠之待绳墨也。器用利，则斫削易而材不病；绳墨设，则曲直正而众形得矣。是以人主必勤求贤，而佚以任之也。贤臣之于主，进则忠国爱人，退则砥节洁志，营职不干私义，出心必由公涂，明度量以呈其能，审经制以效其功。此昔之圣王所以恭己南面而化于陶钧之上者，以其所任之贤与所贤之信也。方今海内之士，皆倾望休光，希心紫极，唯明主之所趣舍。若开四聪之听，广畴咨之求，抽群英，延俊□，考工授职，呈能制官，朝无素餐之士，如此化流罔极，树功不朽矣」。（《晋书·阮种传》）



◇　廷试对策

诏曰：「前者对策，各指答所问，未尽子大夫所欲言，故复延见，其具陈所怀。又比年连有水旱灾眚，虽战战兢兢，未能究天人之理，当何修以应其变？人遇水旱饥馑者，何以救之？中间多事，未得宁静，思以省息烦务，令百姓不失其所。若人有所患苦者，有宜损益，使公私两济者，委曲陈之。又政在得人，而知之至难，唯有因人视听耳。若有文武隐逸之士，各举所知，虽幽贱负俗，勿有所限。故虚心思闻事实，勿务华辞，莫有所讳也。」

种对曰：「伏惟陛下以圣哲玄览，降恤黎蒸，将济元元，同之三代，旁求俊□，以辅至化，此诚尧舜之用心也。臣猥以顽鲁之质，应清明之举，前者对策，不足以畴塞圣诏，所陈不究，臣诚蒙昧，所以为罪。臣闻天生蒸庶，树君以司牧之，人君道洽，则彝伦攸叙，五福来备。若政有愆失，刑理颇僻，则庶徵不应，而淫亢为灾。此则天人之理，而兴废之由也。昔之圣王，政道备而制先具，轨人以务，致之于本。是以虽有水旱之眚，而无饥馑之患也。自顷阴阳隔并，水旱为灾，亦犹期运之致。不然，则亦有司之不帅，不能宣承圣德，以赞扬大化，故和气未降而人事未叙也。方今百姓雕弊，公私无储，诚在于休役静人，劝啬务分，此其救也。人之所患，由于役烦网密而信道未孚也。役烦则百姓失业，网密则下背其诚，信道未孚则人无固志。此则损益之至务，安危之大端也。传曰：『始与善，善进，则不善蔑由至。』孔子曰：『视其所以，观其所由，人焉□哉！』若夫文武隐逸之士，幽贱负俗之才，故非愚臣之所能识，谨竭愚以对」。（《晋书·阮种传》）



◎　王崇

崇字幼远，广汉妻阝人。泰始中为上庸太守，迁蜀郡太守。



◇　论蜀後主

昔世祖内资神武之大才，外拔四七之奇将，犹勤而获济。然乃登天衢，车不辍驾，坐不安席，非渊明弘鉴，则中兴之业，何容易哉！後主庸常之君，虽有一亮之经纬，内无胥附之谋，外无爪牙之将，焉可包括天下也？（《华阳国志》二）



◇　论姜维

邓艾以疲兵二万，溢出江油。姜维举十万之师，案道南归，艾为成禽。禽艾已讫，复还拒会，则蜀之存亡，未可量也。乃回道之巴，远至五城。使艾轻进，径及成都，兵分家灭，已自招之。然以锺会之知略，称为子房，姜维陷之，莫至克捷；筹策相应，优劣惜哉！（《华阳国志》二）



◎　何攀

攀字惠兴，蜀郡郫人。泰始中历郡主簿，上计吏州从事咸宁中。王□辟主簿别驾，除郎中，与平吴功封关内侯。太康初为王□辅国司马，除荥阳令，进廷尉平，迁散骑侍郎。惠帝时，以与诛杨骏功封西城公，韩东羌校尉，领越骑校尉，又领河南尹，迁扬州刺史假节徵拜大司农，兼三州都，迁兖州刺史，不之官。卒赠司农，谥曰桓。



◇　辞司农表

被疾错忘，不堪铨量人物。（《华阳国志》十一）



◇　上疏策孙□告

皓必不敢出，宜因今戒严，掩取甚易。（《华阳国志》十一）



◇　驳盗罪

上关执信之主，下关储备之物。设有开上关，何以加刑。（《华阳国志》十一。攀为廷尉平，有盗开城门下关者，法据大辟，攀驳之。）



◎　张靖

靖，泰始末太常博士。



◇　皇太子为太后服议

孝文权制三十六日之服，以日易月，道有污崇，礼不得全，皇太子亦宜割情除服。（《通典》八十二。泰始十年，武元杨皇后崩，博士张靖议。）



◇　答安平国移问

宜依鲁僖服闵三年例。（《通典》九十三。咸宁二年，安平穆王薨，无嗣，以母敦上继献王後，移问太常应何服，博士张靖答。）



◎　陈逵

逵，泰始末为博士。



◇　皇太子为太后服议

今制所依，盖汉帝权制，兴于有事，非礼之正。皇太子无有国事，自宜终服。（《晋书·礼志》中，《通典》八十二。）





◇　又议

三年之丧，人子所以自尽，故圣人制礼，自上达下。是以今制将吏诸遭父母丧，皆假宁二十五月，敦崇孝道，所以风化天下。皇太子至孝著于内，而□服除于外，非礼所谓称情者也。宜其不除。（《通典》八十二）



◎　陈邵

邵字节良，下邳人，为司空长史。



◇　《周礼》论序

戴德删古礼二百四篇为八十五篇，谓之《大戴礼》，戴圣删大戴礼为四十九篇，是为《小戴礼》。（《经典释文·叙录》）



◎　段畅

段（一作殷）畅，泰始末为博士。



◇　重申杜元凯奏议皇太子除服

《尚书》母逸云：「高宗谅阴，三年不言。」诸儒皆云：「亮阴，默也」。唯郑玄独以谅暗为凶庐。今据诸儒为正，明高宗既卒哭，即位之後，除衰麻，躬行信默，听于冢宰，以终三年也。言即位，以明免丧之後，素服心丧，谓之谅暗。故杜议曰：天子居丧，齐斩之情，苴杖□带，当其遂服，葬而除服，谅暗以终三年也。《国语·楚语》、及《论语》、《礼记·坊记》、《丧服·四制》，皆说高宗之义，大体无异。唯《尚书·大传》以谅暗为凶庐，盖东海伏生所说，郑玄之所依。博而考之，义既不通。据经所言，是唯天子居凶庐，岂合礼制？代俗皆谓大祥後礻覃时为谅暗。《汉纪》称和熹邓皇后居母丧，缟素不食肉，亦曰谅暗：此乃古今之通言信默者为得之也。（《通典》八十。）





◇　复申杜元凯议

案《春秋》，僖公九年，宋桓公卒，未葬，而襄公会诸侯，故曰子。凡在丧，王曰小童，公侯曰子。传发宋公，而因释王，在丧未葬，称「在丧」，葬讫卒哭，已除衰麻，故不复名「在丧」，此诸侯除服之证也。案《礼记》，诸侯元子既葬，见于天子，曰「类见」：将嗣父位，除丧见王，以受瑞命，由嗣而见，故曰「类见」。于是天子礼之太庙，赐以命服，此诸侯不以麻终三年之证也。《杂记》，麻者不绅，执玉不麻，麻不加于彩。诸侯既卒哭即位，则有聘享朝会之礼，既执玉服彩，不宜复以服麻，故云衰麻服缟素；缟素之制，可以杂于吉也。此除衰麻谅暗之文也。《丧大记》云：「君既葬，王政入于国，既卒哭而服王事。大夫士既葬，公政入于家，既卒哭，弁□带，金革之事无避也。」然则大夫士皆以衰麻终三年，故虽卒哭，称弁□带，以服金革之事。诸侯以上，卒哭除衰麻谅暗，故特不言弁□，此诸侯衰麻除之证也。又《春秋》鲁隐公元年，天王使宰□亘来归惠公仲子□。《左传》曰：「赠死不及尸，吊生不及哀。」既卒哭除服谅暗，此为免丧之後来吊，故曰吊生不及哀：此诸侯卒哭除衰之证也。文公元年，天王使毛伯来赐公命。《公羊传》曰：「命者何？加我服也。」贾逵以为诸侯逾年即位，天子赐以命圭，合瑞为信也。然则皆得行吉礼。文公元年，公孙敖如齐。《左传》曰：「穆伯如齐，始聘焉，礼也。」凡君即位，卿出并聘，践修旧好，要结外援，好事邻国，以卫社稷也。僖公之丧未三年，嫌于不可以接吉事，故《传》发明大义，以正诸侯之礼也。《春秋》襄公十五年冬十一月，晋侯周卒；十六年正月，葬晋悼公；三月公会晋侯于溴梁。《左传》曰：「葬晋悼公平公。即位，改服修官，□于曲沃，与诸侯宴于温，传诸大夫舞，曰歌诗必类。」诸侯五月而葬，今晋悼三月便葬，遂合诸侯燕会，使大夫歌舞，皆非丧礼也。羊舌□华、祁奚、韩襄，皆晋之贤大夫也，平公尚幼，宰传相之，命诸贤付幼君，而若此者，盖继好讲信，谋事补阙之大者，故传其行事也。晋子墨衰□征秦，遂墨衰以葬，书春秋时卒哭之後，御军甚多，无衰墨文明其服也。弁□金革，礼所权许，皆为救危亡者也。哀公五年秋九月，齐侯杵臼卒，六年《公羊传》曰，除：「公之丧，诸大夫皆在朝」，又「理会于陈乞之家」，明其皆免丧，无复所制也。（《通典》八十。）





◇　王昌前母服议

礼为常事制，不为非常设也。亡父母不知其死生者，不著于礼。平生不相见，去其加隆，以期为断。（《晋书·礼志》中。泰康元年，段畅议。案：王昌事详竟陵王□文。）



◎　刘侩

侩，咸宁初辟羊祜征南府。



◇　诣杜预笺

昔以谬选，忝备官属，各得与前征南大将军祜参同庶事。祜执德冲虚，操尚清远，德高而体卑，位优而行恭。前膺显命，来抚南夏，既有三司之仪，复加大将军之号。虽居其位，不行其制。至今海内渴伫，群俊望风。涉其门者，贪夫反廉，懦夫立志，虽夷惠之操，无以尚也。自镇此境，政化被乎江汉，潜谋远计，辟国开疆，诸所规摹，皆有轨量。志存公家，以死勤事，始辟四掾，未至而陨。夫举贤报国，台辅之远任也；搜扬侧陋，亦台辅之宿心也；中道而废，亦台辅之私恨也。履谦积稔，晚节不遂，此远近所以为之感痛者也。昔召伯所憩，爱流甘棠；宣子所游，封殖其树。夫思其人，尚及其树，况生存所辟之士，便当随例放弃者乎！乞蒙列上，得依已至掾属。（《晋书·羊祜传》。祜开府累年，谦让不辟土，始有所命，会卒，刘侩、赵寅、刘弥、孙勃等笺诣杜预云云。）



◎　彭礼

礼，一作权，咸宁中为尚书。



◇　羊伊出後议

子之出养，必由父命，无命而出，是为叛子。（《隋书·刘子翊传》。子翊驳刘炫议云：「晋羊祜无子，取弟子伊为子，祜薨，伊不服重。祜妻表闻，伊辞，曰：『伯生存养己。伊不敢违』。然无父命，故还本生。」尚书彭礼议云云，于是下诏从之。又见《北史》八十五。）





卷七十九




◎　秦秀

秀字玄良，新兴云中人。魏骁骑将军朗子。咸宁中为博士。太康中，以议齐王攸事除名，寻复为博士。



◇　上言王□位号

自大晋启祚，辅国之号，率以旧恩。此为王□无功之时，受九列之显位，立功之後更得宠人之辱号也。四海视之，孰不失望！蜀小吴大，平蜀之後，二将皆就加三事，今□还而降等，天下安得不惑乎！吴之未亡也。虽以三祖之神武，犹躬受其屈。以孙皓之虚名，足以惊动诸夏，每一小出，虽圣心知其垂亡，然中国辄怀惶怖。当尔时，有能借天子百万之众，平而有之，与国家结兄弟之交，臣恐朝野实皆甘之耳。今□举蜀汉之卒，数旬而平吴，虽举吴人之财宝以与之，本非己分有焉，而遽与计校乎？（《晋书·秦秀传》。王□有平吴之勋，而为王浑所谮毁，以为辅国大将军，天下咸为之怨，秀乃上言。）



◇　何曾谥议

故太宰何曾，虽阶世族之胤，而少以高亮严肃，显登王朝。事亲有色养之名，在官奏科尹模，此二者实得臣子事上之概。然资性骄奢，不循（《御览》作「修」。）轨则。《诗》云：「节彼南山，惟石岩岩，赫赫师尹，人具尔瞻。」言其德行高峻，动必以礼耳。丘明有言：「俭，德之恭；侈，恶之大也。」大晋受命，劳谦隐约，曾受宠二代，显赫累世。暨乎耳顺之年，身兼三公之位，食大国之租，荷保傅之贵，秉司徒之均。二子皆金貂卿校，列于帝侧。方之古人，责深负重，虽举门尽死，犹不称位。而乃骄奢过度，名被九域，行不履道，而享位非常。以古义言之，非惟失辅相之宜，违断金之利也。秽皇代之美，坏人伦之教，生天下之丑，示後生之傲，莫大于此。自近（《御览》作「奕」。）世以来，宰臣辅相，未有受垢辱之声，被有司之劾，父子尘累而蒙恩贷若曾者也。

周公吊二季之陵迟，哀大教之不行，于是作谥以纪其终。曾参奉之，启手归全，易箦而没，盖明慎终，死而後已。齐之史氏，乱世陪臣耳，犹书君贼，累死不惩。况于皇代守典之官，敢畏强盛，而不尽礼。管子有言：「礼义廉耻，是谓四维，四维不张，国乃灭亡。」宰相大臣，人之表仪，若生极其情，死又无贬，是则帝室无政刑也。王公贵人，复何畏哉！所谓四维，复何寄乎！谨案《谥法》：「名与实爽曰缪，怙乱（《御览》作「威」。）肆行曰丑。」曾之行己，皆与此同，宜谥为缪丑公。（《晋书·秦秀传》。又《群书治要》二十九引《晋书》，又《御览》五百六十二引干宝《晋纪》。）



◇　王昌前母服议

礼，二妾之子，父命令相慈养，而便有三年之恩，便同所生。昌父何义不命二嫡依此礼乎？父之执友有如子之礼，况事兄之母乎！（《晋书·礼志》中，《通典》八十九。案：王昌事详前竟陵王□文。）



◇　贾充谥议

充舍宗族弗授，而以异姓为後，悖礼溺情，以乱大伦。昔曾阝养外孙莒公子为後，《春秋》书「莒人灭曾阝」。圣人岂不知外孙亲邪！但以义推之，则无父子耳。又案诏书「自非功如太宰，始封无後如太宰，所取必己自出如太宰，不得以为比。」然则以外孙为後，自非元功显德，不之得也。天子之礼，盖可然乎？绝父祖之血食，开朝廷之祸门。《谥法》「昏乱纪度曰荒」，请谥荒公。（《晋书·秦秀传》。又《御览》五百六十二引干宝《晋纪》。）



◎　张放

放，咸宁中为博士。



◇　临轩遣使宜作乐议

临轩遣使，应作乐。放案：太始中，皇太子冠，太子进而乐作，位定而乐止，王者诸侯虽殊尊卑，至于礼秩，或有同者，冠之与拜，俱为嘉礼。是以准昔仪注，谓宜作乐。今符云：至尊受太子拜时，无钟磬之乐也。（《通典》七十一，又一百四十七。）



◎　杨珧

珧字文琚，弘农华阴人，太傅骏弟。咸宁中，以外戚历尚书令，卫将军，逊位，寻复用事。惠帝初，与骏俱诛。



◇　聘悼杨后时上表

历观古今，一族二后，未尝以全，而受覆宗之祸。乞以表事藏之宗庙，若如臣之言，得以免祸。（《晋书·杨珧传》）





◇　奏请建同姓

古者建侯，所以藩卫王室。今吴寇未殄，方岳任大，而诸王为帅，都督封国，既各不臣其统内，于事重非宜；又异姓诸将居边，宜参以亲戚，而诸王公皆在京都，非□城之义，万世之固。



◇　驳停马隆将士勋赏议

前精募将士少加爵命者，此适所以为诱引。今隆全军独克，西土获安，不得便以前授塞此後功，宜皆听许，以明要信。



◎　杨济

济字文通，珧弟。历镇南征北将军，迁太子太傅。惠帝初，与兄骏、珧俱诛。



◇　与傅咸书

昨遣人相视受罚，云大重，以为怛然。相念杖痕，不耐风寒，宜深慎护，不可轻也。当饮酒，令体中常□爰为佳，苏治疮急痛，故寄往之。（《御览》六百五十引《傅咸集》。又八百五十八「苏」作「酥」。）



◇　又与傅咸书

江海之流混混，故能成其深广也。天下大器，非可稍了，而相观每事欲了。生子痴，了官事，官事未易了也。了事正作痴，复为快耳！左丞总司天台，维正八坐，此未易居，以君尽性而处未易居之任，益不易也。想虑破头，故具有白。（《晋书·傅咸传》）



◎　赵休

休为右军督。



◇　上书论杨氏

王莽五公，兄弟相代。今杨氏三公并在位，而天变屡见，臣窃为陛下忧之。（《晋书·杨珧传》）



◎　虞溥

溥字允源，高平昌邑人。咸宁中举孝廉，除郎中，补尚书都令史。太康中迁公车司马令，除鄱阳内史。有《江表传》若干卷，集二卷。



◇　王昌前母服议

臣以为礼不二嫡，所以重正，非徒如前议者防妒忌而已。故曰「一与之齐，终身不改」，未有遭变而二嫡。苟嫡不可以二，则昌父更娶之辰，即前妻义绝之日也。固不待言而可知矣。议者以昌父无绝遣之言，尚为正嫡，恐犯礼亏教，难以示後。案昌父既策名魏朝，更纳後室，岂得怀旧君于江表，存外妻于雠国乎？非徒时政之所禁，乃臣道所宜绝。设使昌父尚存，二妻俱在，今始会同，必不使二嫡专堂，两妇执祭，同为之齐也。以此验之，故知後嫡立，宜前嫡废也，即使父有两立之言，犹将以礼正之，况无遗命可以服乎！溥以为宜如猛议。（《晋书·礼志》中。《通典》八十九，太康元年，尚书都令史虞溥议。）





◇　驳卞粹议王昌前母服

丧从宁戚，谓丧事尚哀耳，不使服非其亲也。夫死者终也，终事已故无绝道。分居两存，则离否由人。夫妇以判合为义，今土隔人殊，则配合理绝。彼已更娶代己，安得自同于死妇哉！伯夷让孤竹，不可以为後王法也。且既以为嫡後服，复云为妾，生则或贬或离，死则同□于葬，妻专一以事夫，夫怀贰以接己，开伪薄之风，伤贞信之教，于以纯化笃俗，不亦难乎！今昌二母虽土地殊隔，据同时并存，何得为前母後母乎！设使昌母先亡，以嫡合葬，而前母不绝，远闻丧问，当复相为制何服邪！夫制不应礼，动而愈失。夫孝子不纳亲于不义，贞妇不昧进而苟容。今同前嫡于死妇，使後妻居正而或废，于二子之心，曾无恧乎！而云诬父弃母，恐此文致之言，难以定臧否也。礼，违诸侯适天子，不服旧君，然则昌父绝前君矣，更纳後室，废旧妻矣，又何取于宜诛宜抚乎！且妇人之有恶疾，乃慈夫之所愍也，而在七出，诚以人理应绝故也。今夫妇殊域，与无妻同，方之恶疾，理无以异。据己更娶，有绝前之证，而云应服，于义何居！（《晋书·礼志》中）





◇　移告属县

学所以定情理性而积众善者也。情定于内而行成于外，积善于心而名显于教，故中人之性随教而移，善积则习与性成。唐虞之时，皆比屋而可封，及其废也，而云可诛，岂非化以成俗，教移人心者哉！自汉氏失御，天下分崩，江表寇隔，久替王教，庠序之训，废而莫修。今四海一统，万里同轨，熙熙兆庶，咸休息乎太和之中，宜崇尚道素，广开学业，以赞协时雍，光扬盛化。（《晋书·虞溥传》）





◇　奖训学徒诏（《御览》作「厉学篇」。）

文学诸生皆冠带之流，年盛志美，始涉学庭，讲修典训，此大成之业，立德之基也。夫圣人之道淡而寡味，故始学者不好也。及至期月，所观弥博，所习弥多，日闻所不闻，日见所不见，然後心开意朗，敬业乐群，忽然不觉大化之陶己，至道之入神也。故学之染人，甚于丹青。丹青吾见其久而渝矣，未见久学而渝者也。

夫工人之染，先修其质，後事其色，质修色积，而染工毕矣。学亦有质，孝悌忠信是也。君子内正其心，外修其行，行有馀力，则以学文，文质彬彬，然後为德。夫学者不患才不及，而患志不立，故曰希骥之马，亦骥之乘，希颜之徒，亦颜之伦也。又曰锲而合之，朽木不知；锲而不舍，金石可亏。斯非其效乎！今诸生口诵圣人之典，体闲庠序之训，比及三年，可以小成。而令名宣流，雅誉日新，朋友钦而乐之，朝士敬而叹之，于是州府交命，择官而仕，不亦美乎！若乃含章舒藻，挥翰流离，称述世务，深赜究奇，使杨班韬笔，仲舒结舌，亦惟才所居，固无常人也。然积一勺以成江河，累微尘以崇峻极，匪志匪勤，理无由济也。诸生若绝人间之务，心专亲学，累一以贯之，积渐以进之，则亦或迟或速，或先或後耳，何滞而不通，何远而不至邪！（《晋书·虞溥传》。《御览》六百七，又六百十三。）



◎　华谭

谭字令思，广陵江都人。咸宁中，扬州刺史周浚引为从事令史。太康中举秀才，对策第一，除郎中，迁太子舍人本国中正，後为鄄城令，迁庐江，除尚书郎。永宁初出为郏令，再迁庐江内史，加绥远将军，封都亭侯，以忤刺史刘陶下狱，免。建兴初为镇东军谘祭酒，转丞相军谘祭酒，领郡大中正。大兴初转秘书监，後加散骑常侍。永昌初免，卒年七十馀，赠金紫光禄大夫。有《新论》十卷，集二卷。



◇　举秀才对策

策曰：「今四海一统，万里同风，天下有道，莫斯之盛。然北有未羁之虏，西有丑施之氐，故谋夫未得高枕，边人未获晏然，将何以长弭斯患，混清六合？」对曰：「臣闻圣人之临天下也，祖乾纲以流化，顺谷风以兴仁，兼三才以御物，开四聪以招贤。故劳谦日昃，务在择才，宣明岩穴，垂光隐滞。俊□龙跃，帝道以光；清德凤翔，王化克举。是以皋陶见举，不仁者远；陆贾重汉，远夷折节。今圣朝德音发于帷幄，清风翔乎无外，戎旗南指，江汉席卷；干戈西征，羌蛮慕化，诚阐四门之秋，兴礼教之日也。故髦俊闻声而响赴，殊才望险而云集。虚高馆以俟贤，设重爵以待士，急善过于饥渴，用人疾于影响，杜佞谄之门，废郑声之乐，混清六合，实由乎此。虽西北有未羁之寇，殊漠有不朝之虏，征之则劳师，得之则无益，故班固云：『有其地不可耕而食，得其人不可臣而畜，来则惩而御之，去则备而守之。』盖安边之术也。」

又策曰：「吴蜀恃险，今既荡平。蜀人服化，无携贰之心；而吴人趑睢，屡作妖寇。岂蜀人敦朴，易可化诱；吴人轻锐，难安易动乎？今将欲绥静新附，何以为先？」对曰：「臣闻汉末分崩，英雄鼎峙，蜀栖岷陇，吴据江表。至大晋龙兴，应期受命，文皇运筹，安乐顺轨；圣上潜谋，归命向化。蜀染化日久，风教遂成；吴始初附，未改其化，非为蜀人敦悫而吴人易动也。然殊俗远境，风土不同，吴阻长江，旧俗轻悍。所安之计，当先筹其人士，使云翔阊阖，进其贤才，待以异礼；明选牧伯，致以威风；轻其赋敛，将顺咸悦，可以永保无穷，长为人臣者也。」

又策曰：「圣人称如有王者，必世而後仁。今天成地平，大化无外，虽匈奴未羁，羌氐骄黠，将修文德以绥之，舞干戚以来之，故兵戈载戢，武夫寝息。如此，已可消锋刃为佃器，罢尚方武库之用未邪？」对曰：「夫唐尧历载，颂声乃作；文武相承，礼乐大同。清一八□，绥荡无外，万国顺轨，海内斐然。虽复被发之乡，徒跣之国，皆习章甫而入朝，要衣裳以磬折。夫大舜之德，犹有三苗之征；以周之盛，猃狁为寇。虽有文德，又须武备。备豫不虞，古之善教；安不忘危，圣人常诫。无为罢武库之常职，铄锋刃为佃器。自可倒载干戈，苞以兽皮，将帅之士，使为诸侯，于散乐休风，未为不泰也。」

又策曰：「夫法令之设，所以随时制也。时险则峻法以取平，时泰则宽网以将化。今天下太平，四方无事，百姓承德，将就无为而□。至于律令，有所损益不？」对曰：「臣闻五帝殊礼，三王异教，故或禅让以光政，或干戈以攻取。至于兴礼乐以和人，流清风以宁俗，其归一也。今诚风教大同，四海无虞，人皆感化，去邪从政。夫以尧舜之盛，而犹设象刑；殷周之隆，而甫侯制律。律令之存，何妨于政。若乃大道四达，礼乐交通，凡人修行，黎庶励节，刑罚悬而不用，律令存而无施，适足以隆太平之雅化，飞仁风乎无外矣。」

又策曰：「昔帝舜以二八成功，文王以多士兴周。夫制化在于得人，而贤才难得。今大统始同，宜搜才实。州郡有贡荐之举，犹未获出群卓越之伦。将时无其人？有而致之未得其理也？」对曰：「臣闻兴化立法，非贤无以光其道；平世理乱，非才无以宣其业。上自皇羲，下及帝王，莫不张皇纲以罗远，飞仁风以被物。故得贤则教兴，失人则政废。今四海一统，万里同风，州郡贡秀孝，台府简良才，以八□之广，兆庶之众，岂当无卓越隽逸之才乎！譬犹南海不少明月之宝，大宛不乏千里之驹也。异哲难见，远数难睹，故尧舜太平之化，二八由舜而甫显；殷汤革王之命，伊尹负鼎而方用。当今圣朝礼亡国之士，接遐裔之人，或貂蝉于帷幄，或剖符于千里，巡狩必有吕公之遇，宵梦必有岩穴之感。贤隽之出，可企踵而待也。」（《晋书·华谭传》）



◇　上笺求退（建兴中，元帝为丞相。）

谭闻霸主远听，以求才为务；僚属量身，以审己为分。故疏广告老，汉宣不违其志；干木偃息，文侯就式其庐。谭无古人之贤，窃有怀远之慕。自登清显，出入二载，执笔无赞事之功，拾遗无补阙之绩；过在纳言，暗于举善；狂寇未宾，复乏谋策。年向七十，志力日衰，素餐无劳，实宜辞退。谨奉还所假左丞相军谘祭酒版。（《晋书·华谭传》）



◇　遗顾荣等书

石冰之乱，朝廷录敏微功，故加越次之礼，授以上将之任，庶有韩卢一噬之效。而本性凶狡，素无识达，贪荣干运，逆天而动，阻兵作威，盗据吴会，内用凶弟，外委军吏，上负朝廷宠授之荣，下孤宰辅过礼之惠。天道伐恶，人神所不□。虽阻长江，命危朝露。忠节令图，君子高行，屈节附逆，义士所耻。王□匹夫，志不可屈；于期慕义，陨首燕庭。况吴会仁人并受国宠，或剖符名郡，或列为近臣，而便辱身奸人之朝，降节逆叛之党，稽颡屈膝，不亦羞乎！昔龚胜绝粒，不食莽朝；鲁连赴海，耻为秦臣。君子义行，同符千载，遥度雅量，岂独是安！

昔吴之武烈，称美一代，虽奋奇宛叶，亦受折襄阳。讨逆雄气，志存中夏，临江发怒，命讫丹徒。赖先主承运，雄谋天挺，尚内倚慈母仁明之教，外杖子布廷争之忠，又有诸葛、顾、步、张、朱、陆、全之族，故能鞭笞百越，称制南州。然兵家之兴，不出三世，运未盈百，归命入臣。今以陈敏仓部令史，七第顽冗，六品下才，欲蹑桓王之高踪，蹈大皇之绝轨，远度诸贤，犹当未许也。诸君垂头，不能建翟义之谋；而顾生俯眉，已受羁绊之辱。皇舆东轩，行即紫馆，百僚垂缨，云翔凤阙，庙胜之谟，潜运帏幄。然後发荆州武旅，顺流东下，徐州锐锋，南据堂邑；征东劲卒，耀威历阳；飞桥越横江之津，泛舟涉瓜步之渚；威震丹阳，擒寇建邺，而诸贤何颜见中州之士邪！

小寇隔津，音符道阔，引领南望，情存旧怀。忠义之人，何世蔑有！夫危而不能安，亡而不能存，将何贵乎！永长宿德，情所素重；彦先垂发，分著金石；公胄早交，恩纪特隆；令伯义声，亲好密结。上欲与诸贤效翼紫宸，建功帝籍。如其不尔，亦可泛舟河渭，击楫清歌。何为辱身小寇之手，以蹈逆乱之祸乎！昔为同志，今已殊域；往为一体，今成异身。瞻江长叹，非子谁思！愿图良策，以存嘉谋也。（《晋书·陈敏传》）



◇　移前松滋令袁甫

诚以枯泽非应龙之渊，棘林非鸾凤之窟。昔食其自匿监门，非高祖不长揖；孔明躬耕南阳，非刘氏不驰驱。望云霄而偶翮，见鸿渐之轻羽，瞻长涂而高鸣，知骐骥之迅足。（《御览》五十七又四百七并引《晋中兴书》）



◇　对别驾陈总问

刺史嵇绍举谭秀才，将行，别驾陈总饯之，因问曰：「思贤之主以求才为务，进取之士以功名为先，何仲舒不仕武帝之朝，贾谊失分汉文之时？此吴晋之滞论，可辩此理而後别。」谭曰：「夫圣人在上，物无不理，百揆之职，非贤不居。故山林无匿景，衡门不栖迟。至承统之王，或是中才，或复凡人，居圣人之器，处兆庶之上，是以其教日颓，风俗渐弊。又中才之君，所资者偏，物以类感，必于其党，党言虽非，彼以为是。以所授有颜冉之贤，所用有廊庙之器，居官者日冀元凯之功，在上者日庶尧舜之义，彼岂知其政渐毁哉！朝虽有求贤之名，而无知才之实。言虽当，彼以为诬；策虽奇，彼以为妄。诬则毁己之言入，妄则不忠之责生。岂故为哉？浅明不见深理，近才不睹远体也。是以言不用，计不施，恐死亡之不暇，何论功名之立哉！故上官昵而屈原放，宰□宠而伍员戮，岂不哀哉！若仲舒抑于孝武，贾谊失于汉文，盖复是其轻者耳。故白起有云：『非得贤之难，用之难。非用之难，信之难。』得贤而不能用，用而不能信，功业岂可得而成哉！（《晋书·华谭传》）



◇　尚书二曹论

刘道贞问薛令长「在吴保官」，答曰「为吏部尚书」。问曰「吴待吏部，如何馀曹」，答曰：「并通高选，吏部特一时之俊。」

刘曰：「晋魏以来俱尔，独谓汉氏重贼曹为是，吴晋重吏部为非。」薛君曰：「八座秩同班等，其选并清，宜同一揆。若人才或多或少，选例难精，如不得已。吏部职掌人物，人物难明：谓吴晋为得。而君何是古而非今？」

刘难曰：「今吏部非为能判虚名、举沈朴者，故录以成人，位处三署，选曹探乡论而用之耳，无烦乎聪明。贼曹职典刑狱。刑难精，是以欲重之。」答曰：「今之贼曹不能听声观色以别真伪，繇不能断谳之尚书也。夫在狱者率小人，在朝者率君子，小人易检，君子难精，俱不得已。吏部宜重，贼曹宜轻也。」（《通典》二十三引《华谭集》）



◇　新论

夫体道者圣，游神者哲。体道然後寄意形骸之外，游神然後穷变化之端；故寂然不动而万物为我用，块然元默而众机为我运。（《初学记》十七）





卷八十




◎　张敏

敏，太原中都人。咸宁中为尚书郎，领秘书监，太康初出为益州刺史。有集二卷。



◇　奇士刘披赋

盖土龙不可以升天，石人不任为亭长。容儿虽似，□□足难奖。（《初学记》五）





◇　神女赋（并序）

世之言神女者多矣，然未之或验也。至如弦氏之妇，（案，《搜神记》云「东郡人，姓成公名智琼」。）则近信而有证者，夫鬼魅之下人也，无不羸疾损瘦。今义起（案：《搜神记》云「济北弦超」，此则其字也。）平安无恙，而与神女饮宴寝处，纵情极意，岂不异哉！余览其歌诗，（案：「《搜神记》有智琼赠超诗。）辞旨清伟，故为之作赋。

皇览余之纯德，步朱阙之峥嵘。靡飞除而入秘殿，侍太极之穆清。帝愍余之勤肃，将休余于中州。托玄静以自处，是夫子之好仇。于是主人怃然而问之曰：「尔岂是周之褒姒、齐之文姜，孽妇淫鬼，来自藏乎？傥亦汉之游女、江之娥皇，厌真乐愆，倦仙侍乎？」于是神女乃敛袂正襟而对曰：「我实贞淑，子何猜焉？且辩言知礼，恭为令则。美姿天挺，盛饰表德，以此承欢，君有何惑？尔乃敷茵席，垂组帐。嘉旨既设，同牢而飨，微闻芳泽，心荡意放。于是寻房中之至燕，极长夜之欢情。心眇眇以忽忽，想北里之遗声。既澹泊于幽默，扬觉寐而中惊。（二语从《文选》谢灵运《拟邺中集诗》注补。）赋斯时之要妙，进伟服之纷敷。俯抚衽而告辞，仰长叹以欷吁。乘云雾而变化，遥弃我其焉如。（《艺文类聚》七十九）





◇　神女传

弦义起感神女智琼，智琼後去，赐义起织成裙衫。（《北堂书钞》一百二十九）



◇　头责子羽文

余友有秦生者，虽有姊夫之尊，少而狎焉。同时好昵有太原温长仁□、颍川荀景伯寓、范阳张茂先华、上郡刘文生许、南阳邹润甫湛、河南郑思渊诩，数年之中继踵登朝，而此贤身处陋巷，屡沽而无善价，亢志自若，终不衰堕，为之慨然。又怪诸贤既已在位，曾无伐木嘤鸣之声，甚违王贡弹冠之义。故因秦生容貌之盛，为头责之文以戏之，并以嘲六子焉。虽似谐谑，实有兴也。其文曰：

维泰始元年，头责子羽曰：「吾托子为头，万有馀日矣。大块禀我以精，造我以形。我为子植发肤，置鼻耳，安眉须，插牙齿，眸子□光，双观隆起；每至出入人间，遨游市里，行者辟易，坐者竦跽；或称君侯，或言将军，奉手倾侧，伫立崎岖；如此者，故我形之足伟也。子冠冕不戴，金银不佩，钗以当笄，□合以代帼，旨味弗尝，食粟茹菜，隈摧园间，粪壤污黑，岁莫年过，曾不自悔；子厌我于形容，我贱子乎意态：若此者乎，必子行己之累也。子遇我如雠，我视子如仇，居常不乐，两者俱忧，何其鄙哉！子欲为仁贤也，则当如皋陶后稷、巫咸、伊陟，保□王家，永见封殖。子欲为名高也，则当如许由、子臧、卞随、务光，洗耳逃禄，千岁流芳。子欲为游说也，则当如陈轸、蒯通、陆生、邓公，转祸为福，令辞从容。子欲为进趣也，则当如贾生之求试，终军之请使，砥砺锋颖，以干王事，子欲为恬淡也。则当如老聃之守一，庄周之自逸，廓然离俗，志凌云日。子欲为隐遁也，则当如荣期之带索，渔父之氵□氵爵，栖迟神丘，垂饵巨壑：此一介之所以显身成名者也。今子上不希道德，中不效儒墨，块然穷贱，守此愚惑。察子之情，观子之志，退不能为处士，进无望于三事，而徒玩日劳形，习为常人之所喜，不亦过乎！」

于是子羽愀然深念而对曰：「凡所教敕，谨闻命矣。以受性拘系，不间礼义，设以天幸，为子所寄，今欲使吾为忠也，即当如伍胥、屈平。欲使吾为信也，则当杀身以成名。欲使吾为介节邪？则当赴水火以全贞：此四者，子之所忌，故吾不敢造意。」头曰：「子所谓天刑地网，刚德之尤，不登山抱木则褰裳赴流。吾欲告尔以养性，诲尔以优游，而与虮虱同情，不听我谋，悲哉！俱寓人体，而独为子头，且拟人其伦，喻子侪偶。子不如太原温《禺百》、颍川荀寓、范阳张华、上郡刘许、南阳邹湛、河南郑诩，此数子者，或謇吃无宫商，或□陋希言语，或淹伊多姿态，或□单□奚少智讠胥，或口如含胶饴，或头如巾齑杵，而犹文采可观，意思详序，攀龙附凤，并登天府；夫舐痔得车，沈渊得珠；岂若夫子徒令唇舌腐烂、手足沾濡哉！居有事之世，而耻为权谋，譬犹凿池抱瓮，难以求富。嗟乎子羽，何异牢槛之熊、深阱之虎、石间饥□解，窦中之鼠？事力虽勤，见功甚苦。宜其拳局煎蹙，至老无所希也。支离其形，犹能不困，非命也夫？岂与夫子同处也？」（《世说·排调篇》注引《敏集》。又见《艺文类聚》十七。）



◎　李毅

毅字允刚，广汉妻阝人。太守王□召为主簿。□为益州刺史，进别驾，举秀才，随府为龙骧参军，从平吴封关内侯，除陇西护军，徙繁令，迁云南太守，徙楗为太守，使持节有夷校尉；寻置宁州、进刺史，加龙骧将军，封成都县侯。卒赠少府，谥曰威。（案：《李重传》别有李毅，字茂彦，太康中为尚书吏部郎，同时同姓名，非即此。）



◇　病笃上疏陈谢

臣不能式遏寇虐，疾与事遇，使虏游魂兵谷既单，器械穷尽，而求救无望，坐待殄毙。若必不垂矜忧，乞请大使，乃臣尚存，加臣重罪。若臣已殆，陈尸为戮。（《华阳国志》二）



◎　刘卞

卞字叔龙，东平须昌人，为尚书令史。泰康初迁齐王攸司空主簿，转太常丞司徒左西曹掾尚书郎。元康中累迁散骑常侍，除并州刺史，入为太子左卫率。以忤贾后迁轻车将军雍州刺史，惧诛，饮药死。



◇　王毖子昌前母服议

毖在南为邦族，于北为羁旅，以此名分言之。前妻为元妃，後妻为继室，何至王路既通，更当逐其今妻、废其嫡子？不书姜氏，绝不为亲，以其犯至恶也；赵姬虽贵，必推叔隗，原同虽宠，必嫡宣孟。若违礼苟让，何则《春秋》所当善也？论者谓地绝，其情终已，不得往来。今地既通，何为故当追而绝之邪？黄昌见美，斯又近世之明比。（《晋书·礼志》中）



◎　温羡

羡字长卿，太原祁人。齐王攸辟为掾，迁尚书郎。惠帝即位，拜豫州刺史，入为散骑常侍，累迁尚书，转吏部尚书，封大陵县公，出为冀州刺史，加後将军；寻避位，徵为中书监，加散骑常侍，未拜。怀帝即位，迁左光禄大夫，开府领司徒。卒赠司徒，谥曰元。



◇　驳论张华

自天子已下，争臣各有差，不得归罪于一人也。故晏子曰：「为己死亡，非其亲昵，谁能任之？」里克之杀二庶，陈乞之立阳生，汉朝之诛诸吕，皆积年之後乃得立事。未有事主见存，而得行其志于数月之内者也。式乾之会，张华独谏。上宰不和，不能承风赞善，望其指麾从命，不亦难乎！况今皇后谮害其子，内难不预，礼非所在。且后体齐于帝，尊同皇极，罪在枉子，事不为逆，义非所讨。今以华不能废枉子之后，与赵盾不讨杀君之贼同，而贬责之，于义不经通也。（《晋书·温羡传》。先是张华被诛，齐王□辅助政，建议欲复其官爵，论者或以为非，羡驳之。）



◎　温峤

峤字太真，羡弟忄詹之子。初为司隶都官从事，後举秀才。司徒辟东阁祭酒，补上党潞令。刘琨请为平北参军，随府迁大将军从事中郎上党太守，加建威将军督护前录军事，又随府迁司空右司马，进左长史。元帝即位，除散骑侍郎，历王导骠骑长史，迁太子中庶子。明帝即位，拜侍中，转中书令。王敦请为左司马，入补丹阳尹，加中垒将军持节都督安东北部诸军事。敦平，封建宁县公，进号前将军。成帝即位，代应詹为江州刺史，持节都督平南将军，镇武昌。苏峻平，拜骠骑将军开府仪同三司，加散骑常侍，封始安郡公。卒赠侍中大将军，谥曰忠武。有集十卷。



◇　蝉赋

饥□翕晨风，渴饮朝露。（《艺文类聚》九十七，《初学记》三十。）



◇　理刘司空表

琨忠诚，虽勋业不遂，然家破身亡，宜在褒崇，以慰海内之望。（《晋书·温峤传》）



◇　请召刘群等表（群字公度，刘琨子。）

姨弟刘群、内弟崔悦、卢谌等，皆在末波中翘首南望，愚谓此等并有文思，（《魏志·卢毓传》注引《晋诸公赞》作「清出有文思」。）于人之中，少可愍惜；如蒙录召，继绝兴亡，则陛下更生之恩，望古无二。（《晋书·刘群传》）



◇　举荀崧为秘书监表

夫国史之兴，将以明得失之迹，谓之实录，使一代之典，焕然可观。今之秘书著作是也。散骑常侍崧，文质彬彬，思义通博，历位先朝，莅事以穆，宜掌秘奥，宣明史籍。（《通典》二十六，《御览》二百三十三。）



◇　上太子疏谏起西池楼观

朝廷草创，巨寇未灭。宜应俭以率下，务农重兵。（《晋书·温峤传》）



◇　上疏辞中书令

臣才短学浅，文疏不通。中书之职，酬对无方，斟酌轻重，岂惟文疏而已！自非望士良才，何可妄居斯任！（《初学记》十一，《御览》二百二十，并引檀道鸾《晋阳秋》。）



◇　请原王敦佐吏疏

王敦刚愎不仁，忍行杀戮，亲任小人，疏远君子，朝廷所不能抑，骨肉所不能间。处其朝者恒惧危亡，故人士结舌，道路以目，诚贤人君子道穷数尽，遵养时晦之辰也。且敦为大逆之日，拘录人士，自免无路，原其私心，岂遑晏处，如陆玩、羊曼、刘胤、蔡谟、郭璞常与臣言，备知之矣。必其凶悖，自可罪人斯得；如其枉入奸党，宜施之以宽。加以玩等之诚，闻于圣听，当受同贼之责，实负其心。陛下仁圣含弘，思求允中；臣阶缘博纳，干非其事，诚在爱才，不忘忠益。（《晋书·温峤传》）



◇　陈便宜疏

豫章十郡之要，宜以刺史居之。寻阳滨江，都督应镇其地。今以州帖府，进退不便。且古镇将多不领州，皆以文武形势不同故也。宜选单车刺史别抚豫章，专理黎庶。（《晋书·温峤传》）



◇　上言桓彝可宣城内史

宣城阻滞山川，频经变乱，宜得望实居之。窃谓桓彝，可充其选。（《晋书·桓彝传》）



◇　奏军国要务七事

其一曰：祖约退舍寿阳，有将来之难。今二方守御，为功尚易。淮、泗都督，宜竭力以资之。选名重之士，配征兵五千人，又择一偏将，将二千兵，以益寿阳，可以保固徐、豫，援助司土。其二曰：一夫不耕，必有受其饥者。今不耕之夫，动有万计。春废劝课之制，冬峻出租之令，下未见施，惟赋是闻。赋不可以已，当思令百姓有以殷实。司徒置田曹掾，州一人，劝课农桑，察吏能否，今宜依旧置之。必得清恪奉公，足以宣示惠化者，则所益实弘矣。其三曰：诸外州郡将兵者及都督府非临敌之军，且田且守。又先朝使五校出田，今四军五校有兵者，及护军所统外军，可分遣二军出，并屯要处。缘江上下，皆有良田，开荒须一年之後即易。且军人累重者在外，有樵采蔬食之人，于事为便。

其四曰：建官以理世，不以私人也。如此则官寡而材精。周制六卿莅事，春秋之时，入作卿辅，出将三军。後代建官渐多，诚由事有烦简耳。然今江南六州之土，尚又荒残，方之平日，数十分之一耳。三省军校无兵者，九府寺置，可有并相领者，可有省半者，粗计闲剧，随事减之。荒残之县，或同在一城可并合之。如此选既可精，禄俸可优，令足代耕，然後可责以清公耳。其五曰，故者亲耕藉田以供粢盛，旧置藉田、廪牺之官。今临时市求，既上黩至敬，下费生灵，非所以虔奉宗庙蒸尝之旨。宜如旧制，立此二官。

其六曰：使命愈远，益宜得才，宣扬王化，延誉四方。人情不乐，遂取卑品之人，亏辱国命，生长患害。故宜重其选，不可减二千石见居二品者。

其七曰：罪不相及，古之制也。近者大逆，诚由凶戾。凶戾之甚，一时权用。今遂施行，非圣朝之令典，宜如先朝除三族之制。（《晋书·温峤传》）



◇　兄弟相继藏主室议

凡言兄弟不相入庙，既非礼文，且光武奋剑振起，不策名于孝平，务（《宋志》作「豫」。）神其事，以应九世之谶，又古不共庙，故别立焉。今上以策名而言，殊于光武之事，躬奉□尝，于经既正，于情又安矣。太常恒欲还二府君，以全七世，峤谓是宜。（《晋书·礼志》上。《宋书·礼志》三，大兴三年，骠骑长史温峤议。）

惠怀愍于圣上，以春秋而言，因定先後之礼。夫臣子一例，君父敬同，故可以准于祖祢。然非继体之数也。案太常恒所上，欲还章郡颍川，以全七代，愚谓是。恒又求京兆以上三代在庙之西厢，臣窃不安。（《通典》四十八，骠骑长史温峤议。）

其非子者，可直言皇帝敢告某皇帝；又若以一帝为一世，则不祭祢，反不及庶人。（《宋书·礼志》三）



◇　毁庙议

今兄弟同代，已有七帝，若以一帝为一代，则当不得祭于祢，乃不及庶人之祭也。夫兄弟同代，于恩既顺，于义无否，至于庙室已满，大行皇帝神主当登正室，又不宜下正室之主迁之祧位，自宜增庙，权于庙上设幄坐，以安大行之主。若以今增庙违简约之旨，或可就见庙直增坎室乎？此当问庙室宽窄，其庙室之宽窄，亦所未详。（《通典》四十八。明帝崩，祠部以庙过七室，欲毁一庙，又正室窄狭，欲权下一帝，温峤议。）





◇　禁给湿米教

禀者无米，受得□下湿米，岂是吾遇兵众无异之怀乎，虽是数合米，欲令齐均。若有不如教，鞭五十。（《御览》七百七十）

谏太子马射（案：太子答云省所陈，知非口谏。）

臣闻千金之子，犹不垂堂；以万乘之贰，若有骇驷之艰，岂可不熟念？殿下纵一日之娱，忘万代之基，凡人犹知其不可，况在圣明。（《文苑英华》六百二十七。薛元超谏皇太子笺曰：「晋明帝之在东宫。」中庶子温峤、中舍人刘放谏马射云云，刘放疑阮放之误。）



◇　与陶侃笺

雾气过差，则君道幽晦。（《御览》十五）



◇　为王导答华太常书（华恒）

省示并博士议。今明尊尊，不复得系本亲矣。先帝平康，北面而臣愍帝，及终而升上，惧所以取讥于《春秋》。今所论太庙坎室，足容神主不耳？而下愍帝于东序。若案尊尊之旨，愍帝犹子之列，不可为父，与兄弟之不可一耳。案闵公，僖公之弟也。而《传》云子虽齐圣，不先父食。如此，无疑愍帝不宜先帝上也。今唯虑庙窄，更思安处，宜令得并列正室。（《通典》四十八）





◇　答王导书

近诏以先帝前议所定，唯下太常安坎室数。今坎室窄，其意不过欲定先神主存正室，故下愍帝也。庙窄之与本体，各是一事，何以庙窄而废本体也？（《通典》四十八。元帝崩，温峤答王导书云云。）





◇　与陶侃书

奉惠赤角一具，及□兆鼓马鞭，鼓角既周军用，马鞭服以周旋，抗之于手，与之偕老也。偃武之日，乃当藏之箧笥耳。（《御览》三百五十九）



◇　重与陶侃书

仆谓军有进而无退，宜增而不可减。近已移檄远近，言于盟府，克後月半大举，南康、建安、晋安三郡军并在路次，同赴此会，惟须仁公所统，便齐进耳。仁公今召军还，疑惑远近，成败之由，将在于此。

仆才轻任重，实凭仁公笃爱，远禀成规。至于首启戎行，不敢有辞，仆与仁公当如常山之蛇，首尾相卫，又唇齿之喻也。恐惑者不达高旨，将谓仁公缓于讨贼，此声难追。仆与仁公并受方岳之任，安危休戚，理既同之。且自顷之顾，绸缪往来，情深义重，著于人士之口，一旦有急，亦望仁公悉众见救，况社稷之难！

惟仆偏当一州，州之文武莫不翘企。假令此州不守，约峻树置官长于此，荆楚西逼强胡，东接逆贼，因之以饥馑，将来之危乃当甚于此州之今日也。以大义言之，则社稷颠覆，主辱臣死。公进当为大晋之忠臣，参桓文之义，开国承家，铭之天府；退当以慈父雪爱子之痛。约峻凶逆无道，囚制人士，裸其五形。近日来者，不可忍见。骨肉生离，痛感天地，人心齐一，咸皆切齿。今之进讨，若以石投卵耳！今出军既缓，复召兵还，人心乖离，是为败于几成也。愿深察所陈，以副三军之望。（《晋书·温峤传》）

苏峻遂得志。四海虽广，公宁有容足地乎？贤子越骑酷没，天下为公痛心，况慈父之情哉！（《後魏书·晋司马衍传》。案：此即前篇约文。）



◇　移告四方征镇

贼臣祖约、苏峻同恶相济，用生邪心。天夺其魄，死期将至。谴负天地，自绝人伦。寇不可纵，宜增军讨扑。辄屯次湓口。即日护军庾亮至，宣太后诏，冠逼宫城，王旅挠败，出告藩臣，谋宁社稷。后将军郭默、冠军将军赵胤、奋武将军龚保与峤督护王愆期、西阳太守邓岳、鄱阳内史纪瞻，率其所领，相寻而至。逆贼肆凶，陵蹈宗庙，火延宫掖，矢流太极，二御幽逼，宰相困迫，残虐朝士，劫辱子女。承问悲惶，精魂飞散。峤暗弱不武，不能殉难，哀恨自咎，五情摧陨，惭负先帝托寄之重，义在毕力，死而後已。今躬率所统，为士卒先，催进诸军，一时电击。西阳太守邓岳、寻阳太守褚诞等连旗相继，宣城内史桓彝已勒所属屯滨江之椰江夏相周抚乃心求征，军已向路。

昔包胥楚国之微臣，重趼致诚，义感诸侯，兰相如赵邦之陪隶，耻君之辱，案剑秦庭。皇汉之季。董卓作乱，劫迁献帝，虐害忠良，关东州郡相率同盟。广陵功曹臧洪，郡之小吏耳，登坛歃血，涕泪横流，慷慨之节，实厉群后。况今居台鼎，据方州，列名邦，受国恩者哉！不期而会，不谋而同，不亦宜乎！

二贼合众，不盈五千，且外畏胡寇，城内饥乏，後将军郭默即于战阵俘杀贼千人。贼今虽残破都邑，其宿卫兵人即时出散，不为贼用。且祖约情性褊□厄，忌克不仁，苏峻小子，惟利是视，残酷骄猜，权相假合。江表兴义，以抗其前，强胡外寇，以蹑其後，运漕隔绝，资食空悬，内乏外孤，势何得久！

群公征镇，职在御侮。征西陶公，国之耆德，忠肃义正，勋庸弘著。诸方镇州郡咸齐断金，同禀规略，以雪国耻，苟利社稷，死生以之。峤虽怯劣，忝据一方，赖忠贤之规，文武之助，君子竭诚，小人尽力，高操之士被褐而从戎，负薪之徒匍匐而赴命，率其私仆，致其私杖，人士之诚，竹帛不能载也。岂峤无德而致之哉？士禀义风，人感皇泽。且护军庾公，帝之元舅，德望隆重，率郭後军、赵、龚三将，与峤戮力，得有资凭，且悲且庆，若朝廷之不泯也。其各明率所统，无後事机。赏募之信，明如日月。有能斩约峻者，封五等侯，赏布万匹。夫忠为令德，为仁由己，万里一契，义不在言也。（《晋书·温峤传》）





◇　释奠颂

敷论义奥，综析毫芒。赋纳以言，丽辞孔彰。管箫备举，和乐载扬。（《初学记》十四）





◇　侍臣箴

勿谓其微，覆篑成高；勿谓其细，臣由纤毫。故曰善不积，不足以成名；话言如丝，而万里来享；无以处极，而利在永贞。是以太子之在东宫，均士抗礼；以皇厥情，入学斋齿。言称先生，不以贤自臧，不以贵为荣。思有虞之蒸蒸，尊周文之翼翼。晨昏靡违，夙兴晏息。师傅是瞻，正人在侧。屏彼佞谀，纳此亮直。故傅敬德义，臣思尽忠。或稽古训导，惟道之不融。或造膝诡辞，惧咎之蕴崇。惴惴兢兢，思二雅之遗风。鉴乎九三，天禄永终。近臣司规，敢告常从。（《艺文类聚》十六）





卷八十一




◎　陆喜

喜字恭仲，一作文仲，吴郡吴人，吴选曹尚书瑁第二子。孙皓时累迁至选曹尚书。入晋为散骑常侍。

◇　自叙

刘向省《新语》而作《新序》，桓谭咏《新序》而作《新论》。余不自量，感子云之《法言》而作《言道》，睹贾子之美才而作《访论》，观子政《洪范》而作《古今历》，览蒋子通《万机》而作《审机》读《幽通》、《思玄》、《四愁》而作《娱宾》、《九思》，真所谓忍愧者也。（《晋书·陆喜传》）



◇　《西州清论·较论格品篇》

或问予，薛莹最是国士之第一者乎？答曰：「以理推之，在乎四五之间。」问者愕然请问。答曰：「夫孙皓无道，肆其暴虐，若龙蛇其身，沈默其体，潜而勿用，趣不可测，此第一人也。避尊居卑，禄代耕养，玄静守约，冲退澹然，此第二人也。侃然体国思治，心不辞贵，以方见惮，执政不惧，此第三人也。斟酌时宜，在乱犹显，意不忘忠，时献微益，此第四人也。温恭修慎，不为谄首，无所云补，从容保宠，此第五人也。过此已往，不足复数。故第二已上，多沦没而远悔吝；第三已下，有声位而近咎累。是以深识君子，晦其明而履柔顺也」。问者曰：「始闻高论，终年启寤矣」。（《晋书·陆喜传》）



◎　陆玩

玩字士瑶，喜弟英之第二子。元帝镇江左，引为丞相参军，累加奋武将军，後为王敦长史。敦平，拜侍中，迁吏部尚书，转尚书左仆射，领本州大中正。咸和中封兴平伯，转尚书令、左光禄大夫、开府仪同三司，加散骑常侍，迁侍中司空。卒赠太尉，谥曰康。



◇　上表自陈

臣实凡短，风操不立，阶缘嘉会，便蕃荣显，遂总括宪台，豫闻政道。竟不能敷融玄风，清一朝序，咎责之来，于臣已重。诚以身许国，义忘曲让。而忄娄忄娄所守，终于陈诉者，特以端右机要，事务殷多，臣已盈六十之年，智力有限，疾患深重，体气日弊，朝夕自励，非复所堪。若偃息苟免，职事并废，则莫大之悔，天下将谓臣何！乞陛下披豁圣怀，霈然垂允。（《晋书·陆玩传》）





◇　重表

臣比披诚款，不足上畅天聪，圣恩徘徊，厉以体国。臣闻至公之道，上下玄同，用才不负其长，量力不受其短。虽加官重禄无世不有，皆庸勋亲贤，时所须赖，兼统以济世务，非优崇以荣一人。臣受遇三世，恩隆宠厚，岂敢辞职事之劳，求冲让之誉。徒以端右要重，兴替所存，久以无任，妨贤旷职。臣犹自知不可，况天下之人乎！今复外参论道，内统百揆，不堪之名，有如皎日。愿陛下少垂哀矜，使四海知官不可以私于人，人不可以私取官，则天工弘坦，谁不谓允！（《晋书·陆玩传》）



◇　疾甚上表

臣婴遘疾□，沈顿历月，不蒙痊损，而日夕渐笃，自省微绵，无复生望。荷恩不报，孤负已及，仰瞻天覆，伏枕□涕。臣年向中寿，穷极宠荣，终身归全，将复何恨！惟愿陛下崇明圣德，驻敷洪化，曾构祖宗之基，道济群生之命。臣不胜临命遗恋之情，贪及视息，上表以闻。（《晋书·陆玩传》）



◇　与王导笺

仆虽吴人，几为伧鬼。（《晋书·陆玩传》。玩尝诣导食酪，因而得疾，与导笺。）



◎　薛莹

莹字道言，沛郡竹邑人，吴太子少傅综次子，历秘书中书郎。孙休时进散骑中常侍。孙皓初为左执法，迁选曹尚书，领少傅，出为武昌左部督，坐事徙广州，寻召还，复为选曹尚书，迁光禄勋。入晋为散骑常侍，有《後汉纪》一百卷，《新议》八片集三卷。

◇　为吴主□告请降书

吴郡孙皓叩头死罪：昔汉室失统，九州分裂，先人因时，略有江南，遂分阻山川，与魏乖隔。今大晋龙兴，德覆四海。暗劣偷安，未喻天命。至于今者，猥烦六军，衡盖路次，远临江渚，举国震惶，假息漏刻。敢缘天朝含弘光大，谨遣私署太常张夔等奉所佩印绶，委质请命，惟垂信纳，以济元元。（《吴志·孙皓传》。《晋书·王□传》。案：《薛莹传》云：「皓奉书于司马亻由、王浑、王□请降，其文莹所造也。」）



◇　《後汉纪》光武赞

王莽之际，天下云乱，英雄并发，其跨州据郡，僭制者多矣。人皆冀于非望，然考其聪明仁勇，自无光武俦也。宏宽博纳，计虑如神，是以任光、窦融，望风景附；马援一见，睹颜识奇。故能以十数年间埽除群凶，清复海内，岂非天之所辅赞哉！古者师不内御，而光武命将皆授以方略，使奉图而进，其违失无不折伤，意岂文史之过乎？不然，虽圣人其犹病诸！（《御览》九十一）





◇　明帝赞

明帝自在储宫而聪允之德著矣。及临万几，约身率礼，恭奉遗业，一以贯之。虽夏启周成，继体持统，无以加焉。是以四海□安，四夷宾服，断狱希少，有治平之风。号曰显宗，不亦宜乎！（《御览》九十一）



◇　章帝赞

章帝以继世承平，天下无事，敬奉神明，友于兄弟，悉省徭赋，绥静兆民，除苛法，蠲禁锢，抑有仁贤之风矣。是以阴阳洽和，而百姓安乐；众瑞并集，不可胜载，考之图籍，有徵云尔。（《御览》九十一）



◇　安帝赞

安帝之初，委政太后十有馀年，及亲万几，佞邪始进，阉宦用事，宠加私爱；阿母王圣势倾朝廷，遂树奸党，摇动储副。山陵未乾，萧墙作难，兵交禁省，社稷殆危。（《御览》九十一）





◇　桓帝赞

汉德之衰有自来矣。而桓帝继之以淫暴，封殖宦竖，群妖满侧，奸党弥兴；贤良被辜，政荒民散，亡徵渐积；逮至灵帝，遂倾四海：岂不痛哉。（《御览》九十二）



◇　灵帝赞

汉氏中兴，至于延平而世业损矣。冲质短祚，孝桓无嗣，母后称制，奸臣执政。孝灵以支庶而登至尊，由蕃侯而绍皇统，不恤宗绪，不祗天命；上亏三光之明，下伤亿兆之望。于时爵服横流，官以贿成。自公侯卿士降于皂隶，迁官袭级无不以货，刑戮无辜，摧扑忠良；佞谀在侧，直言不闻。是以贤智退而穷处，忠良摈于下位；遂至奸雄蜂起，当防隳坏，夷狄并侵，盗贼糜沸。小者带城邑，大者连州郡。编户骚动，人人思乱。当此之时，已无天子矣。会灵帝即世，盗贼相寻，其後宫室。焚灭，郊社无主，危自上起，覃及华夏。使京室为墟，海内萧条，岂不痛哉！（《御览》九十二）



◇　修列吴事

胡冲意性调美，心趣解畅，有刀笔，闲于时事。为中书令，虽不能匡矫，亦自守，不苟求容媚。（《初学记》十一）



◎　盛彦

彦字翁子，广陵人。仕吴为中书侍郎。入晋为长沙相本邑小中正。太康中卒。有集五卷。



◇　击壤赋

论众戏之为乐，独击壤之可娱。因风托势，罪一杀□。（《御览》七百五十五）





◇　藏□区赋（序）

余以腊之後，因祭祀馀胙，要命中外，以行藏□区为戏，心悦其事，故赋之云。（《御览》三十三，又七百五十四。）



◇　通桑梓敬议

窃见今编户之人，本或侨寓，则不为所居之国，修拜揖之敬。先人旧壤，追为尽礼。愚怀浅短，良有疑焉。夫人道繁衍，宗流遐大；根生一胄，枝播万绪。故繁旷之枝异统，则圣人检之以礼宪；万条之流难纪，故王者制之以境域。是以古人当其理也，则居有常邑，仕有定邦。爰及六国。至于末代，全固之业倾，瓜分之务起，农夫不得安其畔，爵士不得报其禄。孔子称「危邦不入，乱邦不居」，是为离旧适新之制，背否向泰之文，于斯尚矣。盖离旧以其无道，适新以其宜宗，背否以其多难，向泰以其可安。可安则播殖于其野，宜宗则振缨于其朝，在家则人理足，在官则臣道备。人臣之义同，而彼此之敬异，余窃惑之。昔孔子，宋人也。上自孔父，逮于弗父何，并服事宋，仕有代禄。至于仲尼，道崇阙里，乃为鲁人矣。而《春秋》之作，内鲁外宋，讳我过，彰彼恶，以此徵之，断可识矣。而观今日侨居之族，其先人始祖不出是国，枝叶播越，居之数代，公实编户而私则寓客，营家则号为借壤，进官则名曰寄通，高容雅步，不为有降。一身居之，尚在难安，或父兄相承，尊长相袭，近经数代，远或累叶。学道讲义，习人之礼；乡举里选，假人之评；居人之境以繁我条，乘人之贷以济我生，由人之位以光我属；恃人之宠以辉我业。朝廷则祖考之所阶，山陵则神灵之所凭。昔人思召伯之爱，尚敬甘棠之木，况父母之所始卒，而不知加尊，推之于心，岂道训之谓哉！又今人所追尊旧壤，虽远而为之敬者何也？犹以有先业坟柏之故茔，曩代桑梓之旧业耳。盖宗庙迭毁，礼有降杀，尊亲之至，父祖而已，自此以上，情轻服简。故大夫及士，祭极三代，明恩由近始，礼以远降也。今远祢之隳馆，何若近祖之见庐？迭毁之坟柏，何若祭祀之封□遂，曩代之官府，何若父兄之朝廷？先业之囿苑，何若今日之丘园？虽古人有「维桑与梓，必恭敬止」之文，所谓桑梓，宜以父祖为断，旧壤不复相由。人无二主，官无两统。愚谓宜为所寓之主以崇公敬，为先人本邦修私敬而已，散手而跪，捧袖而揖，以示存旧过厚之义也。（《通典》六十八）





◇　与刘颂书

沙饧垂口之产。（《御览》八百五十七）

石蜜远国之贡，味有可甘，至尊以养性。（《书钞》一百四十七引盛公子《与刘岑书》，又一条作盛公子《与刘烦书》，「公」即「翁」之误，「岑」、「烦」即「颂」之误。）



◎　周处

处字子隐，义兴阳羡人，吴鄱阳太守鲂子。仕吴为东观左丞。孙皓末兼太常无难督。入晋为新平太守，转广汉，以母老罢归，寻除楚内史，迁御史中丞。元康七年，以建威将军讨氐羌齐万年战死，追赠平西将军，元帝为晋王，策谥曰孝。有《默语》三十片《风土记》三卷。



◇　奏杀李忽

觉父以偷生，破家以邀福；子圉告归，怀嬴结舌。忽无人子之道，证父攘羊，伤化污俗，宜在投畀，以彰凶逆。毕刑市朝，不足塞责。（《御览》六百四十七引王隐《晋书》。处为中书省事，时女子李忽觉父北叛时杀父，处奏云云，奏可。）



◇　蔡圭

圭，汝南人，为吴将。入晋迁侍中。



◇　与弟敏书

古者兵交，使在其间，军国固当举信义以相高。而闻疆场之上，往往有袭夺互市，甚不可行。弟慎无为小利而忘大备也。（《晋书·周浚传》。浚在弋阳，南北为互市，而诸将多相袭夺以为功。吴将蔡敏，守于沔中；其兄圭为将，在秣陵，与敏书。）





◇　蔡洪

洪字叔开，吴郡人，仕吴。入晋为州从事。太康中举秀才。元康初为松滋令。有《化清经》十卷，集二卷。



◇　围棋赋

命班尔之妙手，制朝阳之柔木。取坤象于四方，位将军乎五岳。然後画路表界，玄质朱文。曲直有正，方而不圆。算涂授卒，三百惟群。任巧于无主，譬采菽乎中原。于是摅妙思，奋玄筹。玩服色，尚□驹。旅进旅退，二骑迭驱。翻翻马合，落落星敷。各啸歌以发愤，运变化以相符。乍似戏鹤之干霓，入类狡兔之绕丘。散象乘虚之飞电，聚类绝贯之积珠。然後枕以大罗，缮以城郭。缀以悬险，经以绝落。眇望翼舒，翱翔容弈。弯掌南指，情实西射。扬尘奄迹，虽动详悉。或临局寂然，惟棋是陈。静昧无声，潜来若神。抑舒之役，成子之贤也。或声手俱发，喧哗操扰。色类不定，次措无已。再衰三竭，锐气已朽。登轼望辙，其乱可取也。尔乃心斗奔竞，势使挥谦。携手诋欺，朱颜妒嫌。然局不弘席，子不盈卷。秉二仪之极椰握众巧之至权。若八卦之初兆，遂消息乎天文。屈则尺蠖，舒则龙翻。崔嵬云起，□□浪传。□岑山结，沓如雾分。静若清夜之列宿，动若流彗之互奔。殿未结而算了，隶首不得窥其门。扃覆乱而不惑，斫桑不足识其源。或设死而称枉，皋陶不能治其怨。或巧逸以乐胥，后夔不足以之赞。我云「势貌多以，孰能究传？远来近取，予一以贯。」（《艺文类聚》七十四）



◇　斗凫赋

嘉乾黄之散授，何气化之有灵。产羽虫之丽凫，惟斗鸭之最精。禀离午之淑气，体鸾凤之妙形。服文藻之华羽，备艳采之翠英。冠缘葩以曜首，缀素色以点缨。性浮捷以轻躁，声清响好鸣。感秋商之肃烈，从金气以出征。招爽敌于戏门，交武势于川庭。尔乃振劲羽，竦六翮。抗严趾，望雄敌。忽雷起而电发，赴洪波以奋击。（《艺文类聚》九十一，《御览》九百十九。）



◇　与刺史周俊书

一日侍坐，言及吴土，询于刍荛，遂见下问。造次承颜，载辞不举。敕令条列名状，退辄思之。今称疏所知吴展字士季，下邳人，忠足矫非，清足厉俗，信可结神，才堪干世，仕吴为广州刺史吴郡太守，吴平还下邳，闭门自守不交宾客，诚圣王之老成，明时之俊□也。朱诞字永长，吴郡人，体履清和，黄中通理吴朝，举贤良，累迁议郎。今归在家，诚理物之至德，清选之高望也。严隐字仲弼，吴郡人，禀气清纯，思度渊伟，吴朝举贤良宛陵令，吴平去职，九皋之鸣鹤，空谷之白驹也。张畅字威伯，吴郡人，禀性坚明，志行清朗，居磨涅之中，无淄磷之损，负寒之松柏、幽夜之逸光也。（《世说·赏誉篇》注引《洪集》）



◇　孤奋论（见《晋书·文苑·王沈传》，亡。）



◎　殷兴

兴（一作基），云阳人，吴零陵太守殷礼子。仕吴为无难督。入晋迁尚书左丞。有《春秋释滞》十卷，《通语》十卷。



◇　通语

异宫同爵，共位别职，兴仁隆化，幽赞神明者谓之太尉。和五教，理人伦，使风行俗平、万国咸宁者，谓之司徒。使国无枉理、法错刑清、事均民聚者，谓之司空。若仁义之路开，和平之气通，则五星顺行，庶绩咸熙。（《御览》二百六引《古今通语》）



◎　殷巨

巨字元大，兴子。仕吴为偏将军统家部自城夏□。入晋历苍梧交□二郡太守。有集二卷。



◇　鲸鱼灯赋

横海之鱼，厥号为鲸。普彼鳞族，莫之与京。大秦美焉，乃观乃详。写载其形，托于金灯。隆脊矜尾，□甲舒张。垂首俯视，蟠于华房。状欣欣以竦峙，若将飞而未翔。怀兰膏于胸臆，明制节之谨度。伊工巧之奇密，莫尚美于斯器。因绮丽以致用，设机变而罔匮。匪雕文之足玮，差利事之为贵。永作式于将来，跨千载而弗坠。（《艺文类聚》八十）



◇　奇布赋

维泰康二年，安南将军广州牧滕侯作镇南方，余时承乏，忝备下僚。俄而大秦国奉献琛来经于州，众宝既丽，火布尤奇，乃作赋曰：

伊荒服之外国，建大秦以为名。仰皇风而悦化，超重译而来庭。贡方物之绮丽，亦受气于妙灵。美斯布之出类，禀太阳之纯精。越常品乎意外，独诡异而特生。森森丰林，在海之洲。煌煌烈火，禁焉靡休。天性固然，滋殖是由。芽萌炭中，颖发烬隅。叶因焰洁，翘与炎敷。焱荣华实，焚灼萼珠。丹辉电近，彤炯星流。飞耀冲霄，光赫天区。惟造化之所陶，理万端而难察。燎无烁而不焦，在兹林而独昵。火焚木而弗枯，木吐火而无竭。同五行而并在，与大椿其相率。乃采乃□片，是纺是绩。每以为布，不盈数尺。以为布□巴，服之无□攵。既垢既污，以焚为濯。投之朱钅卢，载燃载赫。停而冷之，皎洁凝白。（《艺文类聚》八十五）



◎　殷佑

佑字庆元，兴少子，永嘉初为宣城太守，後迁吴郡内史。



◇　上笺请优赠顾荣

昔贼臣陈敏凭宠藉权，滔天作乱，兄弟姻娅盘固州郡，威逼士庶以为臣仆，于时贤愚计无所出。故散骑常侍、安东军司、嘉兴伯顾荣经德体道，谋猷弘远，忠贞之节，在困弥厉。崎岖艰险之中，逼迫奸逆之下，每惟社稷，发愤忄亢忾。密结腹心，同谋致讨。信著群士，名冠东夏，德声所振，莫不响应，荷戈骏奔，其会如林。荣躬当矢石，为众率先，忠义奋发，忘家为国，历年逋寇，一朝土崩，兵不血刃，荡平六州，勋茂上代，义彰天下。

伏闻论功依故大司马齐王格，不在帷幕密谋参议之例，下附州征野战之比，不得进爵拓土，赐拜子弟，遐迩同叹，江表失望。齐王亲则近属，位为方岳，杖节握兵，都督近畿，外有五国之援，内有宗室之助，称兵弥时，役连天下，元功虽建，所丧亦多。荣众无一旅，任非藩翰，孤绝江外，王命不通，临危独断，以身徇国，官无一金之费，人无终朝之劳。元恶既殄，高尚成功，封闭仓廪，以俟大军，故国安物阜，以义成俗，今日匡霸事举，未必不由此而隆也。方之于齐，强弱不同，优劣亦异。至于齐府参佐，扶义助强，非创谋之主，皆锡圭受瑞，或公或侯。荣首建密谋，为方面盟主，功高元帅，赏卑下佐，上亏经国纪功之班，下孤忠义授命之士。

夫考绩幽明，王教所崇，况若荣者，济难宁国，应天先事，历观古今，未有立功若彼，酬报如此者也。（《晋书·顾荣传》）



◎　陶璜

璜字世英，丹阳秣陵人。孙皓时为苍梧太守，拜交州刺史，进使持节都督交州诸军事交州牧。入晋封宛陵侯，改为冠军将军。

◇　上言州兵不宜减

交土荒裔，斗绝一方，或重译而言，连带山海。又南郡去州海行千有馀里，外距林邑才七百里。夷帅范熊世为逋寇，自称为王，数攻百姓。且连接扶南，种类猥多，朋党相倚，负险不宾。往隶吴时，数作寇逆，攻破郡县，杀害长吏臣以□驽，昔为故国所采，偏戍在南，十有馀年。虽前後征讨，翦其魁桀，深山僻穴，尚有逋窜。又臣所统之卒本七千馀人，南土温湿，多有气毒，加累年征讨，死亡减耗，其见在者二千四百二十人。今四海混同，无思不服，当卷甲消刃，礼乐是务。而此州之人，识义者寡，厌其安乐，好为祸乱。又广州南岸，周旋六千馀里，不宾属者乃五万馀户，及桂林不羁之辈，复当万户。至于服从官役，才五千馀家。二州唇齿，唯兵是镇。又宁州兴古接据上流，去交□郡千六百里，水陆并通，互相维卫。州兵未宜约损，以示单虚。夫风尘之变，出于非常，臣亡国之馀，议不足采，圣恩广厚，猥垂饰攥蠲其罪衅，改授方任，去辱即宠，拭目更视，誓念投命，以报所受，临履所见，谨冒瞽陈。（《晋书·陶璜传》。吴既平减州郡兵，璜上言。）





◇　上言宽合浦珠禁

合浦郡土地硗确，无有田农，百姓唯以采珠为业，商贾去来，以珠贸米。而吴时珠禁甚严，虑百姓私散好珠，禁绝来去，人以饥困。又所调猥多，限每不充。今请上珠三分输二，次者输一，粗者蠲除。自十月讫二月，非采上珠之时，听商旅往来如旧。（《晋书·陶璜传》）



◎　陶回

回，璜弟抗之子。辟司空府中军主簿，不就；大将军王敦召为参军，转州别驾，司徒王导引为从事中郎，迁司马封康乐伯；後擢补北军中候，转中护军，迁征虏将军、吴兴太守，徵拜领军将军，加散骑常侍。咸和二年，徙护军将军。卒谥曰威。



◇　上疏请振荒

当今天下不普荒俭，唯独东土谷价偏贵，便相鬻卖，声必远流。北贼闻此，将窥疆场。如愚臣意，不如开仓廪以赈之。（《晋书·陶回传》。回迁吴兴太守，时人饥谷贵，三吴尤甚。诏欲听相鬻卖，以拯一时之急。回上疏云云。不待报，辄便开仓。）





卷八十二




◎　虞耸

耸字世龙，会稽馀姚人，吴骑都尉虞翻第六子。仕吴为越骑校尉，累迁廷尉，出为湘东太守。入晋除河间相。



◇　穹天论

天形穹隆如鸡子，幕其际，周接四海之表，浮于元气之上。譬如覆奁以抑水，而不没者，气充其中故也。日绕辰极，没西而还东，不出入地中，天之有极，犹盖之有斗也。天北下于地三十度，极之倾在地卯酉之北亦三十度，人在卯酉之南十馀万里，故斗极之下不为地中，当对天地卯酉之位耳。日行黄道绕极，极北去黄道百一十五度，南去黄道六十七度。二至之所舍以为长短也。（《晋书·天文志》上。《宋书·天文志》一，《隋书·天文志》上。）





◇　与族子察书

世之取士，曾不招未齿于丘园，索良才于总猥，所誉依已成，所毁依已败，此吾所以叹息也。（《吴志·虞翻传》注引《会稽典录》）



◎　虞耸

耸字子文，翻第八子。仕吴为黄门郎，超拜尚书侍中，持节都督武昌已上诸军事。入晋为济阴太守。

◇　穹天论

天形穹隆如笠，而冒地之表，浮元气之上，譬覆奁以抑水，而不没者，气充其中也。日绕辰极，没西而还东，不入地中也。（《御览》二。案：《初学记》一作虞洪，疑误，翻第四子□字世洪，无单名洪者也。此与虞耸论同，惟「如笠」二字，彼作「如鸡子幕」，为小异。）



◎　虞潭

潭（一作谭），字思奥，耸弟五兄忠之子。州辟从事主簿，举秀才，大司马齐王□请为祭酒，除祁乡令，徙醴陵令，以功赐爵都亭侯，领庐陵太守，转南康太守，进爵东乡侯，并领安成太守。元帝为丞相，召补军谘祭酒，转琅邪国中尉。及为晋王，除屯骑校尉。践阼後，徙右卫将军迁宗正卿，以疾归。明帝时拜冠军将军、会稽内史，徵拜尚书，寻补右卫将军加散骑常侍。成帝时出为吴兴太守加辅国将军，进爵零陵县侯，转镇军将军吴国内史，进爵武昌县侯。咸康中进卫将军，以母忧去职。服阕，拜侍中右光禄大夫。卒年七十九，赠左光禄大夫，谥曰孝烈。有《大小博法》一卷，《投壶经》四卷，《投壶变》一卷。



◇　公除祭表（咸和七年）

今之诸侯服其亲皆与士同，无复降杀。大宗之家丧服累仍，若皆不祭，是先人之享尝，永为有废。臣谓三月之後，礼情渐杀。若非父母之丧，尚通内外服，逾月既葬，可祭宗庙。（《通典》五十二）



◇　父母乖离议

诸失父母者，疑行服之制，以礼「除丧而归」，未奔者无不除之制。若废祭绝嗣，皆不可行。宜详条制，万代可述。（《通典》九十八）



◇　悼杨皇后宜配食武帝议（咸康七年）

世祖武皇帝光有四海，元皇后应乾作配。元后既崩，悼后继作，至杨骏肆逆，祸延天母。孝怀皇帝追复号谥，岂不以鲧殛禹兴，义在不替者乎！又太宁二年，臣忝宗正，帝谱泯弃，罔所循案。时博谘旧齿，以定昭穆，与故骠骑将军华恒、尚书荀崧、侍中荀邃因旧谱参论撰次，尊号之重，一无改替。今圣上孝思，祗肃□祀，询及群司，将以恢定大礼。臣辄思详，伏见惠皇帝《起居注》、群臣议奏，列骏作逆谋，危社稷，引鲁之文浆汉之吕后。臣窃以文姜虽庄公之母，实为父雠；吕后宠树私戚，几危刘氏，近此二事异于今日。昔汉章帝窦后杀和帝之母，和帝即位尽诛诸窦。当时议者欲贬窦后，及后之亡，欲不以礼葬。和帝以奉事十年，义不可违，臣子之道，务从丰厚，仁明之称，表于往代，又见故尚书仆射裴□议悼后故事，称继母虽出，追服无改。是以孝怀皇帝尊崇号谥，还葬峻陵。此则母子道全，而废事荡革也。于时祭于弘训之宫，未入太庙。盖是事之未尽，非义典也。若以悼后复位为宜，则应配食世祖；若以复之为非，则谱谥宜阙，未有位号居正，而偏祠别室者也。若以孝怀皇帝私隆母子之道，特为立庙者，此苟崇私情，有亏国典，则国谱帝讳，皆宜除弃，匪徒不得同祀于世祖之庙也。（《晋书·武悼杨皇后传》）



◇　公除祺祭论

余身受公除，岁终大礻昔至敬兼兴，如当遂阙，心所不安，故谘之。有议难曰：「礼，素衣刍席不入庙门，不以干神明之位。缌丧既轻，脱服而祭，况嗣子当承祚者乎？」答曰：「高宗三年谅□，今则不尔。帝王既葬，缟素躬亲、宗庙之献不以丧遂阙者，盖国之大事，在祀与戎也。且吉祭廷有金石铿锵之和。今去凶制而奉□尝，干戚职而不振，慎终之情不远，随时之义亦通也。（《通典》五十二，潭又自为论。）



◎　虞喜

喜字仲宁，耸族孙。历惠怀至成帝，屡徵，皆不起。穆帝时，朝廷有大议，遣使谘访，有《志林》三十卷，《广林》二十四卷，《後林》十卷。



◇　吴纲二嫡妻议

法有大防，礼无二嫡。赵姬以君女之尊，降身翟妇。著在《春秋》，此吴氏後妻所宜轨则。（《通典》六十八）



◇　答访四府君迁主

汉氏韦玄成等以毁主瘗于园。魏朝议者云「应埋两阶间？。且神主本在太庙，若今别室而祭，则不如永藏。又四君无追号之礼，益明应毁而祭。（《通典》四十八。永和二年，有司奏征西、章郡、颍川、京兆四君毁主藏处，尚书郎徐禅议云云；又遣禅至会稽访处士虞喜，喜答。）



◇　答或问旧君服

或问曰：《丧服经传》「为旧君谓仕焉而已者」，郑注曰：「仕焉而已谓老若废疾而致仕者也」。今致仕与废疾，理得同不？

喜正之曰：废疾沈沦，罔同人伍，不沦臣道，齐衰三月可也。老而致仕，臣礼既全，恩既无替，自应三年，不得三月。《传》言「仕焉而已者」，谓既仕而去，义同人伍耳。（《通典》九十）



◇　答孔瑚问庶子为人後其妻为本舅姑服

孔瑚问虞喜曰：愚谓庶子不得如礼服其私亲者，以为身为宗主，奉修祭祀，以别尊卑故也。凡妇服夫党皆降一等，唯公子厌至尊，故其妻从轻而服重，尽礼于皇姑，则人情所许。愚谓不得以公子为例。

喜答曰：谓庶子为人後，上继祖祢，此则厌于承统，不得伸其私情，故为所生服止缌麻。其妇当依公子之妻，尽礼皇姑，从轻服重，不系于夫。（《通典》九十五）



◇　又答孔瑚问玄孙之妇传重

孔瑚问虞喜曰：假使玄孙为後，玄孙之妇从服周；曾孙之妇尚存，才缌麻。近轻远重，情实有疑。

虞喜答曰：有嫡子者无嫡孙。又若为宗子母服，则不服宗子妇。以此推玄孙为後，若其母尚存，玄孙之妇犹为庶，不得传重；传重之妇，理当在姑矣。（《通典》九十六）



◇　难贺循论父未殡而祖父死服

案贺循《丧服记》云：「父死未殡而祖父死，服祖以周；既殡而祖父死，则三年。此谓嫡子为父後者也。父未殡服祖以周者，父尸尚在，人子之义，未可以代重也。」喜以为《三礼》无有此条，殆是脱失。祖父正统，非为旁亲。若父死未殡，服祖但周，则祖无倚庐，传重在谁？假使祖为国君，己为嫡孙，祖殁己嗣，此受封于祖，祖之群臣服祖三年，而己为嫡孙，则服一周，齐□送葬，斩杖无主，虽云尸在未忍，如大父何！（《通典》九十七）



◇　安天论

太史令陈季胄以先贤制木为仪，名曰「浑天」。（《御览》二）

言天体者三家，浑盖之术具存，而宣夜之法绝灭，有意续之而未遑也。近见姚元道造《昕天论》，又观族祖河间立意《穹天论》，鄙意多。喜以为：「天高穷于无穷，地深测于不测。天确乎在上，有常安之形；地魄焉在下有居静之体。当相覆冒，方则俱方，圆则俱圆，无方圆不同之义也。其光曜布列，各自运行，犹江海之有潮液，万品之有行藏也。浑盖之家，依《易》立说，云天运无穷；或谓浑然包地，或谓浑然而盖。愚谓若必天裹地似卵含黄，则地是天中一物，圣人何别为名而配天乎？古之遗语『日月行于飞谷』，谓在地中也，不闻列星复流于地。又飞谷一道，何以容此？且谷有水体，日为火精，水炭不共器，得无伤日之明乎？此盖天所以为臣难也。或难曰：『《周礼》有「方圆之丘祭天地」，则知乾坤有方圆体也。』答曰：郊祭大报天而主日配，日月形圆，丘似之，非天体也。方者别之于天，尊卑异位，何足怪哉！《周髀》之术多是盖天，盖天虽与浑异，而星辰有常数。今陈氏见髀上观周，因言周浑。《周髀》『宣』、『夜』，或人姓名，犹星家有甘石也。盖天之体转四方，地卑不动天周其上，故云《周髀》。宣，明也，夜，幽也。幽明之数，其术兼之，故曰『宣夜』。」（《宋书·天文志》一，《隋书·天文志》上，《御览》二。）



◇　中山王睦立祢庙论

谯与中山俱始封之君，父非诸侯，尊同体敌，无所为厌，并立祢庙，恩情两伸，荀议是也。诏书所喻，恐非礼意。今上祭四代，自以诸侯位尊，得申其恩，祭及四代，不论毁且不毁，为始封之君，则谯王虽继承父统，弥庙亦在应毁之例，不得长立也。又安平献王自为始封，诸子虽别封，而同为诸侯。诸侯尊同，故不复各立：此则公子为诸侯，不得立祢庙也。而谯王父非诸侯，使与诸侯同列，不得并祭。或难曰：「礼，庶子不祭祢，明其宗也。若俱得祭父，则并统二嫡，非明其宗也。」答曰：「若宗子与庶子位俱为士，祢已有庙，无为重设，与公子为诸侯不立祢庙同也。若尊卑不同，则己恩得施，并祭无嫌也。《礼》，大夫三庙，太祖百代不迁者也。使大夫之後有庶统为诸侯者，当上祭四代；四代之前不得复祭。若当夺宗，则大夫太祖为废其祀。以此推之，明得兼祭，一者恩得伸，随代而毁；一者继太祖百代不替也。」（《通典》五十一，中山王睦乞立祢庙，刘喜等议，以为未得立庙，荀□议，以为宜各得立庙，诏从□议，又诏从刘喜前奏施行，虞喜曰云云。）



◇　释滞

汉魏以来，先儒论礼及丧服变除者，皆言大夫降其旁亲为士者一等。时人或班驳行之，自谓合礼。案《丧服经传》，始封之君不臣诸父兄弟；封君之子不臣诸父，封君之孙尽臣之矣。夫始封之君尚服诸父昆弟，而始为大夫便降旁亲，尊者就重，而卑者即轻，轻重颠倒，岂礼意哉！然当有意，此为据诸侯成例，包于大夫以相兼通也。如此，则一代为大夫不降诸父，二代为大夫不降兄弟，三代为大夫皆降之。古者贵大夫有采邑，继位不止一身。鲁之三桓，郑之七穆，皆自比也。或问曰：「今大夫虽不继位，亦有三代皆为大夫者，名例相准，必当随古乎？」答曰：「古重今轻位无常居，使吾处之，志不存降。」（《通典》九十三）

古者不降，上下各以其亲，此殷以前也。降杀之礼，始之于周。然先所未臣，不忍即臣之，故为之服也。此当出逸礼，采之以为义。滕伯文为叔父齐衰，此周代诸侯而从殷礼也。若殷时诸侯通尔，非独一人，指论滕伯，欲以何明？明其在周，远追于殷，引古徵今耳。（《通典》九十三）



◇　通疑

据文云父税子不，当其时则服之可知也。当时虽服，犹生不相见，则恩义疏，不责非时之恩于人，以情恕之也。若父以他故居异邦生己，复更居一邦生弟，然则例不税服，以生不相见故也。文上言不及而下有弟字者，明生不及相见，理中可有弟矣。已死而兄亦不税，此义两施，非衍也。（《通典》九十八。《丧服·小记》「生不及祖父母诸父昆弟，而父税丧已则否」，刘智云「弟」衍字。）慈母贱，虽服之如母而明矣。若其父先亡，己养于祖，以祖母之服服之周可也。不得复传重三年同于继祖母也。（《通典》九十八。庶祖母慈祖母服。）

或以当终身服丧，如是曾闵所能仅行，非凡人所逮也。谓宜三年，求之不得，乃制服居庐，祥礻覃而除。（《通典》九十八父母乖离。）





◇　释疑

若如郑意，既□明月练而祭，又明月祥，此则葬至祥，合为三月，适足为一时，何得言不同时而除？练祥皆周之正数，再祭当为练祥，不得阙而用礻覃。又案：袁准云「有练无祥」，失之矣。郑玄言练祥是也。余谓丧服既终，葬已逾月，然犹再祭者，存其大制耳。此二祭，盖同日而异时，时谓日也，非三月之时，礼亦有一日再祭。《檀弓》云：「是日也，以吉祭易丧祭。」（《通典》一百三）



◎志林





◇　孙讨逆杀于吉事江表传所载不实

初顺帝时，琅邪宫崇诣阙上师于吉所得神书于曲阳泉水上，白素朱界，号《太平青领道》，凡百余卷。顺帝至建安中，五六十岁，于吉是时近已百年，年在耄悼，礼不加刑。又天子巡狩，问百年者，就而见之，敬齿以亲爱，圣王之至教也。吉罪不及死，而暴加酷刑，是乃谬诛，非所以为美也。喜推考桓王之薨，建安五年四月四日。是时曹、袁相攻，未有胜负。案夏侯元让与石威则书，袁绍破後也。书云：「授孙贲以长沙，业张津以零、桂。」此为桓王于前亡，张津于後死，不得相让，譬言津之死意矣。（《吴志·孙讨逆传》注）



◇　吴主推五德之运以为土行用未祖辰腊

土行以辰腊，得其数矣。土盛于戍，而以未祖，其义非也。土生于未，故未为坤初。是以《月令》：建未之月，祀黄精于郊，祖用其盛。今祖用其始，岂应运乎？（《吴志·大帝权传》注）



◇　韦昭《吴书》不为丞相孙邵立传

吴之创基，邵为首相，史无其传，窃常怪之。问刘声叔。声叔，博物君子也。云「推其名位，自应立传」。项峻、丁孚，时已有注记，此云：「与张惠恕不能。」後韦氏作史，盖惠恕之党，故不见书。（《吴志·大帝权传》注）



◇　吴主论郊祀

吴王纠驳郊祀之奏，追贬匡衡，谓之俗儒，凡在见者，莫不慨然以为统尽物理，达于事宜。至于稽之典籍，乃更不通。毛氏之说云：「尧见天因邰而生后稷，故国之于邰，命便事天。」故《诗》曰：「后稷肇祀，庶无罪悔，以迄于今。」言自后稷以来，皆得祭天，犹鲁人郊祀也。是以《□或朴》之作，有积燎之薪，文王郊酆，经有明文，匡衡岂俗？而枉之哉？文王虽未为天子，然三分天下而有其二，伐崇戡黎，祖伊奔告。天既弃殷，乃眷西顾。太伯三让，以有天下。文王为王、于义何疑？然则匡衡之奏，有所未尽。案世宗立甘泉、汾阴之祠，皆出方士之言，非据经典者也。方士以甘泉、汾阴黄帝祭天地之处，故孝武因之，遂立二□。汉治长安，而甘泉在北，谓就乾位。而衡云「武帝居甘痊祭于南宫」，此既误矣。祭汾阴在水之□隹，呼为泽中，而衡云「东之少阳」，失其本意。此自吴事，于传无非，恨无辨正之辞，故矫之云。（《吴志·大帝权传》注）





◇　诸葛恪不受吕岱戒

初权病笃，召恪辅政。临去，大司马吕岱戒之曰：「世方多难，子每事必十思。」恪曰：「昔季文子三思而後行，夫子曰『再思可矣』，今君令恪十思，明恪之劣也。」岱无以答，当时咸谓之失言。

虞喜曰：夫托以天下至重也。以人臣行主威至难也。兼二至而管万几，能胜之者鲜矣。自非采纳群谋，询于刍荛，虚己受人，恒若不足，则功名不成，勋绩莫著。况吕侯国之元耆，智度经远，而甫以十思戒之，而便以示劣见拒，此元逊之疏，乃机神不俱者也。若因十思之义，广谘当世之务，闻善速于雷动，从谏急于风移，岂得陨首殿堂，死凶竖之刃？世人奇其英辨，造次可亲，而哂吕侯无对为陋，不思安危终始之虑，是乐春藻之繁华，而忘秋实之甘口也。昔魏人伐蜀，蜀人御之，精严垂发，六军云扰，士马擐甲，羽檄交驰，费□时为元帅，荷国任重，而与来敏围棋，意无厌倦。敏临别谓□：「君必能办贼者也」。言其明略内定，貌无忧色，况长宁以为君子临事而惧，好谋而成者。且蜀为蕞尔之国，而方向大敌，所规所图，惟守与战，何可矜己有馀，晏然无戚？斯乃性之宽简，不防细微，卒为降人郭□所害，岂非兆见于彼而祸成于此哉？往闻长宁之甄文伟，今睹元逊之逆吕侯，二事体同，故并而载之，可以镜诫于後，永为世鉴。（《吴志·诸葛恪传》注）



◎　虞预

预字叔宁，喜弟，本名茂，避明穆皇后母讳改。初为县功曹，被斥。太守庾琛命为主簿，纪瞻代琛，复为主簿。转功曹史，察孝廉，不行。元帝为丞相，召行参军兼记室，及践位除著作佐郎。大兴中琅邪国常侍，迁秘书丞著作郎。咸和中从平王含赐爵西乡侯。假归，太守王舒请为谘议参军苏峻平，进封平康县侯，迁散骑侍郎，除散骑常侍、致仕。有《晋书》四十四卷，《会稽典录》二十四卷，《诸虞传》十二卷，集十卷。



◇　请秘府布纸表

秘府中有布纸三万馀枚，不任写御书而无所给，愚欲请四百枚，付著作史，书写《起居注》。（《初学记》二十一，引两条。）



◇　上疏请简良将

臣闻承平之世，其教先文，拨乱之运，非武不克；故牧野之战，吕望杖钺；淮夷作难，召伯专征；犭严狁为暴，卫霍长驱。故阴阳不和，擢士为相；三军不胜，拔卒为将。汉帝既定天下，犹思猛士以守四方；孝文志存钜鹿，冯唐进说，魏尚复守。《诗》称「赳赳武夫，公侯干城」，折冲之佐，岂可忽哉！况今中州荒弊，百无一存，牧守官长非戎貊之族类，即寇窃之幸脱。陛下登阼，威畅四远，故令此等反善向化。然狼子兽心，轻薄易动，羯虏未殄，益使难安。周抚、陈川相系背叛；徐龛骄黠，无所拘忌，放兵侵掠，罪已彰灼。

昔葛伯违道，汤献之牛；吴濞失礼，锡以几杖，恶成罪著，方复加戮。龛之小丑，可足不灭。然豫备不虞，古之善教，矧乃有虞，可不为防！为防之术，宜得良将。将不素简，难以应敌。寿春无镇，祖逖孤立，前有劲虏，後无系援，虽有智力，非可持久。愿陛下谘之群公，博举于众。若当局之才，必允其任，则宜奖厉，使不顾命。旁料冗猥，或有可者，厚加宠待，足令忘身。昔英布见慢，恚欲自裁，出观供置，然後致力。礼遇之恩，可不隆哉！

诚知山河之量非尘露可益，神鉴之虑非愚浅所测；然匹夫嫠妇犹有忧国之言，况臣得厕朝堂之末，蒙冠带之荣者乎！（《晋书·虞预传》）





◇　上书请举贤才

大晋受命，于今五十馀载。自元康以来，王德始阙，戎翟及于中国，宗庙焚为灰烬，千里无烟爨之气，华夏无冠带之人，自天地开辟，书籍所载，大乱之极未有若兹者也。

陛下以圣德先觉，超然远鉴，作镇东南，声教遐被，上天眷顾，人神赞谋，虽云中兴，其实受命，少康、宣王诚未足喻。然《南风》之歌可著，而陵迟之俗未改者，何也？臣愚谓为国之要在于得才，得才之术在于抽引。苟其可用，雠贱必举。高宗、文王思佐发梦，拔岩徒以为相，载钓老而师之。下至列国，亦有斯事，故燕重郭隗而三士竞至，魏式干木而秦兵退舍。今天下虽弊，人士虽寡，十室之邑，必有忠信，世不乏骥，求则可致。而束帛未贲于丘园，蒲轮顿毂而不驾，所以大化不洽而雍熙有阙者也。（《晋书·虞预传》。太兴二年，大旱，诏求谠言直谏之士，预上书谏曰云云。）



◇　父母乖离议

子当越他境以求其舟楫所经人迹所至，可前而进，见难而退。若山川之险，非身所涉，虽欲没命则孝道不全。宜废荣利之势居憔悴之戚，纯惨怛之行表，德义之所先也。（《通典》九十八）



◇　致雨议

臣闻天道贵信，地道贵诚。诚信者，盖二仪所以生植万物，人君所以保□黎蒸。是以杀伐拟于震电，推恩象于云雨。刑罚在于必信，废赏贵于平均。臣闻间者以来，刑狱转繁，多力者则广牵连逮，以稽年月：无援者则严其□贾楚，期于入重。是以百姓嗷然，感伤和气。臣愚以为轻刑耐罪，宜速决遣，殊死重囚，重加以请。宽徭息役，务遵节俭，砥砺朝臣，使各知禁。盖老牛不牺，礼有常制，而自顷众官拜授祖赠，转相夸尚，屠杀牛犊，动有十数，醉酒流湎，无复限度，伤财败俗，所亏不少。

昔殷宗修德以消桑谷之异，宋景善言以退荧惑之变，楚国无灾，庄王是惧。盛德之君，未尝无眚，应以信顺，天□乃隆。臣学见浅暗，言不足采。（《晋书·虞预传》。咸和初夏旱，诏众官各陈致雨之意，预议。）



◇　奏记会稽太守庾琛

军寇以来，赋役繁数，兼值年荒，百姓失业，是轻徭薄敛，宽刑省役之时也。自顷长吏轻多去来，送故迎新，交错道路。受迎者惟恐船马之不多，见送者惟恨吏卒之常少。穷奢竭费谓之忠义，省烦从简呼为薄俗，转相放效，流而不反，虽有常防，莫肯遵修。加以王涂未夷，所在停滞，送者经年，永失播植。一夫不耕，十夫无食，况转百数，所防不訾。愚谓宜勒属县，若令尉先去官者，人船吏侍皆具条列，到当依法减省，使公私允当。又今统务多端，动加重制，每有特急，辄立督邮。计今直兼三十馀人，人船吏侍皆当出官，益不堪命，宜复减损，严为之防。（《晋书·虞预传》）



◇　与丞相王导笺

伏见前秘书、光禄大夫荀公，生于积德之族，少有儒雅之称，历位内外，在贵能降。苏峻肆虐，乘舆失幸，公处嫌忌之地，有累卵之危，朝士为之寒心，论者谓之不免。而公将之以智，险而不慑，扶侍至尊，缱绻不离。虽无扶迎之勋，宜蒙守节之报。且其宣慈之美，早彰远近，朝野之望，许以台司，虽未正位，已加仪同。至守终纯固，名定阖棺，而薨卒之日，直加侍中。生有三槐之望，没无鼎足之名，宠不增于前秩，荣不副于本望，此一时愚智所慷慨也。今承大弊之後，淳风颓散，苟有一介之善，宜在旌表之例，而况国之元老，志节若斯者乎！（《晋书·荀崧传》）



◇　与从叔父书

近或闻诸君以预入寺，便应委质，则当亲事，不得徒已。然预下愚，过有所怀。邪党互瞻，异同蜂至，一旦差跌，众鼓交鸣。毫厘之失，差以千里，此古人之炯戒，而预所大恐也。（《晋书·虞预传》。宗人共荐预为县功曹，欲使沙汰秽浊，预与从叔父书。）



◇　晋书宣帝述

上虽服膺文艺，以儒素立德，而雅有雄霸之量。值魏氏短祚，内外多难，谋而鲜过，举必独克；知人拔善，显扬侧陋。王基、邓艾、州泰贾越之徒，皆起自寒门而著绩于朝，经略之才可谓远矣。（《御览》九十五）





卷八十三




◎　谢衡

衡，陈国阳夏人。泰康初国子博士。惠帝时进祭酒。有集二卷。



◇　王昌前母服议

毖身不幸，去父母，远妻子。妻于其家执义守节，奉宗祀、养舅姑、育稚子，後得归还，则固为己妻。父既为妻，子岂不为母？昌宜追服三年。（《通典》八十九。案：王毖子昌事详前竟陵王□文。）

虽有二妻，盖有故而然，不为害于道义，宜更相为服。（《晋书·礼志》中）



◇　苏宙事议

大夫去国，其妻、长子为旧君服。《传》曰：「妻言与人同，长子言未去也，言去则无服矣」。是违诸侯之天子不反服，违天子之诸侯亦不反服，以在外也。今之官长，皆自外来，假借一时，共相临尹，去则在外，体远事绝，恩轻义疏，至于死亡。隔限远路，或有难故，不得时往，奔赴之义，无所犯也。（《通典》九十九）



◇　为皇太孙服齐衰（期议）

诸侯之太子誓与未誓，尊卑体殊。《丧服》「亡为嫡子长殇」，谓未誓也。三誓则不殇也。（《宋书·礼志》二）



◎　谢尚

尚字仁祖，衡孙。司徒王导，辟为掾，袭父鲲爵咸亭侯，转西曹属，迁会稽王友，补给事黄门侍郎，出为建武将军历阳太守，转督江夏义阳随三郡军事江夏相。建元中迁南中郎将，督豫州四郡，领江州刺史，转西中郎将，督扬州六郡豫州刺史，假节镇历阳，进安西将军，兵败降号建威将军，徵授给事中，戍石头。永和中拜尚书仆射出为前将军、都督江西淮南诸军事、豫州刺史，镇历阳，入朝署仆射事，进镇西将军，镇寿阳。升平初徵拜卫将军，未至卒。谥曰简。有集十卷。



◇　谈赋

斐斐□□，若有若无。理玄旨邈，辞简心虚。（《书钞》九十八）



◇　遭乱父母乖离议

典礼之兴，皆因循情理，开通弘胜。如运有屯夷，要当断之以大义。夫无後之罪，三千所不过。今婚姻将以继百世，崇宗绪，此固不可塞也。然至于天属生离之哀、父子乖绝之痛，痛之深者，莫深于兹。夫以一体之小患，犹或忘思虑，损听察，况于抱伤心之巨痛，怀忉怛之至戚，方寸既乱，岂能综理时务哉！有心之人，决不冒荣苟进。冒荣苟进之畴，必非所求之旨，徒开偷薄之门而长流弊之路。或有执志丘园、守心不革者，犹当崇其操业以弘风尚，而况含艰履戚之人，勉之以荣贵邪！（《晋书·谢尚传》。转西曹属时有遭乱与父母乖离，议者或以仕进理王事，婚姻继百世，于理非嫌，尚议。）



◇　与张凉州书

今致五尺金斫头刀一口。（《御览》三百四十六。）



◇　与杨征南书

今饷五尺金头刀，碧绫车甲□。（《书钞》一百二十三。《初学记》二十二，《御览》三百四十六。）



◎　谢安

安字安石，尚从弟，寓居会稽，屡徵不就。年四十馀，桓温请为征西司马，除吴兴太守，徵拜侍中，迁吏部尚书中护军。孝武即位，为尚书仆射，领吏部，加後将军，总中书事；又领扬州刺史，进中书监骠骑将军，录尚书事，加司徒复加侍中，都督扬、豫、徐、兖、青五州、幽州之燕国诸军事假节，拜卫将军开府仪同三司，封建昌县公。苻坚入寇，加征讨大都督。坚破、进拜太保，都督扬荆、司、豫、徐、兖、青、冀、幽、并、宁、益、雍、梁十五州军事，加黄钺。寻为会稽王道子所构，出镇广陵之步丘。卒赠太傅，更封庐陵郡公，谥曰文靖。



◇　上疏论王恭

王恭超登清任，当虚心乘理。（《文选》任□《王文宪集序》注引《晋中兴书》。）





◇　魏陟周丧拜时议

拜时虽非正典，代所共行久矣。将以三族多虞，岁有吉忌，故逆成其礼。（《通典》五十九。太和中，平北将军郄□上言魏，陟周丧内迎妇拜时，谢安议。）



◇　简文帝谥议

谨案《谥法》：一德不懈曰「简」，道德博闻曰「文」。易简而天下之理得观乎人文化成，天下仪之景行犹有仿佛，宜尊号曰太宗，谥曰简文。（《世说·文学篇》注引刘谦之《晋纪》）



◇　遗王坦之书

知尹思相爱惜之至。仆所求者声，谓称情义，无所不可为，聊复以自娱耳。若□轨迹、崇世教，非所拟议，亦非所屑。常谓君粗得鄙趣者，犹未悟之濠上邪？故知莫逆未易为人。（《晋书·王坦之传》）



◇　与某书

安顿首顿首：每念君，一旦知穷烦冤号慕，触事崩踊寻绎荼毒，岂可为心？柰何柰何！临书凄闷安顿首顿首。（《淳化阁帖》二）

六月廿日具记，道民安惶恐言：此月向终，惟祥变在近，号慕崩痛烦冤深酷，不可居处。比奉十七十八日二告，承故不和，甚驰灼。大热，尊体复何如？谨白记不具。谢安惶恐再拜。（同上）



◇　与支遁书

思君日积，计辰倾迟。知欲还剡自治，甚以怅然。人生如寄耳，顷风流得意之事，殆为都尽。终日戚戚，触事惆帐。唯迟君来，以晤言消之，一日当千载耳。此多山县，闲静，差可养疾，事不异剡，而医药不同，必思此缘，副其积想也。（《高僧传》四）



◎　谢万

万字万石，安弟。弱冠辟司徒掾，迁右西曹属，不就。简文帝作相，召为抚军从事中郎、迁豫州刺史，领淮南太守，监司豫冀并四州军事假节。军溃，废为庶人。卒赠散骑常侍。有集十六卷。



◇　春游赋

青阳司候，句芒御辰。陈涤灌以摧枯，初茎蔚其曜新。幂丰叶而为幄，靡翠草而成□。于是远啸良俦，近命嘉宾。奏羽觞而交献，罗丝竹以并陈。咏新服之璀璨，想舞雩之遗尘。抚鸣琴而怀古，登修台而乐春。尔乃碧□增邃，灌木结阴。轻云ㄙ暧以幕岫，和风清泠而启衿。（《初学记》三引两条）





◇　与子朗等疏

七月十日万告朗等：便流火感伤，兼切不自胜，柰何柰何！转凉，汝等各可可？知近闻邑邑。吾涉道，动下疹乏劣。力及，不具告。父疏。（《淳化阁贴》二）



◇　八贤颂



◇　屈原

皎皎屈原，玉莹冰鲜。舒采翡林，□光虬川。（《初学记》十七）



◇　楚老

楚老潜一，寂玩无为。含贞内外，载葺羽仪。（《初学记》十七）



◇　七贤嵇中散赞

邈矣先生，英标秀上。希巢洗心，拟庄托相。乃放乃逸，迈兹俗网。锺期不存，奇音谁赏。（《初学记》十七）

八贤论。（《世说·文学篇》注引《万集》，载其叙四隐四显为《八贤》之论，谓渔你父、屈原、季主、贾谊、楚老、龚胜、孙登、嵇康也。其旨以处者为优，出者为劣。案：此盖《八贤颂》，即系于论後也。其论今亡。）



◇　驸马都尉刘真长诔

弱冠振缨，结婚帝室。绸缪姻娅，连光云日。（《初学记》十）



◎　谢石

石字石奴，安第六弟。初拜秘书朗，累迁尚书仆射，封兴平县伯，寻假节征讨大都督；以破苻坚功迁中军将军尚书令，更封南康郡公，迁卫将军，加散骑常侍，进开府仪同三司。卒赠司空，谥曰襄。



◇　上疏请兴复国学

立人之道曰仁与义，翼善辅性，惟礼与学，虽理出自然，必须诱导，故洙、泗阐弘道之风，《诗》、《书》垂轨教之典；敦《诗》悦《礼》，王化以斯而隆，甄陶九流，群生于是乎穆。世不常治，道亦时亡。光武投戈而习诵，魏武息马以修学：惧坠斯文，若此之至也。大晋受命，值世多阻，虽圣化日融，而王道未备。庠序之业，或废或兴，遂令陶铸阙日用之功，民性靡素丝之益，□□玄绪，翳焉莫抽，臣所以远寻伏念，寤寐永叹者也。今皇威遐震，戎车方静，将洒玄风于四区，导斯民于至德，岂可不弘敷礼乐，使焕乎可观！请兴复国学以训胄子，班下州郡，普修乡校；雕琢琳琅，和宝必至；大启群蒙，茂兹成德；匪懈于事，必由之以通：则人竞其业，道隆学备矣。（《宋书·礼志一》）



◇　上疏

尸素朝端，忽焉五载。（《文选·褚渊碑》，注引《晋中兴书》，又《齐安陆王碑》注、《齐竟陵王行状》注。）





◇　让尚书令疏

尚书令国之冢司，总括百揆，宪范王猷，式造群辟；故必简德而授，量才而受。（《北堂书钞》五十九引《晋中兴书》。陈郡谢石，字石奴，迁卫将军尚书令，加散骑常侍，上疏逊位。）



◎　谢玄

玄安幼度，安兄奕之第三子。大司马桓温辟为掾，转征西将军桓豁司马，徵拜建武将军兖州刺史，领广陵相，监江北诸军事，进冠军将军，加领徐州刺史，封东兴县侯。以破苻坚功进前将军，不受；加都督徐、兖、青、司、冀、幽、并七州军事，封康乐县公，还镇淮阳，移镇东阳，转授散骑常侍、左将军、会稽内史。卒赠车骑将军开府仪同三司，谥曰献武。



◇　请旌表故梓潼太守周□疏

臣闻旌善表功，崇义明节，所以振扬声教，垂美来叶。故西夷校尉梓潼太守周□，执心忠烈，厉节寇庭，遂婴祸荒裔，痛□泉壤。臣每悲其志，以为苏武之贤，不复过也。前宣告并州，访求□丧，并索其家，负荷数千，始得来至。即以资送，还其旧陇。伏愿圣朝追其志心，表其殊节，使负霜之志不坠于地，则荣慰存亡，惠被幽显矣。（《晋书·周□传》。□病卒于太原，其子兴迎致其丧，冠军将军谢玄亲临哭之，因上疏云云。孝武帝诏赠龙骧将军、益州刺史。）



◇　上疏经略河北

方平河北，幽、冀宜须总督司州，悬远应统豫州。（《晋书·谢玄传》）



◇　疾笃上疏

臣以常人，才不佐世，忽蒙殊遇，不复自量，遂从戎政。驱驰十载，不辞鸣镝之险，每有征事，辄请为军锋，由恩厚忘躯，甘死若生也。冀有毫厘，上报荣宠。天祚大晋，王威屡举，实由陛下神武英断，无思不服。亡叔臣安协赞雍熙，以成天工。而□雾尚翳，六合未朗，遗黎涂炭，巢窟宜除，复命臣荷戈前驱，董司戎首。冀仰凭皇威，宇宙宁一，陛下致太平之化，庸臣以尘露报恩，然後从亡叔臣安退身东山，以道养寿。此诚以形于文旨，达于圣听矣。臣所以区区家国，实在于此。不谓臣愆咎夙积，罪锺中年，上延亡叔臣安、亡兄臣靖，数月之间，相系殂背，下逮稚子，寻复夭昏。哀毒兼缠，痛百常情。臣不胜祸酷暴集，每一恸殆弊。所以含哀忍悲，期之必存者，虽哲辅倾落，圣明方融，伊周嗣作，人怀自厉，犹欲申臣本志，隆国保家，故能豁其情滞，同之无心耳。

去冬奉司徒道子告括囊远图，逮问臣进止之宜。臣进不达事机，以蹙境为耻，退不自揆，故欲顺其宿心。岂谓经略不振，自贻斯戾。是以奉送章节，待罪有司，执徇常仪，实有愧心。而圣恩赦过，黩法垂宥，使抱罪之臣复得更名于所司。木石犹感，而况臣乎！顾将身不良，动与衅会，谦德不著，害盈是荷，先疾既动，便至委笃。陛下体臣□重，使还藩淮侧。甫欲休兵静众，绥怀善抚，兼苦自疗，冀日月渐瘳，缮甲俟会，思更奋迅。而所患沈顿，有增无损。今者忄□忄□，救命朝夕，臣之平日，率其常矩，加以匪懈，犹不能令政理弘宣，况今内外天隔，永不复接，宁可卧居重任，以招患虑！

追寻前事，可为寒心。臣之微身，复何足惜，区区血诚，忧国实深。谨遣兼长史刘济重奉送节盖章传。伏愿陛下垂天地之仁，拯将绝之气，时遣军司镇慰荒杂，听臣所乞，尽医药消息，归诚道门，冀神□之□。若此而不差，修短命也。使臣得及视息，瞻睹坟柏，以此之尽，公私真无恨矣。伏枕悲慨，不觉流涕。（《晋书·谢玄传》）



◇　病久不差又上疏

臣生同七人，凋落相继，惟臣一己，孑然独存。在生荼酷，无如臣比。所以含哀忍痛，希延视息者，欲报之德，实怀罔极，庶蒙一瘳，申其此志。且臣孤遗满目，顾之恻然，为欲极其求生之心，未能自分于灰土。忄娄忄娄之情，可哀可愍。伏愿陛下矜其所诉，霈然垂恕，不令微臣衔恨泉壤。（《晋书·谢玄传》）



◇　为戴逵上疏请绝召命

伏见谯国戴逵希心俗表，不婴世务，栖迟衡门，与琴书为友。虽策命屡加，幽操不回，超然绝迹，自求其志。且年垂耳顺，常抱羸疾，时或失适，转至委笃。今王命未回，将离风霜之患。陛下既已爱而器之，亦宜使其身名并存。请绝其召命。（《晋书·隐逸戴逵传》。逵传，会稽内史谢玄虑逵远遁不反，乃上疏云云，帝许之。）



◇　与姊书

此二日东行，游步园中，已极有任家湖形模也。姊相瞩此，亦有所散。（《御览》八百二十四）



◇　与兄书

居家大都无所为，正以垂纶为事，足以永日。北固下大鲈，一出钓得四十七枚。（《御览》八百三十四）





◇　又与兄书

昨日疏成後出钓，手所获鱼，以为二坩□，今奉送。（《御览》八百三十四）



◇　与妇书

昨日疏成後出钓，所获鱼以为□羞二坩，今奉送。思更无事也。（《书钞》一百四十六，又《御览》八百六十二作「一坩」。）



◇　书

奉粮谷十斛，是钓池上之所种。（《御览》八百三十七）



◎　谢混

混字叔源，小字益寿，安孙，袭父琰爵望蔡公，尚主。历中书令、中领军、尚书左仆射，领选。坐刘毅诛。有集五卷。



◇　殷祭议

殷无定日，考时致敬，且礼意尚简。去年十月祠，虽于日有差，而情典允备，宜仍以为正。（《宋书·礼志》三，谢混、刘瑾议。）



◎　谢琨

琨，爵里未详。（案：《艺文类聚》以为宋人，下文称苏彦、何瑾、伏系之皆为宋人，知诸「宋」字皆「晋」之误；「琨」与「混」形相近，今姑编于谢混之後，俟考。）



◇　秋夜长

秋夜长兮，虽欣长而悼速。送晨晖于西岭，迎夕景于东谷。夜既分而气高，风入林而伤绿，燕翩翩以辞宇，雁邕邕而南属。（《艺文类聚》三）



◎　许猛

猛字子豹，高阳人，魏镇北将军许允次子。泰康初吏部郎，守国子博士。元康中为幽州刺史。



◇　王昌前母服议

绝有三道：有义绝者，犯七出也；有法绝者，以王法绝；有地绝者，以殊域而绝。其夫绝妻，如纪叔姬；其逼以王法，隔以殊域，而更聘嫡室者，亦为绝矣。是以《礼》有继母服，无前母制。是以前母非没，则绝故也。以昌前母虽在，犹不应服；若昌父在，则唯命矣。依《礼记》昌惟宜追服其兄耳。（《晋书·礼志》中。《通典》八十九。案：王昌事详前竟陵王□文。）



◇　又议

夫少妇稚，则不可许以改娶更适矣。今妻在许以更聘，夫存而妻得改醮者，非绝而何？（《晋书·礼志》中）





◇　答或问

或问许猛云：「为人後时有昆弟，後昆弟亡无后，当得还否？若得还，为主否？」猛答曰：「《丧服传》曰：『何如而可以为人後？支子可也。嫡子不得後大宗。』言大宗虽重，犹不夺己之正以後之也。推此而论，小宗无支子，则大宗自绝矣。子不绝父之後，本家无嗣，于义得还；出後者还本追服。」（《通典》九十六）

或问云：「君无道而臣见黜放，君薨为服否？」许猛答曰：「君无道则当三谏，不从则适他国；若既亡不越境，君虽无道，犹责以臣礼」。（《通典》九十九）





◇　答步熊问

步熊问许猛曰：「为人後，而所後之母见出，当何服？」猛曰：「为人後者，若子继母言如母，夫言『若如』者，明其制如亲，其情则异也。继母如母，则异于亲子矣。」（《通典》九十六）

步熊问改葬，但言臣子、妻为君、父、夫三者，而孙为祖後，亦宜缌不？审受重于祖，父亡後祖墓崩，不知云何。许猛云：案《经》文以谓诸有三年者皆当缌，如注意举此三者，明唯斩者耳。今父卒，孙为祖後而葬祖，虽不受重于祖，据为主；虽不为祖斩，亦制缌以葬也。（《通典》一百二）



◎　张恽

恽，泰康初为侍中领博士。



◇　王昌前母服议

昔舜不告而娶，婚礼盖阙。故《尧典》以厘降二女为文，不殊嫡媵；传记以妃夫人称之，明不立正后也。夫以圣人之弘，帝者嫡子，犹权事而变，以定典礼。黄昌之告新妻，使避正室，时论许之。推姬氏之让，执黄卿之决，宜使各自服其母。（《晋书·礼志》中）



◎　郭钦

钦，西河人，泰康初侍御史。

◇　上豫防匈奴疏

戎狄强犷，历古为患。魏初人寡，西北诸郡皆为戎居。今虽服从，若百年之後有风尘之警。胡骑自平阳、上党不三日而至孟津，北地、西河、太原、冯翊、安定、上郡尽为狄庭矣。宜及平吴之威、谋臣猛将之略，出北地、西河、安定，复上郡，实冯翊，于平阳已北诸县募取死罪，徙三河、三魏见士四万家以充之，裔不乱华，渐徙平阳、弘农、魏郡、京兆、上党杂胡，峻四夷出入之防，明先王荒服之制，万世之长策也。（《晋书·匈奴传》。又见《文选》干宝《晋纪总论》注引干宝《晋纪》，又见《群书治要》二十九引干宝纪，并小异。）



◎　震

震失其姓，泰康初毗陵僚属。



◇　周丧察举议

孝举，古之名贡。寻名责实，模格宜高。夫以宜高之姿，必以迈俗为称，动拟清流，行顾礼典。况齐衰之丧！身有伯叔之痛，腰麻贯□，对而不言，不处大夫之位，不统邑宰之官，时无盟战，代无寇戎；不受聘使之命，不率师旅之役，丧礼宜备，哀情宜毕。古者周丧，过三月而从政。谓若今之职司，有公除也。公除之制，盖由近者多事，在官不复从礼，权宜之事耳。今当举者，咸出布衣，或在吏次。且贡选之道，在不苟之地，推让之宜，得顺其心。官无推让之刑，当无必行之制，平日且犹逊让，况周年之忧乎！若从公除，则非正官之例也。若从高贡之举，于情为慢丧，于举为昧荣，考之于礼，义则未闻。今戎车未息，礼制与古不同。今诸王官司徒吏未尝在职者，其高足成，有一举便登黄散，其次中尚书郎，被召有周丧，正假一月耳，何至孝廉独不可耳！为孝廉之举美于黄散邪？如所论以责孝廉之举，则至朝臣复何以恕之？宜依据经礼，分别州国之吏，与散官不同。（《通典》一百一，毗陵内史论江南贡举事震议云云。）



◇　又议

震以王官司徒吏，皆先由州郡之贡，而後升在王廷，策名委质，列为帝臣，选任唯命，义不得辞，故遭周丧，得从公夺之制。周则迫命俯就。至于州郡之吏，未尝与王官同体，其举也以孝顺为名，以廉让为务，在不制之限，于时可得固让，于宜可得不行，况兼周丧，焉可许乎！据情责实，于义不通。苟居容退之地，虽小必让；苟在不嫌之域，虽大不辞：是黄散可受而孝廉可拒也。故孝在得申之位，动则见恕，是以州国之与王官不同之理，在乎此矣。若乃权时制宜，越常从变，则孝非特命之徵，举非应务之首；庆代无纵横之务，校礼则不睹其事，唯宜折之以理，从其优者也。（《通典》一百一）





卷八十四




◎　卞粹

粹字玄仁，济阴冤句人。太康初为司空贼曹属。惠帝即位，迁尚书郎，超拜右丞，封成阳子，迁右军将军。永康初坐张华免，寻为左军将军。赵王伦以为相国从事中郎，後拜侍中中书令。太安二年为长沙王□所害。有集五卷。



◇　王昌前母服议

昌父当莫审之时而娶後妻，则前妻同之于死而义不绝。若生相及而後妻不去，则妾列于前志矣。死而会乎，则同□于葬，无并嫡之实。必欲使子孙于没世之後，追计二母隔绝之时，以为并嫡，则背违死父，追出母亡。议者以为礼无前母之服者，可谓以文害意。愚以为母之不亲而服三年，非一无异于前母也。（《晋书·礼志》中。泰康元年，贼曹属卞粹议，案王昌事详前竟陵王□文。）



◇　为皇太孙服议

太子始生。故已尊重，不待命誓。若行议已誓不殇，则元服之子当斩衰三年，未誓则殇，则虽十九当大功九月，誓与未誓，其为升降也微；斩与大功，其为轻重也远。而今注云诸侯不降嫡殇，重嫌于无，以大功为重嫡之服。大功为重嫡之服，则虽誓，无复有三年之理，明矣。男能奉卫社稷，女能奉妇道，各以可成之年而有已成之事，故可无殇，非孩龀之谓也。谓殇後者，尊之如父，犹无所加，而止殇服？况以天子之尊，为无服之殇，行成人之制邪！凡诸宜重之殇，皆士大夫不加服，而令至尊独居其重，未之前闻也。（《宋书·礼志》二。惠帝太安元年三月，皇太孙尚薨，中书令卞粹云云。）



◎　卞壶

壶字望之，粹子。永嘉中除著作郎，袭父爵成阳公，寻行广陵相。元帝镇江东召为从事中郎，出为明帝东中郎长史。中兴建，补太子中庶子，转散骑常侍，迁太子詹事，转御史中丞，迁吏部尚书。明帝时加中军将军，封建兴县公，寻迁领军将军，领尚书令复拜右将军，加给事中尚书令。成帝即位，与王导庾亮辅政，寻解职，拜光禄大夫，加散骑常侍。苏峻反，复为尚书令，右将军，领右卫将军，寻都督大桁东诸军事，假节复加领军将军给事中，战死。峻平、追赠侍中骠骑将军开府仪同三司，谥曰忠贞。有集二卷。



◇　贺老人星表

陛下圣德应乾，嘉瑞屡臻玄象垂耀，老人启徵万寿无疆。（《艺文类聚》一）



◇　奏弹尚书丞郎事

旧丞郎取急及属出，皆尚有封，使职局不废。而昨左右二丞及诸皆出，唯次直二郎在，役使有兵火警急，便为无复行事者，二丞顿行，无印可以封符疏。此之逋慢，莫斯之甚！（《御览》二百十三）



◇　奏议王式事

王式继母，前嫁夫终，後嫁式父。式父终，持服葬讫，还前夫家。前家亦有继子，养至终，遂合葬于前夫。式为制出母周服。式辞以「父临终，母求去，父许诺。」就如其辞，必也正名，依礼为无所据。若父在，与亡臧否有命，须显七出之责，则当存时受遣，告宗庙而弃之。无缘以绝义之妻留家制服。若式父不及礼义，或以情相许，或疾在临困谬乱，听使去留自由者，此必为相要以非礼，相要以非礼，则存亡无所得从，式宜正之以礼。魏颗父命，从其治不从其乱，陈乾昔属其子尊己，殉殡二婢子。尊己以非礼不从，《春秋》、《礼记》善之。并以妾媵，犹正以礼，况其母乎！

礼，妇人三从。式母于夫，事生奉终，居丧以礼，非为既绝之妻。及亡制服，不为无义之妇。不绝之验，彰于制服。自云守节，非为更嫁。考行无绝于夫，离绝之断，在夫没之後。夫之既没，是其从子之日，而式以为出母比，此母以子出也。即何以子出其母，而致使存无所从以容居，没无所归以托终也？寄命于他人之门，埋尸于无名之冢。若是式父亡後，母寻没于式家，必不以为出母，明矣。许诺之命一耳，以为母于同居之时，至没于前子之门而许以为母，所处不同而以为出母。此为制离绝于二居，裁出否于义断。离绝之断，非式而谁！假使二门之子皆此母之生，母恋前子，求去求绝，非礼于後家，还反又非礼于前门，去不可去，还不可还，则为无寄之人也。式必内尽匡谏，外极防闲，不绝明矣。何至守不移于至亲，略情礼于假继乎！继母如母，圣人之教。式为国士，闺门之内犯礼违义，开辟未有，于父则无追亡之善，于母则无孝敬之道，存则去留自由，亡则合葬路人，可谓生事不以礼，死葬不以礼者也。母依前子，非为更嫁；日月远近，理有异。礼，长子不为出母服，出继母尤不应服。式，长子也，又母非所生，不应服坦然，而式乃制服，明前绝无徵，违礼莫据；内愧于心，欲以诈眩视听，托过厚以制饰。寻其事情，考之正礼，义不容恕。式母再嫁，前後俱继，何慈如此！事受之日，应有过礼之贬，出之者宜受莫大之责。式礼义之阙，发于事亲，伤孝敬之道，亏损时教，不可以居人伦铨正之任。式宜请议，即下禁止。案侍中司徒临颍公荀组，敷宣五教，实在任人，而含容违礼，曾不贬黜；扬州大中正、侍中、平望亭侯陆晔，淮南大中正、散骑侍郎胡弘等显执邦论，朝野取信，曾不能率礼正违，崇孝敬之教，并为不胜其任。请以见事免组、晔、弘官，大鸿胪削爵土，廷尉结罪。（《晋书·卞壶传》，《通典》九十四，太兴三年，淮南小中正王式继母先嫁有继子，後嫁式父，式父临终，继母求去，式父许有遗命。及式父亡，母制服积年，後还前弱子家，及亡，与前夫合葬，式追服周。杜夷、江泉、荀崧、萧轮议皆恕式，御史中丞卞壶奏。）



◇　奏论乐谟庾怡

时召南阳乐谟为郡中正，颍川庾怡为廷尉评。谟、怡各称父命不就。壶奏曰：「人无非父而生，职无非事而立。有父必有命，居职必有悔。有家各私其子，此为王者无人，职不轨物，官不立政。如此，则先圣之言废，五教之训塞，君臣之道散，上下之化替矣。乐广以平夷称，庾珉以忠笃显，受宠圣世，身非己有，况及後嗣而可专哉！所居之职若顺夫群心，则战戍者之父母皆当以命子，不以处也。若顺谟父之意，则人皆不为郡中正，人伦废矣。顺怡父之意，人皆不为狱官，则刑辟息矣。凡如是者，其可听欤？若不可听，何以许谟、怡之得称父命乎！此为谟以名父子可以亏法，怡是亲戚可以自专。以此二涂服人示世，臣所未悟也。宜一切班下，不得以私废公。绝其表疏，以为永制。（《晋书·卞壶传》）



◇　群臣拜皇太子议（明帝太宁二年。）

《周礼》，王后太子不会，明礼同于君，皆所以重储贰，异正嫡；苟奉之如君，不得不拜矣。太子若存谦冲，故宜答拜。臣以为皇太子之立，郊告天地，正位储宫，岂得同之皇子揖让而已！谓宜稽则汉魏，阖朝同拜。（《晋书·礼志》下，《通典》六十七。）



◇　周札赠谥议

札，石头之役，开门延寇，遂使贼敦恣乱：札之责也。追赠意所未安。懋筵兄弟，宜复本位。（《晋书·周札传》）



◇　拜敬保傅议

臣历观纪籍礼经，无拜臣之制。唯汉成帝拜张禹，庸主凡臣，不足为轨。或说师臣友臣，师模共道，又未是其拜也。至于先帝之拜司徒导，特以元皇帝兴自藩国，布衣之交，拜在人臣之日，故率而不改。陛下尊顺先典，伏膺礼中，不宜降南面之尊，拜北面之臣。大教有违，名体不顺，事应改正。（《通典》六十七）



◇　又奏

臣考先典之极，无过于周公，而周史无拜敬之礼。记称王者入学，躬拜三老，此一朝之敬，犹子冠而母拜，岂可终身行焉？（《通典》六十七）



◇　上笺自陈

壶天性狷狭，不能和俗，退以情事，欲毕志家门。亡父往为中书令，时壶蒙大例，望门见辟，信其所执，得不祗就。门户遇祸，迸窜易名，得存视息，私志有素。加婴极难，流寄兰陵，为苟□所召，恐见逼迫，依下邳裴盾，又见假授，思暂之郡，规得托身。寻蒙见召，为从事中郎，岂曰贪荣，直欲自致，规暂恭命，行当乞退。属华轶之难，不敢自陈。轶既枭悬，壶亦婴病，具自归闻，未蒙恕遣。世子北征，选宠显望，复以无施，忝充元佐。荣则荣矣，实非素怀。顾以命重人轻，不敢辞惮。闻西台召壶为尚书郎，实欲因此以避贤路，未及陈诚，奄丁穷罚。

壶年九岁，为先母弟表所见孤背。十二，蒙亡母张所见覆育。壶以陋贱，不能荣亲，家产屡空，养道多阙，存无欢娱，终不备礼，拊心永恨，五内抽割。于公无效如彼，私情艰苦如此，实无情颜昧冒荣进。若废壶一人，江北便有倾危之虑，壶居事之日功绩以隆者，诚不得私其身。今东中郎岐嶷自然，神明日茂，军司马、诸参佐并以明德宣力王事，壶之去留，曾无损益。贺循、谢端、顾景、丁琛、傅□等皆荷恩命，高枕家门。壶委质二府，渐冉五载，考效则不能已彰，论心则频累恭顺，柰何哀孤之日不见愍恕哉！（《晋书·卞壶传》）



◇　与温峤书

元规召峻意定，怀此於邑。温生足下，柰此事何！吾今所虑，是国之大事。且峻已出狂意，而召之更速，必纵其群恶以向朝廷。朝廷威力诚桓桓，交须接锋履刃，尚不知便可即擒不？王公亦同此情。吾与之争甚恳切，不能如之何。本出足下为外藩任，而今恨出足下在外。若卿在内俱谏，必当相从。今内外戒严，四方有备，峻凶狂必无所至耳，恐不能使无伤，如何？（《晋书·卞壶传》）



◇　书

足下佳不？朝□（此二字姜作「北中」）郎上获诸城文墨，至便在舍，事许改变，子纸下物知此草，勿令一人见也。吾今敕书事令不发，亟付卿发。发便密令人传（姜作「房」，谓与「防」通。）之，壶白。（《淳化阁贴》三）



◎　梁柳

柳，太康中为弘农太守，徙阳平太守。



◇　崤山路石铭

晋太康三年，弘农太守梁柳修复。旧道。（《水经注·河水四》。今山侧附路有石铭。）



◎　刘汉

汉，太康中为尚书郎。

◇　议推处刘毅

龙体既苍，杂以素文，意者大晋之行，戢武兴文之应也。而毅乃引衰世妖异以疑今之吉祥，又以龙在井为潜，皆失其意。潜之为言，隐而不见。今龙彩质明焕，示人以物，非潜之谓也。毅应推处。（《晋书·刘毅传》。时龙见武库井中，百官将贺，毅独表无贺龙之礼，尚书郎刘汉等议诏，不听。）



◎　王宫

宫，北海人太康中羽林左监，元康初为殿中将军。



◇　为刘毅请谥疏

中诏以毅忠允匪躬，赠班台司，斯诚圣朝考绩以毅著勋之美事也。臣谨案：谥者行之迹，而号者功之表。今毅功德并立，而有号无谥，于义不体。臣窃以春秋之事求之，谥法主于行而不系爵。然汉魏相承，爵非列侯，则皆没而高行，不加之谥，至使三事之贤臣，不如野战之将。铭迹所殊，臣愿圣世举《春秋》之远制，改列爵之旧限，使夫功行之实不相掩替，则莫不率赖。若以革旧毁制，非所仓卒，则毅之忠益，虽不攻城略地，论德进爵，亦应在例。臣敢惟行甫请周之义，谨牒毅功行如右。（《晋书·刘毅传》）



◎　牵秀

秀字成叔，武邑观津人。太康中为新安令，迁司空从事中郎、免；後为司空张华长史。惠帝西幸，进尚书、河间王□平北将军，镇冯翊。为长史杨腾所杀。（案：《河间王□传》，东海王越遣督护麋晃伐□，至郑，□将牵秀距晃，晃斩秀，与本传不同。有集四卷。）



◇　相风赋

幽林绝响，巨海息波。（《文选·月赋》注）



◇　黄帝颂

邈矣黄轩，应天载灵。通幽远览，观象设形。诞敷厥训，彝伦攸经。德从风流，化与云征。皇猷允塞，地平天成。爰登方岳，封禅勒成。纷然凤举，龙腾太清。违兹九土，陟彼高冥。民斯攸慕，涕泗沾缨。遐而不坠，式颂德声。（《艺文类聚》十二，《御览》七十九。）



◇　老子颂

深哉伯阳，诞此灵姿。研精玄奥，幽赞神微。抱质怀素，蕴宝藏辉。述而好古，仪圣作师。周衰道废，厥猷匪宣。龙潜初九，亢志皓然。於邈高风，徽音永传。



◇　彭祖颂

於休彭公，应运特生。穷神知化，妙物通灵。挹之不冲，满之不盈。韬光隐曜，混沌玄清。确乎其操，邈乎其度。含真荡秽，离俗遗务。托神玄妙，游心泰素。享年七百，宝降其祚。惠我无疆，伦道作故。



◇　王乔赤松颂

妙哉松乔，禀此殊姿。含精握气，灵德是绥。藏器华圃，俯首腾飞。齐迹风云，超远姿微。乃翔灵坟，鸟像人声。低徊旧土，眷此平生。惠而不谅，凋我素形。神仪既陨，翻飞而征。遨游八维，跨腾九冥。应庆罔极，与道虚盈。（《艺文类聚》七十八）





◇　皇甫陶碑

帝命既允，戎政以闲。（《文选·褚渊碑文》注）



◎　索靖

靖安幼安，敦煌人。州辟别驾，郡举贤良方正，对策高第，拜驸马都尉；出为西域戊已校尉长史，擢尚书郎，除雁门太守，迁鲁相；又拜酒泉太守。惠帝即位，赐爵关内侯。元康中，大将军梁王彤以为左司马，加荡寇将军，迁始平内史。及赵王伦篡位，应三王义举，以左卫将军讨孙秀，有功加散骑常侍，迁後将军。太安末，拜使持节监洛城诸军事、游击将军，拒河间王□。战死，年六十五，追赠太常，後又赠司空；进封安乐亭侯，谥曰庄。靖有《五行三统正验论》二十卷，《索子晋诗》二十卷，集三卷。



◇　书

七月二十六日具书靖白：虽数相闻，不解劳倦，信至得书，悉知弃云宅及计东来，言展有期，索靖白。（《淳化阁帖三》，案：此帖前尚有「载妖蘖」一帖，凡八十二字，脱误不可句读，故不录。）



◇　月仪帖

正月具书君白：大蔟布气，景风微发，顺变绥宁，无恙幸甚！隔限遐涂，莫因良话，引领托怀，情过采葛，企伫难将，故及表问信李□□，俱蒙告音，君白。

君白：四表清通，俊□濯景，山无由皓之隐，朝有二八之盛，斯诚明珠耀光之高会，鸾皇翻翥之良秋也。吾子怀英伟之才，而遇清升之祚，想已天飞，奋翼紫闼，使亲者有迩赖也。君白。二月具书君白：侠锺应气，融风扇物，遥愿高宇，使时赞宜，山川攸远，限以成隔。自我不见，俯仰数年，看涂驰思，言存所亲，裁及告怀，怅焉。不具，君白。

君白：王路熙和，皇化洋溢，博采英儒，以恢时佐。辇无叩角之怨，门有□绅之盛：斯乃潜龙逢九五之运，宝玉值卞氏之明；已委蓬室之陋，以妥金紫之荣，使亲契有拂冠之庆也。君白。

三月具书君白：姑洗育物，罄无不宜，延想吾子，随运是康，机度推疏，不面逾纪，分逼哀涂，乌咽良展，驰心投情，庶能感应，具书修问，罔然不具。君白。

君白：洪化遐布，率土咸宁，秉卞庄之勇者，□武而精道；抱管鲍之才者，弹冠而待显。怪以高迈之姿，而怀迷时之志，逮明明之来，缅不识之响。机运稍移人生若寄；愿速龙跃，耀于云汉也。君白。

七月具书君白：夷则布气，暑运西流，遥想足下，动静顺宜。川涂悠远，乖我谈宴，心存明瑰，精爽驰想。登高长伫，□以陨之，不胜劳叹，裁及书问。君白。

君白：与子少旧，契阔在昔，情款好合，如彼琴瑟。何图离别，历载十馀，年往□□□□□□□天地之悠长，□人生之险绝；悼言多感，怅然伤怀。唯足下宝德育素，以熙万福，叙此故旧。君白。八月具书君白：南吕应化，中秋告凉，敬想令问，福履多宜。山川缅邈，信理希寡，谈面既阔、音问又疏。倾首延怀，无日不劳，想笃分好，不孤其勤。亦见信忆旧，裁因数字，行人彭彭，俱数相闻。君白。

君白：世清道治，圣化光洽，明于博采、唯贤是务。足下以神龙之贾应景风之求，足陟天阁而德闻四海，允彼具瞻副此群望，窃从草泽，慷慨增愿。君白。

九月具书君白：无射改卦，广莫布气，气度凉和，宜时顺节。路乖人隔，邈若天逾，翘首延思，远莫致之。君子笃好想齐往分，不胜伫企饥渴之怀，故书表问，不能畅情。君白。君白：昔忝同门，滥攀君子，子以逸群之才，当贯三千之首，登堂入室研道之奥，虽明暗殊品每亦希颜。至以乖融，孤陋遐外，旷道离友，益以墙面，无因之积，以书所敬。君白。

十月具书君白：应锺导运，严霜稍隆，时变物移，感候增怀。驰心系想，言存所亲，山川路限，不能翻飞。登彼崇丘，逍遥长望，延伫莫及，思积情疲。不胜郁陶眷然之感，裁复白，书不悉。君白。

君白：往春执手，刻会来秋，迎期待面，慊然迟想。正以逸骥之迹骋于云汉之路，龙骧天府，忘此友信，飞沈壹殊，何缘言□燕？厚为时节，宝爱光仪。君白。十一月具书君白：黄锺吐气，凝寒雾降，温室重裘，和气养神。休宜幸甚，岁月飞驰，逝不我待，阔自别後。始忽然逾载，望涂延思，精诚所感，无物不应。果□来况，德音弥满，耽玩良翰，悟忄未爱慰。增慨不胜抱感，裁因口答，言不具尽。君白。

君白：昔誓秋归，而奄经半载，匪我愆期，时违书信。□□之隆，况旨沓密，蚩以逸逾，约以驰鹜，亲爱分隔，齐□□宁。足下复远□《立支》望邪仓卒不具。君白。

十二月具书君白：大吕□，度末寒栗烈，明德宜时。梦想无恙。分隔逾年，良会乖违，感咏萧艾，言存宿好。翘翘延领，不胜思积，裁及白书，不能具悉。君白。

君白：不图一别，便成永隔，瞻彼修路，从此乖限。情经运候，思兴感物，发言存信，□以流坠。足下□严，度同此怀，信使知问。君白。（董□《广川书跋》云：晋人评书，以索靖比王逸少，而欧阳询至卧碑下，近世惟《淳化官帖》中有靖书，其後购书四方得《月仪》十一章，今入续帖中。然于前书亦异。李嗣真曰：靖有《月仪》三章，观其趣尚大为遒竦。今《月仪》不止三章，或谓昔人离析。然书无断裂，殆唐人临写者。）



◇　草书状

圣王御世，随时之宜。仓颉既生，书契是为。科斗鸟篆，类物象形。睿哲变通，意巧兹生。损之隶草，以崇简易。百官毕修，事业并丽。盖草书之为状也，婉若银钩，漂若惊鸾。舒翼未发，若举复安；虫蛇虬□□，或往或还。类阿那以羸形，□奋衅而桓桓。及其逸□向，乍正乍邪。骐骥暴怒逼其辔，海水□隆扬其波。芝草蒲陶还相继，棠棣融融载其华。玄熊对踞于山岳，飞燕相追而差池。举而察之，又似乎和风吹林，偃草扇树。枝条顺气，转相比附，窈娆廉苫，随体散布。纷扰扰以猗靡，中持疑而犹豫。玄螭狡兽嬉其间，腾猿飞《鼠□》相奔趣。凌鱼奋尾，蛟龙反据。投空自窜，张设牙距。或若登高望其类，或若既往而中顾，或若ㄈ傥而不群，或若自检于常度。

于是多才之英，笃艺之彦，役心精微，耽此文宪。守道兼权，触类生变。离析八体，靡形不判。去繁存微，大象未乱。上理开元，下周谨案。骋辞放手，雨行冰散。高音翰厉，溢越流漫。忽班班而成章，信奇妙之焕烂。体□累落而壮丽，姿光润以粲粲。命杜度运其指，使伯英回其腕。著绝势于纨素，垂百世之殊观。（《晋书·索靖传》，《艺文类聚》七十四。）





卷八十五




◎　张载

载字孟阳，安平灌津人。太康中为著作佐郎，转太子中舍人，迁乐安相弘农太守。长沙王□请为记室督，拜中书侍郎，复领著作。引疾归，有集七卷。



◇　蒙汜池赋

丽华池之湛淡，开重壤以停源。激通渠于千金，承□洛之长川。挹洪流之汪□，包素濑之寒泉。既乃北通醴泉，东入紫宫。左面九市，右带阆风。周墉建乎其表，洋波回乎其中。幽渎傍集（《初学记》七作「滂集」。）潜流独注。仰承河汉，吐纳云雾。缘以采石，殖以嘉树。水禽育而万品，珍鱼产而无数。苍苔泛滥，修条垂干。绿叶覆水，玄荫珍岸。红莲炜而秀出，繁葩□以焕烂。游龙跃翼而上征，翔凤因仪而下观。想白日之纳光，睹洪晖之皓旰。于是天子乘玉辇，时遨游。排金门，出千秋。造绿池，镜清流。翳华盖以逍遥，揽鱼钓之所收。纤绪挂而□鲔来，芳饵沈而□□鲤浮。丰夥逾于巨壑，信可乐以忘忧。（《艺文类聚》九）



◇　叙行赋

岁大荒之孟夏，余将往乎蜀都。脂轻车而秣马，循路轨以西徂。朝发轫于京宇兮，夕予宿于谷洛。践有周之旧墟，块丘荒以寥廓。赞王孙于北门，问九鼎于东郭。实公目之所卜，曷斯土之氵贲薄。入函谷而长驱，历新安之卤阜。行逶迤以登降，涉二崤之重阻。经□岑之险□，想姬文之避雨。出潼关以回逝，仰华岳之崔嵬。勤大禹之疏导，豁龙门之洞开。舍予车以步趾，玩卉木之璀错。翳青青之长松，荫肃肃之高柞。缘阻岑之绝崖，蹈偏梁之悬阁。石壁立以切天，岌{山□}隗其欲落。超阳平而越白水，稍幽□以回深。秉重峦之百层，转木末于九岑。浮云起于毂下，零雨集于麓林。上昭晰以清阳，下杳冥而昼阴。闻山鸟之晨鸣，听玄猿之夜吟。虽处者之所乐，嗟寂寞而愁予心。造剑阁之崇关，路盘曲以腌蔼。山峥嵘以峻狭，仰青天其如带。兼习坎之重固，形东隘以要害。岂乾坤之分域，将隔绝乎内外。（《艺文类聚》二十七）



◇　□舞赋（并序）

盖以歌以咏，所以象德，足之蹈之所以尽情也。（《初学记》十五）

□舞焕而特奏兮，冠众妓而超绝。采干戚之遗式兮，同数度于二八。（《初学记》十五）

手运无方，足不及带。轻裾鸾飞，漂微逾曳。（《初学记》十五）



◇　羽扇赋

有翔云之素鸟，体自然之至□。飘缟羽于清霄，拟妙姿于白雪。俯濯素于河汉，仰□光于日月。双趾蹶而腾虚，六翮挥而风厉。于是傲世公子，ㄈ傥踔跞。遗物独出，乐此天爵。飞蒲氏之修蟠，荣子余之纤缴。弋翔冥之□鸡，连王子之白鹤。裁轻翼以为扇，发清风于劲翮。濯以云精，拂以芝露。（二语从《御览》十二补，上下俱有缺文。）若乃搜奇选妙，绝色寡双。鹄质□敫鲜，玄的点锋。修短虽异，而光彩齐同。故《易》称可以为仪，诗美肃肃之容。是以停之如栖鹄，挥之如惊鸿。飘缨蕤于轩幌，发晖曜于群龙。夫裂素制圆，剖竹为方。五明起于名都，九华兴于上京。（《艺文类聚》六十九，又见《书钞》一百三十四，《御览》七百六十六。）



◇　酃酒赋

惟圣贤之兴作，贵垂功而不泯。嘉康狄之先识，亦应天而顺人。拟酒旗于玄象，造甘醴以颐神。虽贤愚之同好，似大化之齐均。物无往而不变，独居旧而弥新。经盛衰而无废，历百代而作珍。若乃中山冬启，醇酎秋发。长安春御，乐浪夏设。漂蚁萍布，分香酷烈。垂嘉称于百代，信人神之所悦。未闻珍酒，出于湘东。丕显于皇都，乃潜沦于吴邦。往逢天地之否运，今遭六合之开通。播殊美于圣代，宣至味而大同。匪徒法用之穷理，信泉壤之所锺。故其为酒也，殊功绝伦。三事既节，五齐必均。造酿以秋，告成以春。备味滋和，体淳色清。宣御神志，导气养形。遣忧消患，适性顺情。言之者嘉其美志，味之者弃事忘荣。于是纠合同好，以遨以游。嘉宾云会，矩坐四周。设金樽于南楹，酌浮觞以旋流。备鲜肴以绮错，进时膳之珍羞。礼仪攸序，是献是酬。□颜微发，溢思凯休。德音晏晏，弘此徽猷。咸得志以自足，愿栖迟于一丘。于是欢乐既洽，日薄西隅。主称湛露，宾歌骊驹。仆夫整驾，言旋其居。乃凭轼以回轨，骋轻驷于通衢。反衡门以隐迹，览前圣之典谟。感夏禹之防微，悟仪氏之见疏。鉴往事而作戒，罔非酒而惟愆。哀秦穆之既醉，歼良人而弃贤。嘉卫武之能悔，著屡舞于初筵。察成败于往古，垂将来于兹篇。（《艺文类聚》七十二，《初学记》二十六。）



◇　安石榴赋

有石榴之奇树，肇结根于西海。仰青春以启萌，□朱夏以发采。挥光垂绿，擢干曜鲜。□翕若群翡俱栖，烂若百枝并然。焕乎郁郁，焕乎煌煌。仰映青霄，俯烛兰堂。似西极之若木，譬东谷之扶桑。于是天迥节移，龙火西夕。流风晨激，行露朝白。紫房既熟，（《文选》潘岳《间居赋》注作《独熟》。）□肤自拆。剖之则珠散，含之则冰释。充嘉味于庖笼，极醉酸之滋液。上荐清庙之灵，下羞玉堂之客。（《艺文类聚》八十六，《御览》九百七十。）



◇　瓜赋

羊□虎掌，桂枝蜜筒。或玄表丹里，呈素含红。丰肤外伟，绿瓤内□。甘□且夏熟，丹柰含芳。朱李零于桂圃，蒲萄溃于椒床。虽兹肴之孤起，莫斯瓜之允臧。超椰子于南海，越橘柚于衡阳。若乃槟榔椰实，龙眼荔枝。徒以希珍，难致为奇。论实比德，孰大于斯。（《艺文类聚》八十七，《御览》九百六十八，又九百七十八。）



◇　平吴颂

闻之前志，尧有丹水之阵，舜有三苗之诛，此圣帝明王，平暴静乱，未有不用兵而制之也。夫大上成功，非颂不显；情动于中，非言不彰。猃狁既攘，出车以兴；淮夷既平，江汉用作：斯故先典之明志，不刊之美事，乌可阙欤？遂作颂曰：上哉仁圣，曰惟皇晋。光泽四表，继天垂胤。帝道焕于唐尧，义声邈乎虞舜。蠢尔鲸吴，凭山阻水。肆虐播毒，而作豺虺。菁茅阙而不贡，越裳替其白雉。正九伐之明典，申号令之旧章。布亘地之长罗，振天网之修纲。制征期于一朝，并箕驱而慕张。尔乃拔丹阳之峻壁，屠西陵之高墉。日不移晷，群丑率从。望会嵇而振铎，临吴地而奋旅。众军竞趣，烽飚具举。挫其轻锐，走其守御。（《艺文类聚》五十九）



◇　元康颂

开元建号，班德布化。（《文选》颜延之《宋郊祀歌》注）



◇　榷论

夫贤人君子将立天下之功，成天下之名，非遇其时，曷由致之哉！故尝试论之：殷汤无鸣条之事，则伊尹，有莘之匹夫也；周武无牧野之阵，则吕牙，渭滨之钓翁也。若兹之类，不可胜纪。盖声发响应，形动影从，时平则才伏，世乱则奇用，岂不信欤！设使秦莽修三王之法，时致隆平，则汉祖，泗上之健吏；光武，舂陵之侠客耳，况乎附丽者哉！故当其有事也，则足非千里，不入于舆；刃非斩鸿，不韬于鞘。是以驽蹇望风而退，顽钝未试而废。及其无事也，则牛骥共牢，利钝齐列，而无长涂犀革以决之，此离朱与瞽者同眼之说也。处守平之世，而欲建殊常之勋，居太平之际，而吐违俗之谋，此犹却步而登山，鬻章甫于越也。汉文帝见李广而叹曰：「惜子不遇，当高帝时，万户侯岂足道哉！」故智无所运其筹，勇无所奋其气，则勇怯一也；才无所骋其能，辩无所展其说，则顽慧均也。是以吴榜越船，不能无水而浮；青虬赤螭，不能无云而飞。故和璧之在荆山，随珠之潜重川，非遇其人，焉有连城之价，照车之名乎！青□繁霜，絷于笼中，何以效其撮东郭于鞲下也？白猿玄豹，藏于棂槛，何以知其接垂条于千仞也？孱夫与乌获讼力，非龙文赤鼎，无以明之；盖聂政与荆卿争勇，非强秦之威，孰能辨之？故饿夫庸隶，抱关屠钓之伦，一旦而都卿相之位，建金石之号者，或有怀颜孟之术，抱伊管之略，没世而不齿者，此言有事之世易为功，无为之时难为名也。若斯湮灭而不称，曾不足以多说。

况夫庸庸之徒，少有不得意者，则自以为枉伏。莫不饰小辩、立小善以偶时，结朋党、聚虚誉以驱俗。进之无补于时，退之无损于化。而世主相与雷同齐口，吹而煦之，岂不哀哉！今士循常习故，规行矩步，积阶级，累阀阅，碌碌然以取世资。若夫魁梧隽杰，卓跞ㄈ傥之徒，直将伏死□岑之下，安能与步骤共争道里乎！至于轩冕黻班之士，苟不能匡化辅政，佐时益世，而徒俯仰取容，要荣求利，厚自封之资，丰私家之积，此沐猴而冠耳，尚焉足道哉。！（《晋书·张载传》。又略见《艺文类聚》九十五，《御览》九百十。）



◇　剑阁铭

岩岩梁山，积石峨峨。辽属荆衡，近缀岷□。南通邛棘，北达褒斜。狭过彭碣，逾嵩华。惟蜀之门，作固作镇。是曰剑阁，壁立千仞。穷地之险，极路之峻。世浊则逆，道清斯顺。闭由往汉，开自有晋。秦得百二，并吞诸侯。齐得十二，田生献筹。矧兹狭隘，土之外区。一人荷戟，万夫趑趄。形胜之地，匪亲勿居。昔在武侯，中流而喜。山河之固，见屈吴起。兴实在德，险亦难恃。洞庭孟门，二国不祀。自古迄今，天命匪易。凭阻作昏，鲜（《晋书》及《艺文类聚》作「□」。）不败绩。公孙既灭，刘氏衔璧。覆车之轨，（《艺文类聚》作「遗轨」。）无或重迹。勒铭山阿，敢告梁益。（《文选》，《晋书·张载传》，《艺文类聚》七。）



◇　洪池陂铭

开源东注，出自城池。鱼鳖炽殖，水鸟盈涯。菱藕狎犭葛，粳稻连畦。渐台中起，列馆参差。惟水泱泱，厥大难訾。（《艺文类聚》九）



◇　匕首铭

先民造制，戒豫惟谨。匕首之设，应速用近。既不忽备，亦无轻忿。利以形彰，功以道隐。（《艺文类聚》六十，《御览》三百四十六。）



◎　张协

协字景阳，载弟。辟公府掾，除秘书郎，补华阴令；历征北从事中郎，入为中书侍郎，转河间内史，以乱去官。永嘉初徵为黄门侍郎，不就。有集四卷。



◇　洛禊赋

夫何三春之令月，嘉天气之氤氲。和风穆以布畅兮，百卉晔而敷芬。川流清泠以汪□，原隰葱翠以龙鳞。游鱼氵□氵爵于渌波，玄鸟鼓翼于高云。美节庆之动物，悦群生之乐欣。顾新服之初成兮，将禊除于水滨。于是缙绅先生，啸俦命友。携朋接党，冠童八九。主希孔墨，宾慕颜柳。临崖咏吟，濯足盥手。乃至都人士女，奕奕祁祁。车驾岬□曷，充溢中逵。粉葩翕习，缘阿被湄。振袖生风，接衽成帏。若夫权戚之家，豪侈之族。采骑齐镳，华轮方毂。青盖云浮，参差相属。集乎长州之浦，曜乎洛川之曲。遂乃停舆蕙渚，税驾兰田。朱幔虹舒，翠幕□连。罗樽列爵，周以长筵。于是布椒醑荐柔嘉，祈休吉蠲百疴。漱清源以涤秽兮，揽绿藻之纤柯，浮素卵以蔽水，洒玄醪于中河。清哇发于素齿，□□□□□□。水禽为之骇踊，阳侯为之动波。（《艺文类聚》四。《北堂书钞》一百三十二，又一百五十五引五条，《初学记》四，《御览》三十又三百六十八，又七百又七百七十五，又九百二十八。）



◇　登北芒赋

陟峦丘之□丽□□，升逶迤之修□反。回余车于峻岭，聊送目于四远。灵岳郁以造天，连冈岩以蹇产。伊洛混而东流，帝居赫以崇显。山川汨其常弓，万物化而代转。何天地之难穷，悼人生之危浅。叹白日之西颓兮，哀世路之多蹇。于是徘徊绝岭，踟躇步趾。前瞻南山却窥大。东眺虎牢，西睨熊耳。邪亘天际，旁极万里。莽眩眼以芒昧，谅群形之难纪。临千仞而俯看，似游身于云霓。抚长风以延伫，想凌天而举翮，瞻冠盖之悠悠，睹商旅之接□厄。尔乃地势窳隆，丘墟陂□也。坟陇□畏叠，棋布星罗。松林□参映以攒列，玄木搜寥而振柯。壮汉氏之所营，望五陵之嵬峨。丧乱起而启壤，僮竖登而作歌。（《艺文类聚》七）



◇　归旧赋

苦辞既接，欢言乃周。（《文选》陶潜《读山海经诗》注）



◇　玄武馆赋

尔乃地势夷敞，既膏且腴。环以翠林，带以赤渠。寻厥先之攸基，实张氏之旧墟。何魏后之周，览遂筑馆而起庐。既号玄武，是曰石楼。于是崇墉四匝，丰厦诡谲。烂若丹霞，皎如素雪。璀璨皓旰，华□四垂。接栋连阿，□卑□葛参差。朱户青铺，幽闼秘闺。于是高楼特起，竦峙□□。飞甍四注，上概浮霄。直亭亭以孤立，迎（《水经注》作「延」。）千里之清飚。阳扉南启，阴轩北达。春牖左开，秋窗右豁。仰视云根，俯临天未。木则楸梓夹路，蓊蔚如林。洪干十围，修枝百寻。（《艺文类聚》六十三，《水经注·河水五》。）

天子翱翔郊甸，顺时巡省龙驷腾镳，羽骑游骋。顾流光以按辔，回鸾旗而时幸。（《御览》三百五十八）



◇　安石榴赋

考草木于方志，览华实于园畴，穷陆产于苞贡，差英奇于若榴，耀灵葩于三春，缀霜滋于九秋，尔乃飞龙启节，扬飚扇埃含和泽以滋生，郁敷萌以挺栽，倾柯远擢，沈根下盘，繁茎条密，丰干林攒，挥长枝以扬绿，披翠叶以吐丹，流晖俯散，回葩仰照，烂若百枝并燃，赫如烽燧俱燎，□如朝日，晃若龙烛，□绛采于扶桑，接朱光于若木，尔乃□萼挺蒂，金牙承蕤，荫佳人之玄髻，发窈窕之素姿，游女一顾倾城，无盐化为南威，于是天汉西流，辰角南倾，芳实垒落，月满亏盈，爰采爰收，乃剖乃拆，素粒红液，金房缃隔，（此二句从《初学记》补。）内怜幽以含紫，外滴沥以霞赤，柔肤冰洁，凝光玉莹，ㄘ如冰碎，泫若珠迸，含清泠之温润，信和神以理性。（《艺文类聚》八十六，《初学记》二十八引两条。）





◇　都蔗赋

若乃九秋良朝，玄酎初出。觞浮华黄，酒饮累白。挫斯蔗而疗渴，若嗽醴而含蜜。清津滋于紫梨，流液丰于朱橘。择苏妙而不逮，何况沙棠与椰实。（《艺文类聚》八十七，《御览》九百七十四，《大观本草》二十三。）



◇　七命

冲漠公子，含华隐曜，嘉遁龙盘，玩世高蹈，游心于浩然，玩志乎众妙，绝景乎大荒之遐阻，吞响乎幽山之穷奥。于是徇华大夫闻而造焉。乃整云辂，马参飞黄越奔沙，辗流霜，陵扶摇之风，蹑坚冰之津，旌拂霄□□，轨出苍垠，天清泠而无霞，野旷朗而无尘，临重岫而揽辔，顾石室而回轮。遂适冲漠之所居。其居也，峥嵘幽蔼，萧瑟虚玄，溟海浑氵□涌其後，ㄍ谷□耶□曹张其前，寻竹竦茎荫其壑，百籁群鸣笼其山，衡飚发而回日，飞砾起而丽天。于是登绝□，溯长风，陈辩惑之辞，命公子于岩中。曰：「盖闻圣人不卷道而背时，智士不遗身而匿迹，生必耀华名于玉牒，没则勒洪伐于金册。今公子违世陆沈，避地独窜，有生之欢灭，资父之义废。愁洽百年，苦溢千岁，何异促鳞之游汀泞，短羽之栖翳荟！今将荣子以天人之大宝，悦子以纵性之至娱，穷地而游，中天而居，倾四海之欢，殚九州之腴，钻屈毂之瓠，解疏属之拘，子欲之乎？」公子曰：「大夫不遗，来萃荒外，虽在不敏，敬听嘉话。」

大夫曰：「寒山之桐，出自太冥，含黄钟以吐干，据苍岑而孤生。既乃琼□□□，金岸□卑□帝，右当风谷，左临云溪，上无陵虚之巢，下无跖实之蹊，摇则峻挺，茗邈苕□□，三春之溢露，溯九秋之鸣飚，雾雪写其根，霏霜封其条，木既繁而後绿，草未素而先凋。于是构云梯，陟峥嵘，翦蕤宾之阳柯，剖大吕之阴茎。营匠斫其朴，伶伦均其声。器举乐奏，促调高张，音朗号钟，韵清绕梁。追逸响于八风，采奇律于归昌，启中黄之少宫，发蓐收之变商。若乃龙火西□，暄气初收，飞霜迎节，高风送秋，羁旅怀土之徒，流宕百罹之畴，抚促柱则酸鼻，挥危弦则涕流。若乃追清哇，赴严节，奏《绿水》，吐《白雪》，激楚回，流风结，悲□荚之朝露，悼望舒之夕缺。茕嫠为之擗标，孀老为之呜咽，王子拂缨而倾耳，六马嘘天而仰秣。此盖音曲之至妙，子岂能从我而听之乎？」公子曰：「余病不能也。」

大夫曰：「兰宫秘宇，雕堂绮栊，云屏烂汗，琼壁青葱，应门八袭，旋台九重，表以百常之阙，圜以万雉之墉。尔乃□榭迎风，秀出中天，翠观岑青，雕阁霞连，长翼临云飞陛陵山，望玉绳而结极，承倒景而开轩。□素炳焕，□ㄆ嵯峨。阴虬负檐，阳马承阿。错以瑶英，镂以金华，方疏含秀，圆井吐葩。重殿叠起，交绮对□晃。幽堂昼密，明室夜朗。焦螟飞而生风，尺蠖动而成响。乃若目厌常玩，体倦帷幄，携公子而双游，时娱观于林麓。登翠阜，临丹谷，华草锦繁，飞采星烛，阳叶春青，阴条秋绿，华实代新，承意恣观，仰折神{艹嚣}，俯采朝兰，逆惠风于蘅薄，眷椒涂于瑶坛。尔乃浮三翼，戏中址，潜鳃□亥，惊翰起，沈丝结，飞□理，挂归翮于赤霄之表，出华鳞于紫渊之里。然後纵棹随风，弭楫乘波，吹孤竹，拊云和，川客唱淮南之曲，榜人奏《采菱》之歌。歌曰：『乘凫舟兮为水嬉，临芳洲兮拔云芝。』乐以忘戚，游以卒时穷夜为日，毕岁为期。此盖宴居之浩丽，子岂能从我而处之乎？」公子曰：「余病未能也。」

大夫曰：「若乃白商素节，月既授衣，天凝地闭，风厉霜飞，柔条夕劲，密叶晨稀，将因气以效杀临金郊而讲师。尔乃列轻武，整戎刚，建云髦，启雄芒。驾红阳之飞燕，骖唐公肃□□，屯羽队于外林，纵轻翼于中荒。尔乃张修□，布飞罗，陵黄岑，挂青峦，画长壑。以为限，带流溪以为关。既乃内无疏蹊，外无漏迹，叩钲数校，举麾赞获，彀金机，驰鸣镝，翦刚豪，落劲翮，连骑竞骛骈，骈武齐辙，翕忽挥霍，云回风列，声动响飞，形移景发，举戈林耸，挥锋电灭，仰倾云巢，俯殚地穴。乃有圆文之犭开，斑题之犭从，鼓鬣风生，怒目电□从，口咬霜刃，足拨飞锋，《鼻瓦》林蹶石，扣跋幽丛。于是飞黄奋锐，贲石逞伎，蹙封□犭费冯豕，拉□《虎□》，挫獬也，句爪摧，锯牙摆。澜漫狼藉，倾榛倒壑，殒□挂山，僵踣掩泽，薮为毛林，隰为丹薄。于是彻围顿罔，卷旆收鸢；虞人数兽，林衡计鲜；论最犒勤，息马韬弦；肴驷连镳，酒驾方轩，千锺电酹，万隧星繁，陵阜沾流膏，溪谷厌芳烟。欢极乐殚，回节而旋。此亦田游之壮观，子岂能从我而为之乎？」公子曰：「余病未能也。」

大夫曰：「楚之阳剑，欧冶所营，邪溪之钅延，赤山之精，销逾羊头，钅□钺锻成。乃炼乃铄，万辟千灌。丰隆奋椎，飞廉扇炭，神器化成，阳文阴缦。既乃流绮星连，浮彩艳发，光如散电，质如耀雪，霜锷水凝，冰刃露洁，形冠豪曹，名珍巨阙，指郑则三军白首，麾晋则千里流血。岂徒水截蛟鸿，陆洒奔驷，断浮翮以为工，绝重甲而称利云尔而已哉！若其灵宝，则舒辟无方，奇锋异模，形震薛烛，光骇风胡，价兼三乡，声贵二都，或驰名倾秦，或夜飞去吴。是以功冠万载，威曜无穷，挥之者无前，拥之者身雄，可以从服九国，横制八戎，爪牙景附，函夏承风。此盖希世之神兵，子岂能从我而服之乎？」公子曰：「余病未能也。」

大夫曰：「天骥之骏，逸态超越，禀气灵渊，受精皎月，眸□间黑照，玄采绀发，沫如挥红，汗如振血，秦青不能识其众尺，方堙不能睹其若灭。尔乃巾云轩，践朝雾，越春衢，整秋御，虬蛹螭腾，麟超龙翥，望山载奔，视林载赴。气盛怒发，星飞电骇，志陵九州，势越四海。影不及形，尘不暇起，浮箭未移，再践千里。尔乃逾天垠，越地隔，过汗漫之所不游，蹑章亥之所未迹，阳鸟为之顿羽夸父为之投策。斯盖天下之俊乘，子岂能从我而御之乎？」公子曰：「余病未能也。」

大夫曰：「大梁之黍，琼山之禾，唐稷播其根，农帝尝其华。尔乃六禽殊珍，四膳异肴，穷海之错，极陆之毛，伊公爨鼎，庖子挥刀味重九沸，和兼勺药，晨凫露鹄，霜□□黄雀，圜案星乱，方丈华错。封熊之蹯，翰音之跖，燕□髀猩唇，髦残象白，灵渊之龟，莱黄之鲐，丹穴之鹨，玄豹之胎，□单以秋橙，□占以春梅，接以商王之箸，承以帝辛之杯。范公之鳞，出自九溪，□尾丹鳃，紫翼青锷。尔乃命支离，飞霜锷，红肌绮散，素肤雪落，娄子之豪不能厕其细，秋蝉之翼不足拟其薄。繁肴既阕，亦有寒羞。商山之果，汉皋之楱，析龙眼之房，剖椰子之壳。芳旨万选，承意代奏。乃有荆南鸟程、豫北竹叶，浮蚁星沸，飞华□接，玄石尝其味，仪氏进其法，倾□一朝，可以流湎千日，单醪投川，可使三军告捷。斯人神之所歆羡，观听之所炜晔也。子岂能强起而御之乎？」公子曰：「耽爽口之馔，甘腊毒之昧，服腐肠之药，御亡国之器，虽子大夫之所荣，故亦吾人之所畏，余病未能也。」大夫曰：「盖有晋之融皇风也，金华启徵，大人有作，继明代照，配天光宅。其基德也，隆于姬公之处岐；其垂仁也，富乎有殷之在亳。南箕之风，不能畅其化；离毕之云，无以丰其泽。皇道昭焕，帝载缉熙。道气以乐，宣德以诗，教清乎云官之世，治穆乎鸟纪之时。王猷四塞，函夏谧静，丹冥投锋，（案：《书钞》十五作「丹塞收烽」，疑此误。）青徼释警，却马于粪车之辕，铭德于昆吾之鼎。群氓反素，时文载郁，耕父推畔，鱼竖让陆，樵夫耻危冠之饰，舆台笑短後之服。六合时邕，巍巍荡荡，玄龆巷歌，黄发击壤，解羲皇之绳，错陶唐之象。若乃华裔之夷，流芳之貊，语不传于□轩，地不被于正朔，莫不骏奔稽颡，委质重译。于时昆□支感惠，无思不扰。苑戏九尾之禽，囿栖三足之鸟，鸣凤在林，夥于黄帝之园；有龙游渊，盈于孔甲之沼。万物烟□，天地交泰，义怀靡内，化感无外，林无被褐，山无韦带。皆象刻于百工，兆发乎灵蔡，□绅济济轩冕蔼蔼功与造化争流，德与二仪比大。」言未终，公子蹶然而兴曰：「鄙夫固陋，守此狂狷。盖理有毁之，而争宝之讼解；言有怒之，而齐王之疾痊。向子诱我以聋耳之乐，栖我以□家之屋，田游驰荡，利刃骏足，既老氏之攸戒，非吾人之所欲，故靡德而应子。至闻皇风载韪，时圣道淳，举实为秋，□藻为春，下有可封之人，上有大哉之君，余虽不敏，请寻後尘。」（《文选》，《晋书·张协传》。）



◇　白鸠颂

经仁纬义。（《文选·褚渊碑文注》）



◇　泰阿剑铭

泰阿之剑，世载其美。淬以清波，砺以越砥。如玉斯曜，若影在水。不运自肃，率土从轨。（《艺文类聚》六十，《初学记》二十二，《御览》三百四十四。）



◇　文身刀铭

宝刀既成，穷理尽妙。敛文波回，流光电照。（《艺文类聚》六十，《初学记》二十二。）





◇　把刀铭

奕奕名金，昆吾遗璞。裁为把刀，利亚切玉。时文斯偃，含精内烛。威助虽化，武不可黩。（《艺文类聚》六十，《御览》三百四十六）





◇　露拍刀铭

露拍在服，威灵远振。遵养时晦，曜德崇信。（《御览》三百四十六。）



◇　长铗铭

五才并建，金作明威。长铗陆离，弭凶防违。素刃霜厉，溢景横飞。（《艺文类聚》六十，《御览》三百四十六。）



◇　短铗铭

器用多品，诡制殊观。亦有短铗，清晖载烂。昔在先朝，戢兵静乱。惟皇宝之，优而弗玩。（《艺文类聚》六十，《御览》三百四十六。）



◇　手戟铭

锬锬雄戟，清金练钢。名配越棘，用过干将。严锋劲校，□锷摧芒。（《御览》三百五十三）





卷八十六




◎　成粲

粲字伯阳，泰康中为侍中，转太常。



◇　平乐市赋

惟市之由兴，自帝炎之所创。聚财货以利用，盖私事之莫尚。尔乃巷列千所，罗居百族。街衢相望，连栋接屋。则能目语额瞬，动《安页》塞鼻。谈智于尺寸之间，窥窬于分毫之利。（《初学记》二十四）



◇　太常郭奕谥景议

同谥非嫌。号谥者国之大典，所以厉时作教，经天人之远旨也。固虽君父，义有所不隆，及在臣子，或以行显；故能使上下迈德，罔有怠荒。臣愿远稽圣世，同符尧舜；行周同谥之礼舍汉魏近制相避之议。（□□□□□□□又见《通典》一百四）





◇　嫂叔服论

嫂应有服。作《传》者横曰「无服」。蒋济引「娣姒妇证」非其义，论云《丧服》云：「夫为兄弟服，妻降一等。」则专服夫之兄弟，固已明矣。尊卑相侔，服无不服。由此论之，嫂叔大功，可得而从。（《通典》九十二）



◎　王讠赞

讠赞，太康中为太子舍人。惠帝时拜侍中，永嘉中为陈留内史，加散骑侍郎。有集五卷。

◇　梨树颂（并序）

太康十年，梨树四枝，其条与中枝合，生于园圃。皇太子令侍臣作颂。

嘉木时生，瑞我皇祚。修干外扬，隆枝内附。翌翌皇储，克光其敬。神启其和，人隆其盛。降自玄圃，合体连性。时惟令月，躬亲北林。乐在同人，如兰如金。木之期应，乃同其心。而心之生，启自神明。在心斯动，于言斯形。先民有则，称诗表情。惟永作歌，以休厥灵。（《艺文类聚》八十六，《初学记》二十八。）





◇　司徒李胤诔

（见《晋书·李胤传》，亡。）



◎　遂殷

殷，太康中为尚书令史。



◇　乞为祖母姜还重表

父翔，少继叔父荣。荣早终，不及持重。及祖母姜氏亡，主者以翔後荣，从出降之制，断殷为大功假二十日。愚以为翔既不及荣持重服，虽名户别继，奉养姜，故如亲子，便依降例，情制为轻；且殷是翔之嫡子，应为姜之嫡孙。乞得依令，遣宁去职。（《通典》九十六）



◎　丘众

众，武帝时著作佐郎。



◇　表

世祖武皇帝擢臣负薪之中，授臣著作佐郎，典治天下文义数术，乃撰诸志也。（《北堂书钞》五十七引《石瑞记》。太安元年，前著作郎丘众表称云云。）



◎　安虑

虑字仲元。



◇　使蜀吊孔明

适子之墓，冥漠无声。庙堂犹在，松柏冬青。遐哉邈矣长、游幽冥。（《北堂书钞》一百二引王隐《晋书》。）



◎　孙尹

尹，字文旗，乐安人，为陈留相，迁阳平太守。



◇　表复起刘毅

礼，凡卑者执劳，尊者居逸，是顺叙之宜也。司徒魏舒、司隶校尉严询与毅年齿相近，往者同为散骑常侍，後分授外内之职，资涂所经，出处一致。今询管四十万户州，兼董司百僚，总摄机要，舒所统殷广，兼执九品，铨十六州论议，主者不以为剧。毅但以知一州，便谓不宜累以碎事，于毅太优，询、舒太劣。若以前听致仕，不宜复与迁授位者，故光禄大夫郑袤为司空是也。夫知人则哲，惟帝难之。尚可复委以宰辅之任，不可谘以人伦之论，臣窃所未安。昔郑武公年过八十，入为周司徒，虽过悬车之年，必有可用。毅前为司隶，直法不挠，当朝之臣，多所案劾。谚曰：「受尧之诛，不能称尧。」直臣无党，古今所悉。是以汲黯死于淮阳，董仲舒裁为诸侯之相。而毅独遭圣明，不离辇毂，当世之士咸以为荣。毅虽身偏有风疾，而志气聪明，一州品第，不足劳其思虑。毅疾恶之心小过，主者必疑其论议伤物，故高其优礼，令去事实，此为机阁毅，使绝人伦之路也。臣州茂德惟毅，越毅不用，则清谈倒错矣。（《晋书·刘毅传》。司徒举毅为青州大中正，尚书以毅悬车致仕，不宜劳以碎务。陈留相乐安孙尹表。）



◎　朱则

则，会稽相。



◇　上书言杨泉

杨泉清操自然，徵聘终不移心。（《书钞》六十三引《晋录》）



◎　甘卓

卓字季思，丹阳人。太康中为郡主簿功曹，察孝廉举秀才，为吴王常侍。惠帝时赐爵都亭侯，东海王越引为参军，出补离狐令。弃官归元帝，镇江东，授前锋都督，扬威将军历阳内史；进爵南乡侯，拜豫章太守，迁湘州刺史，进封于湖侯。中兴初迁安南将军、梁州刺史假节督沔北诸军，镇襄阳。王敦举兵，迁镇南大将军、侍中、都督荆梁二州，荆州牧。为周虑所杀，太宁中追赠骠骑将军，谥曰敬。



◇　上疏请不试秀才

答问损益，当须博通古今，明达政体，必求诸坟索，乃堪其举，臣所忝州往遭寇乱，学校久替，人士流播，不得比之馀州。策试之由，当藉学功，谓宜同孝廉例，申与期限。（《晋书·甘卓传》）



◎　周馥

馥字祖宣，汝南安成人。泰康中为诸王文学，累迁司徒王浑左西属，补尚书郎。惠帝时迁司徒左长史吏部郎，转御史中丞侍中，拜徐州刺史，加冠军将军假节，徵为廷尉。大驾幸邺，守河南尹，迁司隶校尉，加散骑常侍，假节都督诸军事，代刘准为镇东将军。怀帝初，以平陈敏功封永宁伯；东海王越召之不行。寻上书请迁都寿春，忤越见攻。永嘉五年众溃，忧愤发病卒。



◇　上书请迁都寿春

不图厄运遂至于此！戎狄交侵，畿甸危逼。臣辄与祖纳、裴宪、华谭、孙惠等三十人伏思大计，佥以殷人有屡迁之事，周王有岐山之徙，方今王都罄乏，不可久居，河朔萧条，崤函险涩，宛都屡败，江汉多虞，于今平夷，东南为愈。淮扬之地，北阻涂山，南抗灵岳，名川四带，有重险之固。是以楚人东迁，遂宅寿春，徐、邳、东海，亦足戍御。且运漕四通，无患空乏。虽圣上神聪，元辅贤明，居俭守约，用保宗庙，未若相土迁宅，以享永祚。臣谨选精卒三万，奉迎皇驾。辄檄前北中郎将裴宪行使持节、监豫州诸军事、东中郎将，风驰即路。荆、湘、江、扬各先运四年米租十五万斛，布绢各十四万匹，以供大驾。令王浚、苟□共平河朔，臣等戮力以启南路。迁都弭寇，其计并得。皇舆来巡，臣宜转据江州，以恢王略。知无不为，古人所务，敢竭忠诚，庶报万分。朝遂夕陨，犹生之愿。（《晋书·周馥传》。永嘉四年，与长史吴思司马殷议上言。）



◇　教

参军杜夷，优游养素。（《文选》谢宣远《戏马台送孔令诗注》）



◎　周□

□字伯仁，馥从子。武帝时袭父浚爵成武侯，拜秘书郎。惠帝时累迁尚书吏部郎；寻为东海王越子毗镇军长史。元帝镇江左，请为军谘祭酒，拜宁远将军荆州刺史，领护南蛮校尉假节。杜□反，出奔豫章，召为扬威将军兖州刺史、未行；复为军谘祭酒，转右长史。中兴建，补吏部尚书，坐事免。太兴初拜太子少傅，转尚书左仆射，领吏部；寻代戴渊为护军将军。永昌初为王敦所杀，明帝时追赠左光禄大夫，仪同三司，谥曰康。有集二卷。



◇　让太子少傅疏

臣退自循省，学不通一经，智不效一官，止足良难，未能守分，遂忝显任，名位过量。不悟天鉴忘臣顽弊，乃欲使臣内管铨衡，外忝傅训，质轻蝉翼，事重千钧，此之不可，不待识而明矣。若臣受负乘之责，必贻圣朝惟尘之耻，俯仰愧惧，不知所图。（《晋书·周□传》）



◇　复肉刑议

复肉刑以代死，诚是圣王之至德，哀矜之弘私。（《通典》作「覆」。）然窃以为刑罚之轻重，随时而作。时人少罪而易威，则从轻而宽之；时人多罪而难威，则宜化刑而济之。肉刑平世所应立，非救弊之宜也。方今圣化草创，人有馀奸，习恶之徒，为非未已，截头绞颈，尚不能禁，而乃更断足劓鼻，轻其刑罚，使欲为恶者轻犯宽刑，蹈罪更众，是为轻其刑以诱人于罪，残其身以加楚酷也。昔之畏死刑以为善人者，今皆犯轻刑而残其身，畏重之常人，反为犯轻而致囚，此则何异断刖常人以为恩仁邪！受刑者转广，而为非者日多，踊贵屦贱，有鼻者丑也。徒有轻刑之名，而实开长恶之源。不如以杀止杀，重以全轻，权小停之。须圣化渐著，兆庶易威之日，徐施行也。（《晋书·刑法志》。《通典》一百六十八，尚书周□等议。）



◎　周嵩

嵩字仲智，□弟，元帝为丞相，引为参军。及为晋王，又拜奉朝请，以谏称尊号忤旨，出为新安太守。临发，收付廷尉；寻除庐陵太守，未行，拜御史中丞。王敦以为从事中郎，寻遇害。敦平，追赠大鸿胪。有集三卷。

◇　上晋王疏

臣闻取天下者，常以无事。及其有事，不足以取天下。故古之王者，必应天顺时，义全而後取，让成而後得，是以享世长久，重光万载也。今议者以殿下化流江汉，泽被六州，功济苍生，欲推崇尊号。臣谓今梓宫未反，旧京未清，义夫泣血，士女震动；宜深明周公之道，先雪社稷大耻，尽忠言嘉谟之助，以时济弘仁之功，崇谦谦之美，推後己之诚；然後揖让以谢天下！谁敢不应，谁敢不从！（《晋书·周嵩传》，又罗愿《新安志》九。）



◇　谏疏忌王导等疏

臣闻明君思隆其道，故贤智之士乐在其朝；忠臣将明其节，故量时而後仕。乐在其朝，故无过任之讥；将明其节，故无过宠之谤。是以君臣并隆，功格天地。近代以来，德废道衰，君怀术以御臣，臣挟利以事君，君臣交利而祸乱相寻，故得失之迹难可详言。臣请较而明之。夫傅说之相高宗，申召之辅宣王，管仲之佐齐桓，衰范之翼晋文，或宗师其道，垂供受成，委以权重，终致匡主，未有忧其逼己，还为国蠹者也。始田氏擅齐，王莽篡汉，皆藉封土之强，假累世之宠，因暗弱之主，资母后之权，树比周之党，阶绝灭之势，然後乃能行其私谋，以成篡夺之祸耳。岂遇立功之主，为天人所相，而能运其奸计，以济其不轨者哉！光武以王族奋于闾阎，因时之望，收揽英奇，遂续汉业，以美中兴之功。及天下既定，颇废黜功臣者，何哉？武力之士不达国体，以立一时之功，不可久假以权势，其兴废之事，亦可见矣。近者三国鼎峙，并以雄略之才，命世之能，皆委赖俊哲，终成功业，贻之後嗣，未有愆失遗方来之恨者也。

今王导、王□等，方之前贤，犹有所後。至于忠素竭诚，义以辅上，共隆洪基，翼成大业，亦昔之亮也。虽陛下乘奕世之德，有天人之会，割据江东，奄有南极，龙飞海□，兴复旧物，此亦群才之明，岂独陛下之力也。今王业虽建，羯寇未枭，天下荡荡，不宾者众，公私匮竭，仓庾未充，梓宫沈沦，妃后不反，正委贤任能推毂之日也。功业垂就，晋祚方隆，而一旦听孤臣之言，惑疑似之说，乃更以危为安，以疏易亲，放逐旧德，以佞伍贤，远亏既往之明，顾伤伊管之交，倾巍巍之望，丧如山之功，将令贤智杜心，义士丧志，近招当时之患，远遗来世之笑。夫安危在号令，存亡在寄任，以古推今，岂可不寒心而哀叹哉！

臣兄弟受遇，无彼此之嫌，而臣干犯时讳，触忤龙鳞者何？诚念社稷之忧，欲报之于陛下也。古之明王，思闻其过，悟逆旅之言，以明成败之由，故采纳愚言，以考虚实，上为宗庙无穷之计，下收亿兆元元之命。臣不胜忧愤，竭愚以闻。（《晋书·周嵩传》）



◎　周谟

谟小字阿奴，□弟。历仕元帝。至明帝时为後军将军。成帝时为少府、丹杨尹、侍中、中护军，封西平侯。卒赠金紫光禄大夫，谥曰贞。



◇　上疏请周□赠谥

臣亡兄□，昔蒙先帝顾眄之施，特垂表启，以参戎佐，显居上列，遂管朝政，并与群后共隆中兴，仍典选曹，重蒙宠授，忝位师傅，得与陛下揖让抗礼，恩结特隆。加以鄙族结婚帝室，义深任重，庶竭股肱，以报所受。凶逆所忌，恶直丑正。身陷极祸，忠不忘君，守死善道，有陨无二。□之云亡，谁不痛心，况臣同生，能不哀结！

王敦无君，由来实久，元恶之甚，古今无二。幸赖陛下圣听神武，故能摧破凶强，拨乱反正，以宁区宇。前军事之际，圣恩不遗，取□息闵，得充近侍。臣时面启，欲令闵还袭臣亡父侯爵。时卞壶、庾亮并侍御坐，壶云：「事了，当论显赠。」时未淹久，言犹在耳。至于谯王承、甘卓，已蒙清复，王澄久远，犹在论议。况□忠以卫主，身死王事，虽嵇绍之不违难，何以过之！至今不闻复封加赠褒显之言，不知□有馀责，独负殊恩，为朝廷急于时务，不暇论及？此臣所以痛心疾首，重用哀叹者也。不胜辛酸，冒陈愚款。（《晋书·周谟传》）



◎　王钤

钤，（疑当作「铨」。）太康中为博令。（案：《晋书》：「王隐，陈郡陈人，父铨，历阳令。」《晋·地理志》：「历阳属淮南，博县属泰山，博望属南阳。」两足虎为南阳所献，疑当作博望令。）



◇　送两足虎文

般般白虎，观衅荆楚。孙吴不逞，金皇赫怒。（梅鼎祚《西晋文纪》引王隐《晋书》。太康六年，荆州送两足虎，时尚书郎索靖议称半虎，博令王钤为文。案：王隐书亡于唐末，此文唐人未经引见，不知鼎祚何据也。《开元占经》一百十六引《晋杂事》「太康六年南阳献两足虎」，注云：「干宝曰，虎金精，南阳火也。金入火刑王室乱妖也。」又引王隐《晋书》，中宗诏问王隐曰：「荆州送两足虎，其欲何为也？」隐曰：「谨案先臣铨传，太康时献两足虎因作歌诗以讽。铨意以晋金行也。金在西方，其兽为虎，虎有四足，犹国有四方，无半势而又见获，将有怀愍之祸也。」据《占经》，乃王铨作诗，非王钤为文。诗以为妖，文以为瑞，当疑。姑禄此，俟考。）



◎　王隐

隐字处叔，铨子。太兴初为著作郎。太宁初赐爵平陵乡侯，以谤免。有《晋书》九十三卷，集二十卷。



◇　议向雄事

《礼》虽云「君不君，臣不可以不臣」，当为小恶也。三谏不从则去，不见齿于其君，则不敢立其朝。至如仲子称「人以国士遇我，我以国士报之，人以凡人遇我，我以凡人报之，」此犹轻于戎首，则可逢而避之，至死不往，可也。雄无诏敕，逢避未可非也。（《通典》九十九）



◇　白征西大将军论复肉刑

夫政未可立，则思制度，全育民命，富国强兵。叛盗之属，断肢而已，是好生恶杀；叛盗皆死，是好杀恶生也。断肢若谓之酷，截头更不谓之虐，何其乖哉？刑罚不中，则民无所措手足也。蛮夷猾夏，则皋陶作士：此欲善其末，则先制其本也。自古多人，犹惜民命，得以御寇，况今千不遗一！益宜存在，以伐大贼。今若得改之，则岁所活数万，杀亦如之。若此千载，生各数万，断肢之後，随刑使役，不失民，民不乏用。富国强兵，此之谓也。（《御览》六百四十八引王隐《晋书》）



◇　笔铭（《初学记》作《笔赋》）

岂作其笔，必兔之毫。调利难秃，亦有鹿毛。（《艺文类聚》五十八，《初学记》二十二。）



◎　郭太机

太机，河南人。



◇　果赋

杏或冬而实。（《御览》九百六十八）



◎　陆冲

冲为扬州从事。有集二卷。

◇　风赋

爰太玄之遐始，惟浮沈之剖分。详乾坤之至德，莫风气之独尊。配无形于大象，化万品于烟□。释凝润于黄壤，降霈泽于苍元。生无常域，潜无定栖。擢昧聚发，寻虚散归。肆六合以骋迈，括毫毛而徘徊。引沈性于未萌，挫登形于已就。宣刚柔之流化，导四体之灵候。若乃祝融司节，炎精赫奕。敛朱唇而长啸，承音响而来薄。犭畏□翕熠以盈扉，洌缠绵以结幕。九域荡摇，区宇挥霍。（《艺文类聚》一）



◎　卢无忌

无忌，范阳人。太康中为太子洗马，出为汲令。



◇　太公吕望表

齐大公吕望者，此县人也。□□□□失其□□。大晋受命，□□□□四海一统。太康二年县之西偏有盗发冢，得竹策之书。书藏之年，当秦坑儒之前八十六岁。其周志曰：「文王梦天帝，服玄禳，以立于令狐之津。帝曰：『昌赐汝望！』文王再拜稽首，太公于後亦再拜稽首。文王梦之之夜，太公梦之亦然。其後文王见太公而训之曰：『而名为望乎？』答曰：『唯。名望。』文王曰：『吾如有所于见汝。』太公言其年月与其日，且尽道其言；『臣此以得见也。』文王曰：『有之有之。』遂与之归，以为卿士。」其纪年曰康王六年。齐太公望卒参考年数，盖寿百一十馀岁。先秦灭学而藏于丘墓，天下平泰而发其潜书。□□所出，正在斯邑。岂皇天所以章明先哲，著其名号，光于百代，垂示无穷者矣！于是太公之裔孙范阳卢无忌自太子洗马来为汲令。般溪之下旧有坛场□，今随废荒而不治。乃咨之硕儒，访诸朝吏，佥以为太公功施于民，以劳定国，□之典祀所宜不替。且其山也，能兴云雨，财用所出，遂修复旧祀。□名计偕□□勒□以章显烈，俾万载之後，有所称述。其辞曰：

於铄我祖，时惟太公。当殷之末，□德□通。上帝有命，以锡周邦。公及文王，二梦惟同。上帝□命，若时登庸。遂作心膂，寅亮天工。肆伐大商，克咸厥功。建国胙土，俾侯于东。奋乎百世，声烈弥洪。般溪之山，明灵所托。升云降雨，为膏为泽。水旱疠疫，是禳是{艹宗}。来方衤□祀，莫敢不敬。报以介福，惠我百姓。天地和舒，四气通正。灾害不作，民无夭命。嘉生蕃殖，□□远迸。迄用康年，稼穑茂盛。凡我邦域，永世受庆。春秋匪解，无□兹令。太康十年三月丙寅朔十九日甲申造。（碑拓本）



◎　陈总

总，太康未迁殿中侍御史。惠帝时为西夷校尉。永康元年赵□反遇害。



◇　奉诏诣终南山请雨文

峨峨大石，佐岳通理。含滋吐润，惠我四海。（《初学记》五石第九引王隐《晋书》）



◎　步熊

熊字叔罴，阳平发千人以卜筮名。後为成都王颖所辟，颖败坐诛。



◇　答束晰问

束晰问：「嫡子为出母无服，母为子有何服？」步熊答：「但为父後，故不得服耳。母为之服周。嫡子虽不服，外祖犹为服缌麻也。」（《通典》八十九）

束晰问曰：「继母嫁从服，当立庐不？」步熊答曰：「父卒继母嫁，如母，居应倚庐。」（《通典》八十九）

束晰问曰：「有父母丧，遭外缌麻丧，往奔不？」步熊答曰：「不得也。若外祖父母丧，非嫡子可往；若姑姊妹丧，嫡庶皆宜往奔也。」（《通典》九十七）

束晰问步熊，熊答曰：「礼已除不追耳；未除，当追服五月。」（《通典》九十七，小功不税服。）

束晰问步熊曰：「三年丧不葬，五年後复葬，当练不？」熊答曰：「礼云练祥之间必异月，与此同也。」（《通典》一百三）



◇　答问

问：「妻死更娶，为前妻父母服不？」答：「此皆徒从服耳，所从亡则已，不服也。」（《通典》九十五）



◎　刘世明

世明，爵里未详。（案：《通典》下条称东晋徐灵期问张凭则世明为西晋人。）



◇　答陈氏问

陈氏问刘世明曰：「其馀以麻终月数者，注云谓旁亲，不指言众子当除也。然人皆分断之于意否耳？」刘答云：「父谓众子为庶子，庶子不谓父为庶父也；父得卑其庶子而降之，庶子不得降其父也。然子之于亲，体同服等，非旁亲之谓也。《丧服·大功章》，女子之嫁者，降伯叔父母及姑姊妹，注谓此旁亲。而《经》无降父之文，明众子及女虽不承嫡，犹非旁亲也。故《记》云：『兄弟之丧内除，亲丧外除。』外除者，谓由外设饰以散其哀也。故灵柩未安则服不变，服不变则哀未衰，未衰之丧不可卒除也。然则未葬而除，自谓旁亲得以麻终者耳。」

又问：「久而不葬，葬後几月日便可除？世人有逾月者，有既虞便除者。夫改葬犹三月乃除，情为不轻于改葬也。若应三月乃除者，庐帐亦当三月乃毁，复有先後邪？」答曰：「《记》云『三年而後葬者必再祭』。注云『谓练祥也。葬月虞，明月练，又明月祥』。计此亦得三月，不为轻于改葬也。《礼》，虞而柱楣翦屏，练而毁庐，居垩室，祥而席，衤覃而床。今此虞及练祥虽为局促，犹追倘其事。若在异月，以其本异岁也。练祥之服，变除之宜，宜如其饰也。」又问云：「三年而後葬，及父在为母过期乃葬，亦当复日中反虞安神位与不？」答云：「凡久而不葬，则包诸过葬节者也。为母既周，亦为久而不葬矣。夫虞，所以安神也。葬者动棺举柩，新离常处，惧鬼神无所依归，所以将窆之间，奠于墓左，成圹而归，虞于殡宫，不忍一日未有归也。今久而不葬，棺椁动移，鬼神不安，无以为异。练祥皆追，此亦宜然。又《记》云：『葬日虞。』是明文也。毁除之节，在《士虞礼》。练而後迁庙，不复在殡。今此既葬，明月练，亦当以其月迁庙。（《通典》一百三）



◎　仲长敖

敖，爵里未详，有集二卷。



◇　核性赋

赵荀卿著书，言人性之恶，弟子李斯、韩非顾而相谓曰：「夫子之言性恶，当矣。未详才之善否何如，愿闻其说。」荀卿曰：「天地之间，兆族罗列。同禀气质，无有区别。裸虫三百，人最为劣。爪牙皮毛，不足自卫。唯赖诈伪，迭相嚼啮。总而言之，少尧多桀。但见商鞅，不闻稷契。父子兄弟，殊情异计。君臣朋友，志乖怨结。邻国乡党，务相吞噬。台隶僮竖，唯盗唯窃。面从背违，意与口戾。言如饴蜜，心如蛮厉。未知胜负，便相陵蔑。正路莫践，竟赴邪辙。利害交争，岂顾宪制？怀仁抱义，祗受其毙。周孔徒劳，名教虚设。蠢尔一概，智不相绝。推此而谈，孰痴孰黠。法术之士，能不噤《齿介》。仰则扼腕，俯则攘袂。」荀卿之言未终，韩非越席起舞，李斯击节长歌，其辞曰：「形生有极，嗜欲莫限。达鼻耳，开口眼。纳众恶，距群善。方寸地，九折坂。为人作险易，俄顷成此蹇。多谢悠悠子，悟之亦不晚。」（《艺文类聚》二十一）





卷八十七




◎　束皙

皙字广微，阳平元城人。张华召为掾。华为司空，复以为贼曹属，转著作佐郎，迁博士；再迁尚书郎。赵王伦辅政，请为记室。辞疾归，有《发蒙记》一卷，集七卷。

◇　贫家赋

余遭家之□惑轲，婴六极之困屯。恒勤身以劳思，丁饥寒之苦辛。无原宪之厚德，有斯民之下贫。愁郁烦而难处，且罗缕而自陈。有漏狭之单屋，不蔽覆而受尘。唯曲壁之常在，时弛落而压镇。食草叶而不饱，常□兼□于膳珍。欲恚怒而无益，徒拂郁而独嗔。蒙乾坤之遍覆，庶无财则有仁。涉孟夏之季月，迄仲冬之坚冰。稍煎蹙而穷迫，无衣褐以蔽身。还趋床而无被，手狂攘而妄牵。何长夜之难晓，心咨嗟以怨天。债家至而相敦，乃取东而偿西。行乞贷而无处，退顾影以自怜。炫卖业而难售，遂前至于饥年。举短柄之口掘，（此句从《御览》七百六十二补。）执偏隳之漏钅□。（此句从《御览》七百五十七补。）煮黄当之草莱，作汪洋之羹饣□，釜迟钝而难沸，薪郁绌而不然。至日中而不孰，心苦苦而饥悬。丈夫慨于堂上，妻妾叹于灶间。悲风□敫于左侧，小儿啼于右边。（《艺文类聚》三十五，《初学记》十八。）



◇　读书赋

耽道先生，澹泊间居。藻练精神，呼吸清虚。抗志云表，戢形陋庐。垂帷帐以隐几，被纨扇而读书。抑扬嘈□，或疾或徐。优游蕴藉，亦卷亦舒。颂《卷耳》则忠臣喜，咏《蓼莪》则孝子悲。称《硕鼠》则贪民去，唱《白驹》而贤士归。是重华咏《诗》以终己，仲尼读《易》于终身。原宪潜吟而忘贱，颜回精勤以轻贫。倪宽口庸而芸耨，买臣行吟而负薪。圣贤其犹孳孳，况中才与小人。（《艺文类聚》五十五）



◇　近游赋

世有逸民，在乎田畴。宅弥五亩，志狭九州。安穷贱于下里，寞玄澹而无求。乘筚辂之偃蹇，驾兰单之疲牛。连扌追索以为鞅，结断梗而作□秋。攀荜门而高蹈，□徘徊而近游。井则两家共一，园则去舍百步。贯鸡觳于岁首，收纟奚缡于□刃互。其男女服饰，衣裳之制。名号诡异，随□迭设。系明襦以御冬，胁汗衫以当热。帽引四角之缝，裙有三条之杀。儿昼啼于客堂，设杜门以避吏。妇皆卿夫，子呼父字。及至三农间隙，遘结婚姻。老公戴合欢之帽，少年著蕞角之巾。（《艺文类聚》六十四，《御览》六百八十七引两条，又六百九十五，六百九十六，八百九十九。）

著紫裙之裨□。（《御览》六百九十六）

多盐少豉，脔皆秽闪。（《书钞》一百四十三）

格饼正于三播，（《书钞》一百四十四。）棋炙不过两机。（《书钞》一百四十五引两条）



◇　勤农赋

惟百里之置吏，各区别而异曹。考治民之贱职，美莫当乎劝农。专一里之权，擅百家之势。及至青幡禁乎游惰，田赋度乎顷亩。与夺在己，良薄浃口。受饶在于肥脯，得力在于美酒。若场功毕，租输至，录社长，召闾师。条牒所领，注列名讳。则鸡豚争下，壶□横至。遂乃定一以为十，拘五以为二。盖由热啖纡其腹，而杜康□其胃。（《艺文类聚》六十五）

乃有老闲旧猥，欺狭难觉。时虽被考，不过校督。歌对囹圄，笑向桎梏。（《御览》六百五十）



◇　饼赋

礼仲春之月，天子食麦，而朝事之笾煮麦为□，内则诸馔不说饼。然则虽云食麦，而未有饼，饼之作也。其来近矣。若夫安乾□□之伦，豚耳狗舌之属。剑带案盛，饣□饣主髓烛。或名生于里巷，或法出乎殊俗。三春之初，阴阳交际。寒气既消，温不至热。于时享宴，则曼头宜设。吴回司方，纯阳布□。服□饮水，随阴而凉。此时为饼，莫若薄壮。商风既厉，大火西移。鸟兽《□毛》毛，树木疏枝。肴馔尚温，则起溲可施。玄冬猛寒，清晨之会。涕冻鼻中，霜成口外。充虚解战，汤饼为最。然皆用之有时，所适者便。苟错其次，则不能斯善。其可以通冬达夏，终岁常施。四时从用，无所不宜。唯牢丸乎？尔乃重罗之《麦去》，尘飞雪白。胶黏筋《黍刀》，□高氵羔柔泽。肉则羊膀豕胁，脂肤相半。脔若绳首，珠连砾散。姜株葱本，蓬□切判。□□□末，椒兰是畔。和盐漉豉，揽合□乱。于是火盛汤涌，猛气蒸作。攘衣振掌，握搦拊搏。面弥离于指端，手萦回而交错。纷纷□及□及，星分雹落。笼无迸肉，饼无流面。姝□俞咧敕，薄而不绽。□□和和，□襄色外见。弱如春绵，白如秋练。气勃郁以扬布，香飞散而远遍。行人失涎于下风，童仆空嚼而斜眄。擎器者□氐唇，立侍者乾咽。尔乃濯以玄醢，钞以象箸。伸要虎丈，叩膝偏据。盘案财投而辄尽，庖人参潭而促遽。手未及换，增礼复至。唇齿既调，□习咽利。三笼之後，转更有次。（《北堂书钞》一百四十四，《艺文类聚》七十二，《初学记》二十六，《御览》八百六十。）



◇　奏荐王璞

郡吏王璞初入朝，唯冀圣鉴垂采，知其绝常耳。其可使当户牖之对意，三公气万乘也。（《北堂书钞》，□□□□。）



◇　广田农议

伏见诏书，以仓廪不实，关右饥穷，欲大兴田农，以蕃嘉谷，此诚有虞戒大禹尽力之谓。然农穰可致，所由者三：一曰天时不{侃言}，二曰地利无失，三曰人力咸用。若必春无□□之润，秋繁滂沲之患，水旱失中，雩禳有请。虽使羲和平秩，后稷亲农，理疆□川于原隰，勤□{艹衮}于中田，犹不足以致仓庾盈亿之积也。然地利可以计生，人力可以课致，诏书之旨，亦将欲尽此理乎？

今天下千城，人多游食，废业占空，无田课之实。较计九州，数过万计。可申严此防，令监司精察，一人失课，负及郡县，此人力之可致也。又州司十郡，土狭人繁，三魏尤甚，而猪羊马牧，布其境内，宜悉破废，以供无业。业少之人，虽颇割徙，在者犹多，田诸菀牧，不乐旷野，贪在人间。故谓北土不宜畜牧，此诚不然。案古今之语，以为马之所生，实在冀北，大贾□羊羊，取之清渤，放豕之歌，起于钜鹿，是其效也。可悉徙诸牧，以充其地，使马牛猪羊□草于空虚之田，游食之人受业于赋给之赐，此地利之可致者也。昔骓□丕在□，史克所以颂鲁僖；却马务田，老氏所以称有道，岂利之所以会哉？又如汲郡之吴泽，良田数千顷，泞水停ㄜ，人不垦植。闻其国人，皆谓通泄之功不足为难，舄卤成原，其利甚重。而豪强大族，惜其鱼捕之饶，构说官长，终于不破。此亦谷口之谣，载在史篇。谓宜复下郡县，以详当今之计。荆、扬、兖、豫，污泥之土，渠坞之宜，必多此类，最是不待天时而丰年可获者也。以其云雨生于畚□，多□余生于决泄，不必望朝□齐而黄潦臻，{艹宗}山川而霖雨息。是故两周争东西之流，史起惜漳渠之浸，明地利之重也。宜诏四州刺史，使谨案以闻。又昔魏氏徙三郡人在阳平顿丘界，今者繁盛，合五六千家。二郡田地逼狭，谓可徙迁西州，以充边土，赐其十年之复，以慰重迁之情。一举两得，外实内宽，增广穷人之业，以辟西郊之田，此又农事之大益也。（《晋书·束皙传》）



◇　孙为庶祖持重议

《经》云「臣服君之祖周」，此君为祖三年也。是祖有废疾不袭统也。然则有爵可传，身不主祭，与庶子何异？而孙服斩，义例昭然。大宗之地，皆称祖立庙而自为其子孙所奉；即所谓小宗之绪，主其祖父之祀，岂可自同众孙，不服三年哉？（《通典》八十八）



◇　避讳议

元康七年诏书称「咸宁元年诏下尊讳，风伯雨师，皆为训诂。」又公官文书吏人上事，称引《经》书者，复多回避，使大义不明。诸经传咸言天神星宿，帝王称号，皆不得变易本文，但省事言语，临时训避而已。（《通典》一百四）

案风伯之名所由来远，其在汉魏固已有之，非晋氏避讳始造此号也。若以异于《周礼》，宜当改。则今国家行事，神物称号，近代不皆率古；盖亦简易以从仍旧，随时之制，不足悉变。唯雨师之名，实由避讳，宜如旧称。（《通典》一百四）



◇　九品议

员外侍郎。及给事冗从，皆是帝室茂亲，或贵游子弟，若悉从高品。则非本意，若精乡议则必有损。（《御览》二百二十一引《束皙集》）



◇　高□坛石议

石在坛上，盖主道也。夫未详其置之故，而欲必其可除之理，理不可然。案《郊祀志》，秦汉不祀高□。汉武帝五子传，武帝晚得太子，始为立□，其事未之能审。许慎《五经异义》云：「山阳民祭，皆以石为主。然则石之为主，」由来尚矣，其此象矣。而《祭礼》「龟策祭器，弊则埋之改置新」。石今破，则宜埋而更造，不宜遂废。收集破石，积之故处，于礼无依，于事不肃，愚所未安也。（《隋书·礼仪志二》，《通典》五十五。《御览》五百二十九。元康八年，高□坛上，石破为二，贼曹属束皙议。）



◇　答汲冢竹书释难书

其後子夏，仲尼之徒，传业西河，人疑其圣。（《初学记》二十一）



◇　玄居释

束皙间居，门人并侍。方下帷深谭，隐几而ㄉ，含毫散藻，考撰同异，在侧者进而问之曰：「盖闻道尚变通，达者无穷。世乱则救其纷，时泰则扶其隆。振天维以赞百务，熙帝载而鼓皇风。生则率土乐其存，死则宇内哀其终。是以君子屈己伸道，不耻干时。上国有不索何获之言，《周易》著跃以求进之辞。莘老负金铉以陈烹割之说，齐客当康衢而咏《白水》之诗。今先生耽道修艺，嶷然山峙，潜朗通微，洽览深识，夜兼忘寐之勤，昼骋钻玄之思，旷年累稔，不堕其志。鳞翼成而愈伏，术业优而不试。乃欲阖椟辞价，泥蟠深处，永戢琳琅之耀，匿首穷鱼之渚，当唐年而慕长沮，邦有道而反宁武。识彼迷此，愚窃不取。

若乃士以援登，进必待求，附势之党横擢，则林薮之彦不抽，丹墀步纨裤之童，东野遗白颠之叟。盍亦因子都而事博陆，凭□首以涉洪流，蹈翠云以骇逸龙，振光耀以惊沈□酋。徒屈蟠于坎井，眄天路而不游，学既积而身困，夫何为乎秘丘。且岁不我与，时若奔驷，有来无反，难得易失。先生不知盱豫之谶悔迟，而忘夫朋盍之义务疾，亦岂能登海湄而抑东流之水，临虞泉而招西归之日？徒以曲畏为梏，儒学自桎，囚大道于环堵，苦形骸于蓬室。岂若托身权戚，凭势假力，择栖芳林，飞不待翼，夕宿七娥之房，朝享五鼎之食，匡三正则太阶平，赞五教而玉绳直。孰若茹藿餐蔬，终身自匿哉！」

束子曰：「居！吾将导尔以君子之道，论尔以出处之事。尔其明受余讯，谨听余志。

昔元一既启，两仪肇立，离光夜隐，望舒昼戢，羽族翔林，□厥□召赴湿，物从性之所安，士乐志之所执，或背丰荣以岩栖，或排兰闼而求入，在野者龙逸，在朝者凤集。虽其轨迹不同，而道无贵贱，必安其业，交不相羡，稷契奋庸以宣道，巢由洗耳以避禅，同垂不朽之称，俱入贤者之流。参名比誉，谁劣谁优？何必贪与二八为群，而耻为七人之畴乎！且道睽而通，士不同趣，吾窃缀处者之末行，未敢闻子之高喻，将忽蒲轮而不眄，夫何权戚之云附哉！

昔周汉中衰，时难自托，福兆既开，患端亦作，朝游巍峨之宫，夕坠峥嵘之壑，昼笑夜叹，晨华暮落，忠不足以卫己，祸不可以预度，是士讳登朝而竞赴林薄。或毁名自污，或不食其禄，比从政于匣笥之龟，譬官者于郊庙之犊，公孙泣涕而辞相，杨雄抗论于赤族。今大晋熙隆，六合宁静。蜂虿止毒，熊罴辍猛，五刑勿用，八□备整，主无骄肆之怒，臣无□缨之请，上下相安，率礼从道。朝养触邪之兽，庭有指佞之草，祸戮可以忠逃，宠禄可以顺保。

且夫进无险惧，而惟寂之务者，率其性也。两可俱是，而舍彼趣此者，从其志也。盖无为可以解天下之纷，澹泊可以救国家之急，当位者事有所穷，陈策者言有不入，翟璜不能回西邻之寇，平勃不能正如意之立，干木卧而秦师退，四皓起而戚姬泣。夫如是何舍何执，何去何就？谓山岑之林为芳，谷底之莽为臭。守分任性，唯天所授，鸟不假甲于龟，鱼不假足于兽，何必笑孤竹之贫而羡齐景之富！耻布衣以肆志，宁文裘而拖绣。且能约其躬，则儋石之□畜以丰；苟肆其欲，则海陵之积不足；存道德者，则匹夫之身可荣；忘大伦者，则万乘之主犹辱。将研六籍以训世，守寂泊以镇俗，偶郑老于海隅，匹严叟于僻蜀。且世以太虚为舆，玄□卢为肆，神游莫竞之林，心存无营之室，荣利不扰其觉，殷忧不干其寐，捐夸者之所贪，收躁务之所弃，□圣籍之荒芜，总群言之一至，全素履于丘园，背缨□而长逸，请子课吾业于千载，无听吾言于今日也。」（《晋书·束皙传》）



◇　补亡诗序

序曰：皙与同业畴人肄，修乡饮之礼。然所咏之诗，或有义无辞，音乐取节，阙而不备。于是遥想既往，思存在昔，补著其文，以缀旧制。（《文选·补亡诗》注）



◇　失题

零露垂林，非缀冕之饰；薄冰凝池，非登庙之宝。（《北堂书钞》一百五十二，《御览》十二引《束皙集》。）

必将采素璧于层山，探圆珠于重泉也。

员外郎皆帝室茂亲，贵游子弟。（《北堂书钞》，□□□□）



◇　吊萧孟恩文

东海萧惠字孟恩者，父昔为御史，与皙先君同僚。孟恩及皙，日夕同游，分义蚤著。孟恩夫妇皆亡，门无立副；皙时有伯母从兄之忧，未得自往。致文一篇，以吊其魂；并修薄奠。其文曰：旧友人阳平束皙：谨请同业生李察奉脯□一束、麦一器，以致祠于处士萧生之墓曰：呜呼哀哉！精爽遐登，形骸幽匿。有邪亡邪，莫之能测。敬荐薄馈，魂兮来食！孟恩孟恩，岂犹我识？（《御览》四百十）





◇　吊卫巨山文

元康元年楚王玮矫诏举兵，害太保卫公及公四子三孙。公世子黄门郎巨山与皙有交好；时自本郡来赴其丧，作吊文一篇，以告其柩。曰：

同志旧友阳平束皙顷闻飞虎肆暴，窃矫皇制。祸集于子，宗礻方几灭。越自冀方，来赴来祭。遥望子弟，铭旌丛立，既窥子庭，其殡盈十。徘徊感恸，载号载泣。敛袂升阶，子不我揖。引袂授祛，子不我执。哀哉魂兮，于焉乃集？（《御览》五百九十六）



◇　发蒙记总论王肃圣证论



◇　春夏封诸侯

《月令》所纪，非一王之制。凡称古者，无远近之限。未知夏封诸侯，何代之典？秋祭田邑，夏乎殷乎？而王据《月令》以非《祭统》，郑宗《祭统》而疑《月令》，无乃俱未通哉！莫若通以三代，说两氏而不俱一也。（《通典》七十一引束皙《总论》）



◇　嫁娶时月

《春秋》二百四十年，鲁女出嫁，夫人来归，大夫逆女，天王娶后，自正月至十二月，悉不以得时失时为褒贬，何限于仲春季秋以相非哉！夫《春秋》举秋毫之善，贬纤介之恶，故春狩于郎，书时，礼也；夏城中丘，书不时也。此人间小事，犹书得时失时，况婚姻人伦端始，礼之大者，不讥得时失时不善者邪！若婚姻季秋，期尽仲春，则隐二年冬十月，夏之八月，未及季秋。伯姬归于纪；周之季春，夏之正月也。桓九年春，季姜归于京师；庄二十五年六月，夏之四月也，已过仲春。伯姬归于杞，或出盛时之前，或在期尽之後，而经无贬文，三传不讥，何哉？凡诗人之兴，取义繁广，或举譬类，或称所见，不必皆可以定时候也。又案《桃夭篇》叙美婚姻以时，盖谓盛壮之时，而非日月之时，故「灼灼其华」喻以盛壮，非为嫁娶当用桃夭之月。其次章云「其叶蓁蓁，有□其实，之子于归」，此岂在仲春之月乎？又《□有梅》三章注曰：夏之向晚，迨冰未泮，正月以前。「草虫□要□，未秋之时。或言嫁娶，或美男女及时，然咏各异矣。《周礼》以仲春会男女之无夫家者，盖一切相配合之时，而非常之人节。《曲礼》曰：「男女非有行媒，不相知名。故日月以告君，斋戒以告鬼神」。若万人必在仲春，则其日月有常，不得前却，何复日月以告君乎？夫冠婚笄嫁，男女之节，冠以二十为限，而无春秋之期，笄以嫁而设，不以日月为断，何独嫁娶当系于时月乎？王肃云：「婚姻始于季秋，止于仲春。」不言春不可以嫁也。而马昭多引《春秋》之证，以为反《诗》，于难错矣。两家俱失，义皆不通。通年听婚，盖古正礼也。（《通典》五十九）





卷八十八




◎　贺循

循字彦先，会稽山阴人，吴中书令劭子。太康中，国相丁□请为五官掾，刺史稽喜举秀才，除阳羡令；後为武康令。惠帝时召补太子舍人。赵王伦篡位，转侍御史，辞疾去，後除南中郎长史，不就。元帝承制，以为军谘祭酒，建武初拜太常；及践阼，拜太子太傅，改授左光禄大夫开府仪同三司。大兴二年卒，赠司空，谥曰穆。有《丧服谱》一卷，《丧服要记》十卷，集二十卷。



◇　上表言车骑大将军未葬不应作鼓吹

鼓吹之兴，虽本为军之凯乐，有金革之音，于宫庭发明大节，以此为盛，与乐实同。案礼于贵臣，比卒哭不举乐，今车骑未葬，不宜作也。（《通典》一百四十七）





◇　上言诸经宜分置博士

尚书被符，经置博士一人。又多故历纪，儒道荒废，学者能兼明经义者少且《春秋》三传，俱出圣人，而义归不同，自前代通儒，未有能通得失兼而学之者也。况今学义甚颓，不可令一人总之。今宜《周礼》、《仪礼》二经置博士二人，《春秋》三传置博士三人，其馀则经置一人，合八人。（《通典》五十三）



◇　上尚书定父子生离服制

二亲生离，吉凶未分，服丧则凶事未据，从吉则疑于不存，心忧居素，盖出人情，非官制所裁也。右丞蔡谟则《奔丧礼》，有除丧而後归，则未有奔除服之文也。宜申明告下。若直据东关之事，非圣人所行，恐不足以释疑也。（《通典》九十八）

礼奔丧除而後归者，自谓丧葬如礼，限于君命者耳，若尸灵不收，葬礼不成，则在家与在远俱不得除也。况或必须求觅，以其丧礼待己而成者邪？若引以为义，未足以服人心也。直以祸难未销，不可终身居服，故随时立制，为之义断，使依东阙故事。大将军上事，谓可从也。（《通典》九十八，循重议。）



◇　答尚书下太常祭祀所用乐名

魏氏增损汉乐以为一代之礼，未审大晋乐名所以为异。遭离丧乱，旧典不存，然此诸乐，皆和之以钟律，文之以五声，咏之于歌词，陈之于舞列；宫县在下，琴瑟在堂；八音迭奏，雅乐并作；登歌下管，各有常咏：周人之旧也。自汉氏以来，依放此礼，自造新诗而己。旧京荒废，今既散亡，音韵曲折，又无识者，则于今难以意言。（《宋书·乐志》一，江左初立宗庙，尚书下太常祭祀所用乐名，太常贺循答。）



◇　答尚书符问藉田应躬祠先农下

汉仪无，正有至尊应自祭之文。然则《周礼》王者祭四望则毳冕，祭社稷、五祀则□冕，以此不为无亲祭之义也。宜立两仪注。（《晋书·礼志》上）



◇　颍川豫章庙主不毁议

礼，兄弟不相为後，不得以承代为世。殷之盘庚不序阳甲，汉之光武不继成帝，别立庙寝，使臣下祭之，此前代之明典，而承继之著义也。惠帝无後，怀帝承统，弟不後兄，则怀帝自上继世祖，不继惠帝，当同殷之阳甲，汉之成帝。议者以圣德冲远，未便改旧。兹如此礼，通所未论。是以惠帝尚在太庙，而怀帝复入，数则盈八。盈八之礼，由惠帝不出，非上祖宜迁也。下世既升，上世乃迁，迁毁对代，不得相通，未有下升一世而上毁二世者也。惠怀二帝俱继世祖，兄弟旁亲，同为一世，而上毁二为一世。今以惠帝之崩已毁豫章，怀帝之入复毁颍川，如此则一世再迁，祖位横折，求之古义，未见此例。惠帝宜出，尚未轻论，况可轻毁一祖而无义例乎？颍川既无可毁之理，则见神之数居然自八，此尽有由而然，非谓数之常也。既有八神，则不得不于七室之外权安一位也。至尊于惠怀俱是兄弟，自上後世祖，不继二帝，则二帝之神行应别出，不为庙中恒有八室也。又武帝初成太庙时，正神止七，而杨元后之神亦权立一室。永熙元年，告世祖谥于太庙八室，此是苟有八神，不拘于七之旧例也。

又议者以景帝俱已在庙，则惠怀一例。景帝盛德元功，王基之本，义著祖宗，百世不毁，故所以特在本庙，且亦世代尚近，数得相容，安神而已，无逼上祖，如王氏昭穆既满，终应别庙也。以今方之，既轻重义异，又七庙七世之亲；昭穆，父子位也。若当兄弟旁满，辄毁上祖，则祖位空悬，世数不足，何足于三昭三穆与太祖之庙然後成七哉！今七庙之义，出于王氏。从祢以上至于高祖，亲庙四世，高祖以上复有五世六世无服之祖，故为三昭三穆并太祖而七也。故世祖郊定庙礼，京兆、颍川曾、高之亲，豫章五世，征西六世，以应此义。今至尊继统，亦宜有五六世之祖，豫章六世，颍川五世，俱不应毁。今既云豫章先毁，又当重毁颍川，此为庙中之亲惟从高祖已下，无复高祖以上二世之祖，于王氏之义，三昭三穆废阙其二，甚非宗庙之本所据承，又违世祖祭征西、豫章之意，于一王定礼所阙不少。（《晋书·贺循传》）



◇　追尊琅邪恭王为皇考议

案礼，子不敢以己爵加父。（《晋书·贺循传》）

礼典之义，子不敢以己爵加其父号。（《宋书·礼志》四）



◇　追谥周处议

处履德清方，才量高出，历守四郡，安人立政，入司百寮，贞节不挠，在戎致身，见危授命：此皆忠贤之茂实，烈士之远节。案《谥法》，执德不回曰孝。（《晋书·周处传》）





◇　广昌乡君丧停冬至小会议

案古者臣义重，虽以至尊之义，降而无服，三月之内，犹锡□以居，不接吉事。故《春秋》晋大夫智悼子未葬，平公作乐，杜蒉讥之。咸宁诏书，宜为定制。



◇　丁潭为琅邪王裒终丧议

礼，天子诸侯俱以至尊临人，上下之义，君臣之礼，自古以来，其例一也。故礼盛则并全其重，礼杀则从其降。春秋之事，天子诸侯不行三年。至于臣为君服，亦宜以君为节，未有君除而臣服，君服而臣除者。今法令，诸侯卿相官属为君斩衰，既葬而除。以令文言之，明诸侯不以三年之丧与天子同可知也。君若遂服，则臣子轻重无应除者也。若当皆除，无一人独重之文。礼有摄主而无摄重，故大功之亲主人丧者，必为之再祭练祥，以大功之服，主人三年丧者也。苟谓诸侯与天子同制，国有嗣王，自不全服，而人主居丧，素服主祭，三年不摄吉事，以尊令制。若当远迹三代，令复旧典，不依法令者，则侯之服贵贱一例，亦不得唯一人论。（《晋书·丁潭传》。潭为琅邪王裒郎中令，会裒死，潭上书请终丧，贺循议。）





◇　嗣新蔡王滔不得还嗣章武议

章武、新蔡俱承一国不绝之统，义不得替其本宗而先後傍亲。案滔既已被命为人後矣，必须无复兄弟，本国永绝，然後得还所生。今兄弟在远，不得言无，道里虽阻，复非绝域。且鲜卑恭命，信使不绝。自宜诏下辽东，依刘群、卢谌等例，发遣令还，继嗣本封。谓滔今未得便委离所後也。（《晋书·河间王洪传》。洛阳陷，章武王混诸子皆没于胡，而小子滔初嗣新蔡王确，亦与其兄俱没後得南还，与新蔡太妃不协。太兴二年，上疏以兄弟并没在辽东，章武国绝，宜还所生。太妃讼之，事下太常。太常贺循议。）



◇　弟兄不合继位昭穆议

建武中，尚书符云：武皇帝崩，迁征西府君；惠皇帝崩，迁章郡府君；怀帝入庙，当迁颍川府君。

贺循议：古者帝各异庙，庙之有室，以象常居，未有二帝共处之义也。如惠、怀二主，兄弟同位，于□□之礼，会于太祖，自应同列异坐而正昭穆。至于常居之室，不可以尊卑之分，义不可黩故也。昔鲁夏父弗忌跻僖公于闵上，《春秋》谓之逆祀。僖公，闵之庶兄，闵公先立，尝为君臣故也。《左氏传》曰：「子虽齐圣，不先父食。」怀帝之在惠帝代，居藩积年，君臣之分也；正位东宫，父子之义也。虽同归昭穆，尊卑之分与闵僖不异，共室亵黩，非殊尊卑之礼。以古义论之，愚谓未必如有司所列，惠帝之崩，当已迁章郡府君，又以怀帝入庙，当迁颍川府君：此是两帝兄弟各迁一祖也。又，主之迭毁，以代为正，下代既升，则上代稍迁，代序之义也。若兄弟相代，则共是一代，昭穆位同，不得兼毁二庙，礼之常例也。又殷之盘庚，不序阳甲之庙，而上继先君，以弟不继兄故也。既非所继，则庙应别立。由此言之，是惠帝应别立，上祖宜兼迁也。故汉之光武，不入成帝之庙，而上继元帝，义取于此。今惠、怀二帝，不得不上居太庙。颍川未迁，见位馀八。非祀之常，不得于七室之外假立一神位。（《通典》五十一）



◇　又议

殷人六庙，比有兄弟四人袭为君者，便当上毁四庙乎？如此四代之亲尽，无复祖祢之神矣。又案《殷纪》，成汤以下至于帝乙，父子兄弟相继为君，合十二代，而正代唯六。《易·乾凿度》曰：「殷帝乙，六代王也。」以此言之，明不数兄弟为正代。（《通典》五十一）



◇　遭难未葬入庙议

怀帝梓宫未反，遭时之故，事难非常，不得以常礼自拘。宜以时入太庙，修祭祀之礼。（《通典》五十一。怀帝蒙尘，崩于平阳，梓宫未反京师。元帝立庙之时，欲迁入庙，丧巳过三年，太常贺循议。）



◇　在丧者不祭议

《礼》，在丧者不祭。祭吉事故也。其义不但施于生人，亦祖祢之情，同其哀戚，故云于死者无服则祭也。今人者有服祭祀如故，吉凶相干，非礼意也。（《通典》五十二）



◇　出後子为本亲服议

案《丧服制》曰：「为人後者于兄弟降一等，报。于所为後之子兄弟若子。时人论者，多以为後者子孙，皆计本亲而降。意所不安。

或曰：「嫡子不为人後者，直谓己嫡不以出後，当以支子耳。无明于後者之子见舍本亲，何以言不得为人後邪？」答曰：「五服之术，其属有六：一去本系，以名为正。名正则男女有别，上下不悖。若假之以号者则轻其权，定之以名者则尊其统。故曰有嫡子者无嫡孙。何为言无？正以不得名之。不得名之则卑其服，若得名之则重其制。此之有无尊卑之宜，则是彼之後者，嫡庶之例也。至于庶子为後，称名不言孝，为□单而祭，以其尚有贰志，不专故也。其子则定名而处庙，以为彼情可制，此义宜忄享故也。岂非顾本有已，复统有节哉？」或曰：「所後在五服之外，父制周年，而己无服，疏亲戚之恩，非先圣之意也。」答曰：「何为其然？礼有节权，恩义相顾，为所生无绝道，其馀皆宜权制也。夫初出後者，离至亲之侧，为别宗之胄，阙晨昏之欢，废终养之道，顾复之恩靡报，罔极之情莫伸，义虽从于为後，恩实降于本亲，故有一降之差。若能专心所继，後者之子，上有所承，于今为同室之密，顾本有异门之疏。若以父服辄当後者，至于生不及祖父母诸昆弟，父有重制，而己无服。又出母齐衰而杖，其子又不从服。今出後者于父母乃为不杖之周，恐其子不得反重也。礼失于烦，故约以取通。是以後者之子，出母之孙，其礼阙而不载。生在他邦，父税己不，其义幽而必彰；既以不疑父之出母，何独迟迟别宗之祖邪？服之所降，其品有四：君、大夫以尊降，公子、大夫之子以厌降，公之昆弟以旁尊降，为人後者、女子子嫁者以出降。四降之名，同止一身。出者之子，岂当独以为传代称乎？生长于外，不得言出。犹继父未尝同居，不为异也。又父报出子？诚是疏已稠役。子以父为旁尊，则知所天在此。初出情亲，故不夺其亲而与其降；承出之後，义渐轻疏而绝其恩。绝其恩者以一其心，其心一则所後亲，所後亲则祭祀敬，祭祀敬则宗庙严，宗庙严则社稷重，重社稷以尊百姓，齐一身以肃家道：此殆圣人之意也。（《通典》九十六）



◇　师弟子相为服议

如朋友之礼。异者，虽出行，犹□，所以尊师也。案《礼记》：「夫子之丧，门人疑所服。子贡曰：『昔夫子丧颜回，若丧子而无服。请丧夫子若丧父而无服。』于是门人庐于墓所，心丧三年。」盖师徒之恩重也。无服者，谓无正丧之服也。孔子之丧，二三子皆□而出。注曰「为师也」。然则凡吊服加麻者，出则变服矣。（《通典》一百一）



◇　琅邪世子谥议

谥者，所以表功行之目也。故古者未居成人之年及名位未备者，皆不作谥也。是以周灵王太子聪哲明智，年过成童，亡犹无谥。《春秋》诸侯即位之年称子，逾年称君。称子而卒，皆无谥，名未成也。未成为君，既无君谥，时见称子，复无子谥，明俱未得也。唯晋之申生以仁孝遭命，年过成人，晋人悼之，故特为谥；诸国无例也。及至汉代，虽遵之义，过于古礼，然亦未有未逾年之君而立谥也。殇冲二帝，皆以逾年方立谥。案哀冲太孙，各以幼龄立谥，不必依古。然皆即位临官，正名承重，与诸下定君臣之义，尊成体具，事无所屈。且天下之名至重，体其尊者亦宜殊礼，故随时定制，有立谥之事也。琅邪世子虽正体乎上，生而全贵，适可明嫡统之义，未足定为谥之证也。（《通典》一百四。琅邪世子未周而卒，大司农表「琅邪世子降君一等，宜谥哀愍」，太常贺循云云。）



◇　笺

日夜忧怀，慷慨发愤。（《文选·齐安陆王碑》注引臧荣绪《晋书》）



◇　报虞预书论杨方

此子开拔有志，意只言异于凡猥耳，不图伟才如此。其文甚有奇分，若出其胸臆，乃是一国所推，岂但牧竖中逸群邪！闻处旧党之中，好有谦冲之行，此亦立身之一隅。然世衰道丧，人物凋弊，每闻一介之徒有向道之志，冀之愿之。如方者乃荒莱之特苗，卤田之善秀，姿质已良，但沾染未足耳；移植丰壤，必成嘉谷。足下才为世英，位为朝右，道隆化立，然後为贵。昔许子将拔樊仲昭于贾竖，郭林宗成魏德公于畎亩。足下志隆此业，二贤之功不为难及也。（《晋书·杨方传》，虞预以方所为文示循，循报书。）



◇　答王导书论虞庙

汉光武于属，以元帝为父，故于昭穆之叙，便居成帝之位，而迁成帝之主于长安高庙。今圣上于惠帝为兄弟，亦当居惠帝之位，而上继武帝。惠帝亦宜别庙，则虞妃庙位，当以此定。（《通典》四十七）

愚以尊王既当天之正统，而未尽宸居之极称。既名称未极，更于事宜为难。或谓可立别庙，使进退无犯。意谓以尊意所重施于今，宜如有可尔理。若全尊寻备。昭穆既正，则俯从定位，亦无拘小别。然非常礼，无所取准。于名则未满，于礼则变常。窃以戴所斟酌，于人情为未安。（《通典》四十七）





◇　与王导书

「代祖武皇帝初成太庙，时正神既七，而有杨元后之神，时亦权立一室。永熙元年，告世祖谥于太庙八室」。刁协案，元皇后于太庙东阴室中安神主，不增立一室。（《通典》四十八）



◇　答王导书

愚谓告四祖之庙而行。《蜀书》刘先主初封汉王时，群臣共奏上勋德，承以即位。今虽事不正同。然议可方论。（《通典》五十五）



◇　又答王导书

古礼及汉氏之初，皆帝帝异庙，即位大事，谒于太祖。故晋文朝于武宫，汉文竭于高庙也。至光武之後，唯有祖宗两庙而已。祖宗两庙，昭穆皆共堂别室。魏晋依之，亦唯立一庙。则一庙之中，苟在未毁，恐有事之日，不得偏有不告。然人不详太庙定议，不敢必据欲依古礼，唯告宣帝一庙。人意以祖宗非一，且太庙合共，事与古异，不得以古礼为断。（《通典》五十五）



◇　答尚书符问

尚书符问太常贺循：「太庙制度，南向七室，北向阴室复有七。帝后应共处七室坎中，当别处阴室？」循上曰：「谨案后配尊于帝，神主所居，同太室。」（《通典》四十八）

循又案：「汉仪藏主于室中西墙壁坎中，去地六尺一寸，当祠则设座于坎下礼，天子达响者牖也，谓夹户之窗。古者帝各异庙，今者共堂别室，制度不同，疑室户亦异」。又案：「古礼，神主皆盛以石函。余荐藉，文不备见」。（《通典》四十八）





◇　答访琅邪敬后改神主

琅邪王妃敬后前薨，而王後纂统，追加谥号，改神主，访贺循云：「琅邪典祠令孙文立议：『使者奉主及册命诣中阁，中人受取入内，易著石函中。故主留于庙阁。新主出庙，国官拜送。』如文议，则非于行庙受册。」循答曰：「崇谥敬后，宜立行庙。以王后之号，有加常尊，轻重不同，则宜礼有变改故；既立行庙，则常主宜出居座位。临加册谥而并易以新主，则故主宜还埋故庙两阶之间。」（《通典》四十八）





◇　答傅纯难

傅纯难曰：「案《杂记》本文，己在小功则得冠，在大功不得冠也。郑氏云：『己大功卒哭可以冠。』」与本文不同，何邪？又《要记》不见己冠，不知己冠当在何条？」贺循答曰：「《礼》云『大功小功之末』，可以冠娶，道父为子嫌，但施于子，不施于己。故下言『己虽小功』，著己与子亦同也。俱同则大功之末，己可以冠。以理推之，正自应尔，非为与本文不同。《要记》不见己冠，直是文句脱耳。（《通典》五十六）



◇　答傅纯问改葬服

郑玄云「三月者，以亲睹尸柩」，故三月以序其馀怀。但迟速不可限，故不在三月章也。王氏虞毕而除，且无正文，郑得从重，故《要记》从之。



◇　答傅纯问

傅纯问贺循曰：「《要记》云：庶兄弟既死之後，各自为一宗之祖，其嫡继之，各为大宗，此是《大传》所谓『别子为祖者』也。然则别子有十，便为十祖宗也。而母弟之後，独无大宗，母弟本重而後轻，庶弟本轻而後重，其义何乎？又王氏以别子为祖，诸侯母弟则不尽为祖矣。杜氏以为始封之君，别子一人为祖。二家不同，愿闻其说。」答曰：「君之母弟与群庶兄弟俱为别子之後，俱为大宗。而难云『母弟之後独无大宗』，不审此义，何所承乎？以仆所定，母弟为宗，不应有疑，则本轻後重之难，无所施也。又案《礼》，别子为祖，不限前後，此为每公之子皆别子也。则鲁之三桓，郑之七族，尽其人矣。王、杜二义不同者，二儒通识，不应有误。倘所言者，自有所施。不见其文，浅学所见，谓如上义。」傅又问曰：「《大传》云：其士大夫之嫡，公子之宗道也。请解之。」答曰：「士大夫者，谓庶昆弟之仕位也。其士大夫之嫡者，谓公子之子孙。各祖其别子。大宗之道又由此而成，故重言公子之宗道也。」（《通典》七十三）





◇　答庾亮问

庾亮问贺循曰：「案礼，宗子之服，传代不迁，所以重其统也。是以祖宗之正不易，则本枝昭穆历百代而不乱，此立宗之大旨也。然则士大夫及诸从事于典礼者，服宗之义，便应相放矣。而礼祖宗之文，唯著诸侯别子，不列卿大夫之制。不审此由诸侯君其族人，族人不得宗其君，故祖宗之制指为此欤？自卿大夫以下，与其宗党无君臣之悬，则宗统有常嫡，服宗有成例，故不得别著其制也？将由卿大夫位卑，则宗服之制厌宗嫡，无不迁服，纪止五族，故不复别见其义也？今既无士大夫依诸侯别子之明文，又不见无得立宗之定制，而顷者以来，诸私服于宗嫡者，无服者则制缌，有服者无加，又不详此。为各以非开国代封之家，故避嫌谦而不敢私重其宗邪？将此之由，自有所承？愿告旨要。」

答曰：「礼，宗子之义，所以明本祖之正统，纪百代而不紊者也。而宗之义，委曲著见者，多在别子，非卿大夫之文，偏不详悉。服之致疑，有如来旨。然旧义，虽非别子，起于是邦而为大夫者，便为大宗，其嫡继之，亦百代不迁。《礼记·王制》云：『大夫三庙，一昭一穆，与太祖之庙而三。』郑君解曰：『太祖，别子始爵者也。虽非别子，始爵者亦然。』此其义也。此谓起于是国，盛德特兴，为一宗之始者也。如此，则百代不迁，统族序亲，及族人服之，皆宜如别子之宗也。又宗子之服，虽在绝属，皆齐衰三月。代衰礼替，敦之者少。吴中略无此服，中土缌而不齐。其所由来，以政教凌迟，人情渐慢，非谓大夫位卑，或以非代封为嫌也。」（《通典》七十三）





◇　答羊祖延问

羊祖延问曰：「外生车骑妇，先遭车骑丧，斩衰服也。後遭母丧，齐衰服也。礼为两制，服有所变易邪？案《曾子问》曰：『君丧已殡，臣有父母丧，归家，殷事即往』。应依此不？往服何服？家服何服？」贺彦先答曰：「《礼》，女子适人，服夫三年，而降其父母。《传》曰『不贰斩』。既不贰斩，则不得舍其所重，服其所降，有分明矣。国妃有车骑斩衰之服，宜以包母齐□，无两服之义。唯初奔，当有母初丧之服，以明本亲之恩。成服之日，故宜反斩□之服，此轻重之义也。又礼『君不厌臣』，君既殡，又有父母之丧，与君俱三年，故有归家之义，而犹云有君丧者，不敢私服，何除之有，以此言之，虽君父两服，当其兼丧，以君□为主，而不以己私服为重也。（《通典》九十七）



◇　答韩虬问

韩虬问贺循曰：「案傅纯曰问郑氏改葬三月，又讥王氏以既虞为节，云『改葬之神在庙久矣，不应复虞』。见府君所答，唯云宜三月，谓王氏为短，郑为长，而不答应虞之义，此为应虞否也。」循答曰：「凡移葬者，必先设祭告墓而开冢；从墓至墓皆设奠，如将葬朝庙之礼。意亦有疑。既设奠于墓，所以终其事，必尔者，虽非正虞，亦似虞之一隅也，但不得如常虞还祭殡宫耳。故不甚非王氏，但不许其便除。然《礼》无正文。是以不明言也。（《通典》一百二）



◇　防墓论

防是旧墓也，夫子葬又新其坟，故谓之修，非墓崩後之言也。坟新雨甚故颓毁，颓毁故怅怛不应耳。所以言不修墓者，言由己修之，故倒毁也。（《通典》一百三）



◇　祭仪

祭以首时及腊，岁凡五祭。将祭，前朝十日散斋，不御，不乐，不吊。前三日，沐浴改服，居于斋室，不交外事，不食荤辛，静志虚心，思亲之存，及祭，施位。牲，大夫少牢，士以特豕。祭前之夕，及腊鼎陈于门外。主人即位，西面。宗人袒，告充。主人视杀于门外，主妇视饣喜于西堂下。设洗于阼阶东南，酒醴□于房户。牲皆体解。平明，设几筵，东面，为神位。进食，乃祝。祝乃酌。奠，拜，祝讫，拜退，西面立。少顷，酌□。礼，一献毕，拜受酢；饮毕，拜。妇亚献，荐枣栗，受酢如主人。其次，长宾三献，亦以燔从，如主人。次及兄弟献，始进俎、庶羞。众宾兄弟行酬，一遍而止。彻神俎羹饭为宾食，食物如祭。如□毕，酌□一周止。佐彻神馈，馔于室中西北隅，以为厌祭。既设，闭牖户，宗人告毕，宾乃退。凡明日将祭，今夕宿宾。祭日，主人、群子孙、宗人、祝、史皆诣厅事西面立，以北为上。有荐新，在四时仲月。大夫士有田者，既祭而又荐；无田者荐而不祭。礼贵胜财，不尚苟丰，贫而不逮，无疑于降。大夫降视士，士从庶人可也。又不及，饭菽饮水皆足致敬，无害于孝。（《通典》四十八）



◇　宗义

「古者诸侯之别子，及起于是邦为大夫者，皆有百代祀之，谓之太祖。太祖之代，则为大宗，宗之本统故也。其支子旁亲，非太祖之统，谓之小宗。小宗之道，五代则迁。当其为宗，宗中奉之，加于常礼。平居则每事谘告，死亡则服之齐衰，以义加也」。又《丧服·要记》曰：「公子之二宗，皆一代而已。庶兄弟既亡之後，各为一宗之祖也。嫡继其正统者，各自为大宗，乃成百代不迁之宗也。」（《通典》七十三）





◇　宗义

奉宗加于常礼，平居即每事谘告。凡告宗之例，宗内祭祀、嫁女、娶妻、死亡、子生、行来、改易名字，皆告。若宗子时祭，则宗内男女毕会，丧故亦如之。若宗内吉凶之事，宗子亦普率宗党以赴役之。若宗子时祭，则告于同宗，祭毕，合族于宗子之家，男子女子以班。宗子为男主，宗妇为女主，故云「宗子虽七十，无无主妇」，以当合族纪宗故也。凡所告子生，宗子皆书于宗籍。大宗无後，则支子以昭穆後之；後宗立则宗道存，而诸义有主也。立主义存，而有一人不□者，则会宗而议其罚。族不可以无统，故立宗。宗位既定，则常尊归之，理其亲亲者也。是故义定于本，自然不移，名存于政，而不继其人，宗子之道也。故为宗子者，虽在凡才，犹当佐之佑之，而奉以为主。虽有高明之属、盛德之亲、父兄之尊，而不得干其任者，所以全正统而一人之情也。若奸回淫乱，行出轨道，有殄宗废祀之罪者，然後乃告诸宗庙，而改立其次，亦义之权也。（《通典》七十三）





◇　葬礼

至墓之位，男子西向，妇人东向。先施幔屋于埏道北，南向。柩车既至，当坐而住。遂下衣几及奠祭。哭毕柩进，即圹中神位。既窆，乃下器圹中，荐棺以席，缘以绀缯，植□于墙，左右挟棺，如在道仪。（《通典》八十六）



◇　丧服要记

凡诸侯之嗣子，继代为君；君之群弟，不敢宗君。君命其母弟为宗，诸弟宗之，亦谓之大宗。死则为齐衰九月。若无母弟，则命庶弟之大者为宗，诸弟宗之，亦如母弟；则为之大功九月。此二宗者，一代而已。庶兄弟既死之後，各为一宗之祖。



◇　妇人为君服

案郑注《丧服》云：「凡妻从夫降一等，各令三月。」则妻宜无服，而犹三月者，古者大夫不外娶，其妻则本国之女也。虽从夫而出，妇人归宗，往来犹人，故从人服也。长子有服，谓未去者也。循以为以道去君，非罪之重，其子尚可以留；值君薨，则服也。

◇　贵不降服

诸侯于其旁亲，一无所服，唯父母妻长子，长子之妻及为父之後者，姑姊妹嫁于诸侯，及始封之君所未臣诸父昆弟，皆以其服服之。大夫为其外亲为士者，尊虽不同，亦不降；大夫女为国夫人，唯父母及昆弟为父後者不降；士女为大夫妻者，不降高祖曾祖祖父母兄弟为父後者，及大宗子而已。



◇　父在为出母服

父在为母厌尊，故出而从周；出母服不减者，以本既降，义无再厌故也。父在为母，既已杖矣。若父在母出，宜重降者，则宜在不杖条。今在杖条，明不再降。杖者必居庐，居庐者必礻覃。





卷八十九




◎　鲁胜

胜字叔时，代郡人。武帝时为著作左郎。元康初迁建康令，寻称疾去。徵博士，举中书郎，皆不就。有《注墨辨》六篇。



◇　上正天论表

若臣言合理，当得改先代之失，而正天地之纪。如无据验，甘即刑戮，以彰虚妄之罪。（《晋书·隐逸鲁胜传》）



◇　正天论

以冬至之後立晷测影，准度日月星。臣案日月裁径百里，无千里；星十里，不百里。（《晋书·鲁胜传》）



◇　注墨辨叙

名者所以别同异，明是非，道义之门，政化之准绳也。孔子曰：「必也正名，名不正则事不成。」墨子著书，作《辩经》以立名本，惠施、公孙龙祖述其学，以正别名显于世。孟子非墨子，其辩言正辞则与墨同。荀卿、庄周等皆非毁名家，而不能易其论也。

名必有形，察形莫如别色，故有坚白之辩。名必有分明，分明莫如有无，故有无序之辩。是有不是，可有不可，是名两可。同而有异，异而有同，是之谓辩同异。至同无不同，至异无不异，是谓辩同辩异。同异生是非，是非生吉凶，取辩于一物而原极天下之污隆，名之至也。

自邓析至秦时名家者，世有篇籍，率颇难知，後学莫复传习，于今五百馀岁，遂亡绝。《墨辩》有上下《经》，《经》各有《说》，凡四篇，与其书众篇连第，故独存。今引说就经，各附其章，疑者阙之。又采诸众杂集为《刑》《名》二篇，略解指归，以俟君下。其或兴微继绝者，亦有乐乎此也！（《晋书·隐逸鲁胜传》）



◎　王沈

沈字彦伯，高平人，仕郡文学掾。



◇　释时论

东野丈人观时以居，隐耕污腴之墟。有冰氏之子者，出自□寒之谷，过而问涂。丈人曰：「子奚自？」曰：「自涸阴之乡。」「奚适？」曰：「欲适煌煌之堂。」丈人曰：「入煌煌之堂者，必有赫赫之光。今子困于寒而欲求诸热，无得热之方。」冰子瞿然曰：「胡为其然也？」丈人曰：「融融者皆趣（《御览》八百七十一作「□」。）热之士，其得炉冶之门者，惟挟炭之子。苟非斯人，不如其已。」冰子曰：「吾闻宗庙之器，不要华林之木，四门之宾何必冠盖之族。前贤有解韦索而佩朱□，舍徒担而乘丹毂。由此言之，何恤而无禄！惟先生告我涂之速也。」

丈人曰：「呜呼！子闻得之若是，不知时之在彼。吾将释子。夫道有安危，时有险易，才有所应，行有所适。英奇奋于从横之世，贤智显于霸王之初，当厄难则骋权谲以良图，值制作则展儒道以畅摅，是则衮龙出于□褐，卿相起于匹夫，故朝贱而夕贵，先卷而後舒。当斯时也，岂计门资之高卑，论势位之轻重乎！今则不然。上圣下明，时隆道宁，群后逸豫，宴安守平。百辟君子，奕世相生，公门有公，卿门有卿。指秃腐骨，不简蚩伫。多士丰于贵族，爵命不出闺庭。四门穆穆，绮襦是盈，仍叔之子，皆为老成。贱有常辱，贵有常荣，肉食继踵于华屋，疏饭袭迹于耨耕。谈名位者以谄媚附势，举高誉者因资而随形。至乃空嚣者以泓噌为雅量，琐慧者以浅利为钅仓□，□每胎者以无检为弘旷，偻垢者以守意为坚贞，嘲哮者以粗发为高亮，韫蠢者以色厚为笃诚，《疒奄》婪者以博纳为通济，□氏□氏者以难入为凝清，拉答者有沈重之誉，□兼闪者得清剿之声，呛□享怯畏于谦让，□茸勇敢于饕诤。斯皆寒素之死病，荣达之嘉名。凡兹流也，视其用心，察其所安，责人必急，于已恒宽。德无厚而自贵，位未高而自尊，眼罔向而远视，鼻《鼻□》《鼻□》而刺天。忌恶君子，悦媚小人，敖蔑道素，慑吁权门。心以利倾，智以势忄昏，姻党相扇，毁誉交纷。当局迷于所受，听采惑于所闻。京邑翼翼，群士千亿，奔集势门，求官买职，童仆窥其车乘，阍寺相其服饰，亲客阴参于靖室，疏宾徙倚于门侧。时因接见，矜厉容色，心怀内荏，外诈刚直，谭道义谓之俗生，论政刑以为鄙极。高会曲宴，惟言迁除消息，官无大小，问是谁力。今以子孤寒，怀真抱素，志陵云霄，偶景独步，直顺常道，关津难渡，欲骋韩卢，时无狡兔，众涂圮塞，投足何错！」于是冰子释然乃悟曰：「富贵人之所欲，贫贱人之所恶。仆少长于孔颜之门，久处于清寒之路，不谓热势自共遮锢。敬承明诲，服我初素，弹琴咏典，以保年祚。伯成、延陵，高节可慕。丹毂灭族，吕、霍哀吟，朝荣夕灭，旦飞暮沈。聃、周道师，巢、由德林，丰屋□家，《易》著明箴。人薄位尊，积罚难任，三却尸晋，宋、华咎深，投扃正幅，实获我心。（《晋书·文苑王沈传》）



◎　杨□

□字玄舒，汝南人。为给事中，迁左长史。有《易卦序论》一卷，《毛诗辨异》三卷，《毛诗异议》二卷，集三卷。



◇　云赋

天地定位，淳和肇分。刚柔初降，阴阳烟□。于是山泽通气，华岱兴云。则缥缈翩绵，郁若升烟。蹇盘萦以诘屈兮，若虬龙之蟠蜿。嶷岐岐以岳立兮，状有似乎列仙。东西络绎，南北油裔。随风徘徊，流行庵蔼。豁兮仰披，杳兮四会。凝寒冰于朱夏，飞素雪于玄冥。洒膏液于天汉，腾鸿泉于泰清。乾坤以之交泰，品物以之流形。江海以之深满，川谷以之丰盈，毛羽以之光泽，草木以之葩荣。萌芽以之挺殖，苗秀以之积成。始于触石而出，肤寸而征。终于□濡六合，浸润群生。荡涤尘秽，含吐嘉祥。施畅凯风，惠加春阳。拟神化于后土，与三曜兮齐光。（《艺文类聚》一）

浮素霓之逶迤。（《御览》十四）



◇　刑礼论

览众所抵，精思构微，迭为先後，文若荣繁；翩然相反，岂彼系未存厥中？尝试稽之天地，考之人事，旁贯品物，综核彝伦，而刑礼之旨，可略言也。盖刑礼之本，经纬阴阳，拟则乾坤；先王所以化民理物，兴国济治也。或者取证于《春秋》，有意乎寻本以综末。然犹未离于先後，亦速难之始也。夫阴阳异制，化物则均；万物本一，变而殊形。故王者去彼而适此为生，而于彼为死；夫死者去此而适彼，于此为死，而于彼为生矣。礼生于让，刑生于争。让者割己以与人，是刑加于己而礼加于人也。争者夺人以崇己，是刑施于人而礼施于己也。由此言之，让非纯礼，争非纯刑也。庆赏以劝善，而为恶者惩，如有所惩，刑亦存矣。刑罚以惩恶，而为善者劝；如有所劝，礼亦存矣。故亡刑则礼不独施。大道废焉；则刑礼俱错；大道行焉，则刑礼俱兴。不合而成，未之有也。（《艺文类聚》五十四）



◎　卢播

播字景宣，陈留人。为本州别驾，元康中迁梁王彤征西长史，进振威将军；後为尚书。有集二卷。



◇　阮籍铭

峨峨先生，天挺无欲。玄虚恬澹，混齐荣辱。荡涤秽累，婆娑止足。胎胞造化，韬光□□。鼓棹沧浪，弹冠峤岳。颐神太素，简旷世局。澄之不清，混之不浊。翱翔区外，遗物度俗。隐处巨室，友真归朴。汪汪川原，迈迹图□。（《艺文类聚》三十六。）



◎　曾环

环为衡阳内史，有集三卷。



◇　为旧君服议

古者失地之君，托身造次，感一时之惠，犹齐衰以为报。尝为臣吏，礼待优备，故依礼托情，而弘教训矣。（《通典》九十。泰始中尚书令史物等，是故少府鲍融、故吏假诣丧所行服，何遵何桢驳以为不应服。荀□吴、奋以为应服。又衡阳内史环议云云。案「泰始中衡阳未入版图，据下文复有孔瑜、范汪、范宁议，则曾环此议不在泰始中明矣。《隋志》有衡阳内史《曾环集》，三卷，在顾荣之前。顾荣于泰康末入晋，卒于永嘉末。今依《隋志》编于顾荣前。）



◎　陈□

□字延思，陈国苦人。泰康末为郡督邮，迁主薄，州辟部从事。元康中举孝廉，州将留不遣。齐王□起义，拜驸马都尉，寻为历阳内史，朱彦参军。元帝为镇东，召行参军事，典法兵二曹。建兴初，制版补录事参军，出除谯郡太守，太兴初以疾去，後以白衣兼尚书，拜天门太守。咸和初迁梁州刺史，寻免。



◇　陈时务

昔江外初平，中州荒乱，故贡举不试。宜渐循旧，搜扬隐逸，试以经策。又马隆、孟观虽出贫贱，勋济甚大，以所不习，而统戎事，鲜能以济。宜开举武略任将率者，言问核试，尽其所能，然後随才授任。举十得一，犹胜不举，况或十得二三。日□降虏，七世内侍；由余戎狄，入为秦相。岂藉华宗之族，见齿于奔竞之流乎！宜引幽滞之隽，抑华校实，则天清地平，人神感应。（《晋书·陈君页传》）



◇　议禁僚属故避事任

诸僚属乘昔西台养望馀弊，小心恭肃，更以为俗，偃蹇倨慢，以为优雅。至今朝土纵诞，临事游行，渐弊不革，以至倾国。故百寻之屋突直而燎焚，千里之堤蚁垤而穿败，古人防小以全大，慎微以杜萌。自今临使称疾，须催乃行者，皆免官。（《晋书·陈□传》。又略见《北堂书钞》一百五十八引王隐《晋书》作「百寻之屋，突直而烟焚，千里之堤，蝼蛾之穴败。」案：引在穴篇，则穴败不误也。）



◇　驳己亥格

圣王悬爵赏功，制罚纠违，斯道苟明，人赴水火。且名器之实，不可妄假，非才谓之致寇，宠厚戒在斯亡。昔孙秀口唱篡逆，手弄天机，惠皇失御，九服无戴。三王建议，席卷四海，合起义之众，结天下之心，故设《己亥义格》以权济难。此自一切之法，非常伦之格也。其起义以来，依格杂猥，遭人为侯，或加兵伍，或出皂仆，金紫佩士卒之身，符策委庸隶之门，使天官降辱，王爵黩贱，非所以正皇纲重名器之谓也。请自今以後宜停之。（《晋书·陈□传》。初赵王伦篡位，三王起义，制《己亥格》，其後论功虽小，亦皆依用。□意谓不宜以为常式，驳之云云。）



◇　荐焦保于州将

保出自寒素，禀质清冲，若得参嘉命，必能光赞大猷，允清朝望，使黄宪之徒不乏于豫土，令□庶免臧文之责。（《晋书·陈□传》）





◇　与王导书

中华所以倾弊，四海所以土崩者，正以取才失所，先白望而後实事，浮竞驱驰，互相贡荐，言重者先显，言轻者後叙，遂相波扇，乃至凌迟。加有庄老之俗倾惑朝廷，养望者为弘雅，政事者为俗人，王职不恤，法物坠丧。夫欲制远，先由近始，故出其言善，千里应之。今宜改张，明赏信罚，拔卓茂于密县，显朱邑于桐乡，然後大业可举，中兴可冀耳。（《晋书·陈□传》）



◎　卞扌□

扌□，武帝末为博士。

◇　安梓宫议

尚书问：「今大行崩含章殿，安梓宫宜在何殿？」博士卞扌□、杨雍议曰：「臣子尊其君父，必居之以正，所以尽孝敬之心。今太极殿，古之路寝，梓宫宜在太极殿；依周人殡于西阶。」（《通典》七十九）



◇　下室馔议

又问：「既殡之後，别奠下室之馔，朝夕转易；诸所应设祭，朔望牲用，宜所施行，案礼具答。」扌□、雍议：「案礼，天子日食少牢，月朔太牢。丧礼下室之馔，如他日，宜随御膳朝夕所常用也。朔望则奠，用太牢备物。」（《通典》七十九）





◇　倚庐议

又问：「案景帝故事，施倚庐于九龙殿上东厢。今御倚庐为当在太极殿不？，诸王庐复应何所？」权琳议，案《尚书·顾命》，成王崩，康王居于翼室。先儒云『翼室于路寝』。今宜于太极殿上。诸王宜各于其所居为庐，朝夕则就位哭临。」（《通典》七十九）



◇　为天子斩衰服议

尚书问：「天子崩，于今台书令史以上，为皆服斩衰之服不？」博士卞扌□、应琳议：「礼，命士以上皆服斩。台书令史，列职天朝，皆应服斩。」（《通典》八十一）

又问：「天子崩，令司州及河南郡吏出入导从，应易服制不？」卞扌□答：「礼，庶人在官者服齐衰三月。又，近臣服斩。导从出入，皆应从服。」（《通典》八十一）

又问：「服随君轻重。今司隶服斩，下吏服齐，为合礼意不？」卞扌□答：「凡臣从君，皆降一等。今之牧守皆古诸侯，以礼相况，轻重宜矣。」（《通典》八十）

又问：「礼，义服不从。今司隶为君斩衰，义服也。下吏为从不？每降一等，当谓君丧其亲者耳。古今行事复云何？」扌□答：「礼，庶人为国君齐，今则不服。然吏若都官从事，有职司于丧庭者，故宜依庶人在官者义耳。义服不从，谓近臣服君斩服之衰，依降一等者之差耳。前称导从，指谓近臣。」（《通典》八十一）

又问：「诸二千石长吏见在京城，皆应制服不？」博士卞扌□、杨雍、应琳等上云：「礼，臣为君斩衰。自士以上，见在官者，皆应制服。」（《通典》八十一引《魏晋故事》）



◇　宫中为天子服议

问：「皇太后、三夫人以下皆服斩，诸长公主及诸君崇阳园修容服制之宜。」卞扌□等议：「案礼，与诸侯为兄弟者服斩，依礼则公主宜服斩而不杖。礼，君夫人为长子三年，妾为君之嫡子与夫人同。则崇阳园修容宜三年。（《通典》八十一引《魏晋故事》）





◇　宫中为天子杖议

又问：「太后及公主应杖不？」卞扌□、应琳议：「礼，为夫杖，自天子达，皇太后应杖明矣。妇为舅姑，礼无杖文，皇后不应杖也。君之丧，夫人、世妇在次则杖，即位则使人执之如礼。三夫人已下皆杖。」（《通典》八十一）





◇　诸王女孙女为天子服议

案礼，诸侯之夫人为天子，其服齐衰，本无服者也，犹从夫而同。今王始于大行皇帝本服周，以轻明重，依诸兄弟之议，所服至尊，疑当服重。王诸女，依诸侯兄弟礼，则应服斩也。孙女幼，未及于礼；若欲服，宜依诸侯之制。（《通典》八十一，《魏晋故事》，卞扌□、应琳等议。）



◎　苟□

□字道将，河内山阳人。武帝时，司隶校尉石鉴以为部从事。惠帝初，侍中东海王越引为通事令史，累迁阳平太守。齐王□辅政，以为参军，拜尚书右丞，转左丞，□诛坐免。骠骑将军长沙王□以为从事中郎，寻为北军中候。范阳王□承制，行兖州刺史。怀帝初进抚军将军假节都督青、兖诸军事，封东平侯，迁征东大将军开府仪同三司，加侍中，假节都督青州诸军事，领青州刺史，进为郡公；寻为大将军、大都督、督青、徐、兖、豫、荆、扬六州军事。洛阳陷，豫章王端承制，以为都督中外诸军，录尚书，领太子太傅。为石勒所杀。



◇　承诏罪状东海王越表

殿中校尉李初至，奉被手诏，肝心若裂。东海王越得以宗臣遂执朝政，委任邪佞，宠树奸党，至使前长史潘滔、从事中郎毕邈、主簿郭象等操弄天权，刑赏由己。尚书何绥、中书令缪播、太仆缪胤、黄门侍郎应绍，皆是圣诏亲所抽拔，而滔等妄构，陷以重戮。带甲临宫，诛讨后弟，翦除宿卫，私树国人。崇奖魏植，招诱逋亡，覆丧州郡，王涂圮隔，方贡乖绝，宗庙阙蒸尝之飨，圣上有约食之匮。镇东将军周馥、豫州刺史冯嵩、前北中郎将裴宪，并以天朝空旷，权臣专制，事难之兴，虑在旦夕，各率士马，奉迎皇舆，思隆王室，以尽臣礼。而滔、邈等劫越出关，矫立行台，逼徙公卿，擅为诏令，纵兵寇抄，茹食居人，交尸塞路，暴骨盈野。遂令方镇失职，城邑萧条，淮豫之萌，陷离涂炭。臣虽愤懑，守局东□，自奉明诏，三军奋厉，卷甲长驱，次于仓垣。即日承司空、博陵公浚书，称殿中中郎刘权赍诏，敕浚与臣共克大举。辄遣前锋征虏将军王赞径至项城，使越稽首归政，斩送滔等。伏愿陛下宽宥宗臣，听越还国。其馀逼迫，宜蒙旷荡。辄写诏宣示征镇，显明义举。遣扬烈将军阎弘步骑五千，镇卫宗庙。（《晋书·苟□传》）





◇　又表

奉被手诏，委臣征讨，喻以桓、文，纸练兼备，伏读跪叹，五情惶怛。自顷宰臣专制，委杖佞邪，内擅朝威，外残兆庶，矫诏专征，遂图不轨，纵兵寇掠，陵践宫寺。前司隶校尉刘暾、御史中丞温畿、右将军杜育，并见攻劫。广平、武安公主，先帝遗体，咸被逼辱。逆节虐乱，莫此之甚。辄祗奉前诏，部分诸军，遗王赞率陈午等将兵诣项，龚行天罚。（《晋书·苟□传》）





◇　移檄诸征镇州郡

天步艰险，祸难殷流，刘元海造逆于汾阴，石世龙阶乱于三魏，荐食畿甸，覆丧邺都，结垒近郊，仍震兖豫，害三刺史，杀二都督，郡守官长，堙没数十，百姓流离，肝脑涂地。□以虚薄，负荷国重，是以弭节海隅，援χ曹卫。猥被中诏，委以关东，督统诸军，钦承诏命。克今月二日，当西经济黎阳，即日得荥阳太守丁嶷白事，李恽、陈午等救怀诸军与羯大战，皆见破散。怀城已陷，河内太守裴整为贼所执。宿卫阙乏，天子蒙难，宗庙乏危，甚于累卵。承问之日，忧叹累息。□以为先王选建明德，庸以服章，所以藩固王室，无俾城坏。是以舟楫不固，齐桓责楚；襄王逼狄，晋文致讨。夫翼奖皇家，宣力本朝，虽蹈汤火，大义所甘。加诸方牧，俱受荣宠，义同毕力，以报国恩。□虽不武，首启戎行，秣马裹粮，以俟方镇。凡我同盟，宜同赴救。显立名节，在此行矣。（《晋书·苟□传》，又见《十六国春秋》十一。）



◎　滕并

并，南阳西鄂人，安南将军广州牧修子。



◇　上表请改父修谥

亡父修，羁绁吴壤，为所驱驰；幸逢开通，沐浴至化，得从俘虏握戎马之要；未觐圣颜，委南藩之重，实由勋劳少闻天听故也。年衰疾笃，屡乞骸骨，未蒙垂哀，奄至薨陨。臣承遗意，舆榇还都，瞻望云阙，实怀痛裂。窃闻博士谥修曰声，直彰流播，不称行绩，不胜愚情，冒昧闻诉。（《晋书·滕修传》）



◎　杜育

育字方叔，襄城人。初与石崇等为贾谧二十四友，永兴中拜汝南太守。永嘉中进右将军，後为国子祭酒。有《易义》若干卷，集二卷。



◇　□赋

灵山惟岳，奇产所锺。瞻彼卷阿，实曰夕阳。厥生□草，弥谷被冈。承（《文选》江淹《杂体诗》注作「怀」。）丰壤之滋润，受甘露之霄降。月惟初秋，农功少休，结偶同旅，是采是求。水则岷方之注，挹彼清流。器泽陶简，出自东隅。酌之以匏，取式公刘。惟兹初成，沫沈华浮。焕如积雪、晔若春敷。（《艺文类聚》八十二，《书钞》一百四十四。）

若乃淳染真辰，色□责青霜。□□□□白黄若虚。调神和内，□解慷除。（《书钞》一百四十四，《御览》八百六十七。）





◇　菽赋

脯则正膂通干，粗鹿肥麋。（《书钞》一百四十五，《初学记》二十六，《御览》八百六十二。）

□差则前盐白糁，□鲤之骸。（《书钞》一百四十六）



◎　贾彬

彬为车骑长史。有集三卷。



◇　筝赋

温颜既缓，和志向悦。宾主交欢，鼓铎品列。锺子授筝，伯牙击节。唱葛天之高韵，赞幽兰与白雪。其始奏也，蹇澄疏雅，若将畅而未越。其渐成也，抑案铿锵，犹沈郁之舒彻。何以尽美？请徵其喻。剖状同形，两象著也；设弦十二，太簇数也；列柱参差，招摇布也；介位允谐，六龙御也。（《艺文类聚》四十四，《初学记》十六。）



◎　贾彪

彪，爵里未详。



◇　大鹏赋（并序）

余览张茂先（《御览》作「张安世」。）《鹪鹩赋》，以其质微处亵，而偏于受害。（《御览》作「而陋以远害」。）愚以为未若大鹏栖形遐远，自育之全也。此固祸福之机，聊赋之云：

叹大钧之播物，启块化于天壤。嘉有鹏之巨鸟，摄元气之夸象。扬宇内之逼隘，遵四荒以泛荡。（《艺文类聚》九十二，《御览》九百二十七引《晋书》。）



◎　张翼

翼，上谷沮阳人，为辽东太守。（见《後魏书·张衮传》）



◇　书

廿三日赖卿翼顿首：节过多怀，得近书为慰，意以何如！深劳弊顿，曳力还不具。（《淳化阁帖》三）





卷九十




◎　潘岳（一）

岳安安仁，荣阳中牟人。武帝时辟司空太尉府，举秀才，出为河阳令，转怀令，补尚书度支郎，迁廷尉评，以公事免。惠帝初，太傅杨骏引为主簿，骏诛除名，选为长安令；寻补著作郎。转散骑侍郎，与石崇等谋诛赵王伦，事觉遇害。有集十卷。

◇　秋兴赋（并序）

晋十有四年，余春秋三十有二，始见二毛。以太尉掾兼虎贲中郎，将寓直于散骑之省。高阁连云，阳景罕曜，珥蝉冕而袭纨绮之士，此焉游处。仆野人也。偃息不过茅屋茂林之下，谈话不过农夫田父之客，摄官承乏，猥厕朝列，夙兴晏寝，匪遑底宁。譬犹池鱼笼鸟，有江湖山薮之思，于是染翰操纸，概然而赋。于时秋也，故以《秋兴》命篇。其辞曰：

四时忽其代序兮，万物纷以回薄。览华莳之时育兮，察盛衰之所托。感冬索而春敷兮，嗟夏茂而秋落。虽末士之荣悴兮，伊人情之美恶。善乎宋玉之言曰：「悲哉秋之为气也！风萧瑟兮，草木摇落而变衰。□栗兮若在远行，登山临水送将归。」夫送归怀慕徒之恋兮，远行有羁旅之愤。临川感流以叹逝兮，登山怀远而悼近。彼四戚之疚心兮，遭一涂而难忍。嗟秋日之可哀兮，谅无愁而不尽。野有归燕，隰有翔隼。游氛朝兴，槁叶夕殒。于是乃屏轻□，释纤□。藉莞□，御袷衣。庭树槭以洒落兮，劲风戾而吹帷。蝉□□击寒吟兮，雁飘飘而南飞。天晃朗以弥高兮，日悠阳而浸微。何微阳之短晷，觉凉夜之方永。月ㄔ胧以含光兮，露凄清以凝冷。熠耀粲于阶闼兮，蟋蟀鸣乎轩屏。听离鸿之晨吟兮，望流火之馀景。宵耿介而不寐兮，独屏转于华省，悟时岁之遒尽兮，慨俯首而自省。斑鬓髟以承弁兮，素发《风立》以垂领。仰群俊之逸轨兮，攀云汉以游骋。登春台之熙熙兮，珥金貂之炯炯。苟趣舍之殊涂兮，庸讵识其躁静。闻至入之休风兮，齐天地于一指。彼知安而忘危兮，故出生而入死。行投趾于容迹兮，殆不践而获底。阙侧足以及泉兮，虽猴猿而不履。龟祀骨于宗祧兮，思反身于绿水。

且敛衽以归来兮，忽投绂以高厉。耕东皋之沃壤兮，输黍稷之馀税。泉涌湍于石间兮，菊扬芳于崖ㄛ。澡秋水之涓涓兮，玩游□之氵敝氵敝。逍遥乎山种之阿，放旷乎人间之世。优哉游哉，聊以卒岁。（《文选》，《艺文类聚》三。）



◇　寒赋

夜漫漫以攸攸兮，凄凄以凛凛。（《御览》三十四）





◇　登虎牢山赋

辞京辇兮遥迈，将远游兮东夏。朝发轫兮帝墉，夕结轨兮中野。凭修坂兮停车，临寒泉兮饮马。眷故乡之辽隔，思纡轸以郁陶。步玉趾以升降，凌汜水而登虎牢。览河洛之二川，眺成平之双皋。崇岭□以崔□，幽谷豁以{穴孝}寥。路逶迤以迫隘，林廓落以萧条。尔乃仰荫嘉木，俯藉芳卉。青烟郁其相望，栋宇懔以鳞萃。彼登山而临水，固先哲之所哀。矧去乡而离家，邈长辞而远乖。望归云以叹息，肠一日而九回，良劳者之咏事，爰寄言以表怀。（《艺文类聚》七）



◇　沧海赋

徒观其状也，则汤汤荡荡。澜漫形沈，流沫千里，悬水万丈。测之莫量其深，望之不见其广。无远不集，靡幽不通。群溪俱息，万流来同。含三河而纳四渎，朝五湖而夕九江。阴霖则兴云降雨，阳霁则吐霞曜日。煮水而盐成，剖蚌而珠出。其中有蓬荚名岳，青丘奇山，阜陵别岛，□畏环其间，其山则山累崔嵬□，嵯峨降屈。披沧流以特起，擢崇基而秀出。其鱼则有吞舟鲸鲵，乌贼龙须，（案：《御览》九百三十九引此赋云，「□客鱼□侯□霸」当是此下佚文，尚有缺脱）蜂目豺口，狸斑雉躯。怪体异名，不可胜图。其虫兽则素蛟丹虬，元龟灵鼍；修鼋巨鳖，紫贝□蛇；玄螭蚴虬，赤龙焚蕴。迁体改角，推旧纳新。举扶遥以抗翼。泛阳侯以濯鳞，其禽鸟则□□鸿□□，鸠鹅□□；朱背炜烨，缥翠葱青。详察浪波之来往，遍听奔激之音响。力势之所回薄，润泽之所弥广。普天之极大，横率土而莫两。（《艺文类聚》八）





◇　西征赋

岁次玄枵，月旅蕤宾。丙丁统日，乙未御辰。潘子凭轼西征，自京徂秦。乃喟然叹曰：

古往今来，邈矣悠哉！寥廓恍惚，化一气而甄三才。此三才者，天地人道。唯生与位，谓之大宝。生有修短之命，位有通塞之遇。鬼神莫能要，圣智弗能豫。当休明之盛世，托菲薄之陋质。纳旌弓于铉台，赞庶绩于帝室。嗟鄙夫之常累，固既得而患失。无柳季之直道，佐士师而一黜。

武皇忽其升遐，八音遏于四海。天子寝于谅□，百官听于冢宰。彼负荷之殊重，虽伊周其犹殆。窥七贵于汉庭，讠寿一姓之或在？无危明以安位，□氐居逼以示专。陷乱逆以受戮，匪祸降之自天。孔随时以行藏，蘧与国而舒卷。苟蔽微以缪章，患过辟之未远。悟山潜之逸士，卓长往而不反。陋吾人之拘挛，飘萍浮而蓬转。寮位儡其隆替，名节ㄘ以隳落。危素卵之累壳，甚玄燕之巢幕。必战惧以兢悚，如临深而履薄。夕获归于都外，宵未中而难作。匪择木以栖集，鲜林焚而鸟存。遭千载之嘉会，皇合德于乾坤。弛秋霜之严威，流春泽之渥恩。甄大义以明责，反初服于私门。皇鉴揆余之忠诚，俄命余以末班。牧疲人于西夏，携老幼而入关。丘去鲁而顾叹，季过沛而涕零。伊故乡之可怀，疚圣达之幽情。矧匹夫之安土，邈投身于镐京。犹犬马之恋主，窃托慕于阙庭。眷巩洛而掩涕，思缠绵于坟茔。

尔乃越平乐，过街邮。秣马皋门，税驾西周。达矣姬德，兴自高辛。思文后稷，厥初生民。率西水浒，化流岐豳。祚隆昌发，旧邦惟新。旋牧野而历兹，愈守柔以执竞。夜申旦而不寐，忧天保之未定。惟泰山其犹危，祀八百而馀庆。鉴亡王之骄淫，窜南巢以投命。坐积薪以待然，方指日而比盛。人度量之乖舛，何相越之辽迥！

考土中于斯邑，成建都而营筑。既定鼎于郏辱阝，遂钻龟而启繇。平失道而来迁，□二国而是□。岂时王之无僻？赖先哲以长懋。望圉北之两门，感虢郑之纳惠。讨子颓之乐祸，尤阙西之效戾。重戮带以定襄，弘大顺以霸世。灵壅川以止斗，晋演义以献说。咨景悼以迄丐，政凌迟而弥季。俾庶朝之构逆，历两王而干位。逾十叶以逮赧，邦分崩而为二。竟横噬于虎口，输文武之神器。

澡孝水而濯缨，嘉美名之在兹。夭赤子于新安，坎路侧而瘗之。亭有千秋之号，子无七旬之期。虽勉励于延吴，实潜恸乎余慈。眄山川以怀古，怅揽辔于中涂。虐项氏之肆暴，坑降卒之无辜。激秦人以归德，成刘后之来苏。事回□而好还，卒宗灭而身屠。经渑池而长想，停余车而不进。秦虎狼之强国，赵侵弱之馀烬。超入险而高会，杖命世之英蔺。耻东瑟之偏鼓，提西缶而接刃。辱十城之虚寿，奄咸阳以取隽。出申威于河外，何猛气之咆勃。入屈节于廉公，若四体之无骨。处智勇之渊伟，方鄙吝之忿□。虽改日而易岁，无等级以寄言。

当光武之蒙尘，致王诛于赤眉。异奉辞以伐罪，初垂翅于回溪。不尤眚以掩德，终奋翼而高挥。建佐命之元勋，振皇纲而更维。登崤坂之威夷，仰崇岭之嵯峨。皋记坟于南陵，文违风于北阿。蹇哭孟以审败，襄墨衰以授戈。曾只轮之不反，□□三帅以济河。值庸主之矜愎，殆肆叔于朝市。任好绰其馀裕，独引过以归己。明三败而不黜，卒陵晋以雪耻。岂虚名之可立，良致霸其有以。

降曲崤而怜虢，托与国于亡虞。贪诱赂以卖邻，不及腊而就拘。垂棘反于故府，屈产服于晋舆。德不建而民无援，仲雍之祀忽诸。

我徂安阳，言陟陕郛。行乎漫渎之口，憩乎曹阳之墟。美哉邈乎！兹土之旧也，固乃周、邵之所分，二南之所交。麟趾信于关雎，驺虞应乎鹊巢。愍汉氏这剥乱，朝流亡以离析。卓滔天以大涤，劫宫庙而迁迹。俾万乘之盛尊，降遥思于征役。顾请旋于亻霍泛，既获许而中惕。追皇驾而骤战，望玉辂而纵镝。痛百寮之勤王，咸毕力以致死。分身首于锋刃，洞胸腋以流矢。有褰裳以投岸，或攘袂以赴水。伤桴楫之褊小，撮舟中而掬指。

升曲沃而惆怅，惜兆乱而兄替。枝末大而本披，都偶国而祸结。臧札飘其高厉，委曹吴而成节。何庄武之无耻，徒利开而义闭！蹑函谷之重阻，看天险之衿带。迹诸侯之勇怯，算嬴氏之利害。或开关以延敌，竞遁逃以奔窜。有噤门而莫启，不窥兵于山外。连鸡互而不栖，小国合而成大。岂他势之安危，信人事之否泰！汉六叶而拓畿，县弘农而远关。厌紫极之闲敞，甘微行以游盘。长傲宾于柏谷，妻睹貌而献餐。畴匹妇其已泰，胡厥夫之缪官！昔明王之巡幸，固清道而後往。惧衔橛之或变，峻徒御以诛赏。彼白龙之鱼服，挂豫且之密网。轻帝重于天下，奚斯渐之可长？吊戾园于湖邑，谅遭世之巫蛊。探隐伏于难明，委谗贼之赵虏。加显戮于储贰，绝肌肤而不顾。作归来之悲台，徒望思其何补？

纷吾既迈此全节，又继之以盘桓。问休牛之故林，感徵名于桃园。发阌乡而警策，□黄巷以济潼。眺华岳之阴崖，觌高掌之遗踪。忆江使之反璧，告亡期于祖龙。不语怪以徵异，我闻之于孔公。

愠韩马之大憝，阻关谷以称乱。魏武赫以霆震，奉义辞以伐叛。彼虽众其焉甲，故制胜于庙算。砰扬桴以振尘，纟画瓦解而冰泮。超遂遁而奔狄，甲卒化为京观。

倦狭路之迫隘，轨崎岖以低仰。蹈秦郊而始辟，豁爽□岂以宏壮。黄壤千里，沃野弥望。花实纷敷，桑麻条畅。邪界褒斜，右滨湃陇。宝鸡前鸣，甘泉後涌。面终南而背云阳，跨平原而连□冢。九□□□截□辟，太一□□从。吐清风之《风□》戾，纳归云之郁蓊。南有玄灞素□，汤井温谷。北有清渭浊泾，兰池周曲。浸决郑白之渠，漕引淮海之粟。林茂有□之竹，山挺蓝田之玉。班述陆海珍藏，张叙神皋□奥区。此西宾所以言于东主，安处所以听于凭虚也，可不谓然乎？

劲松彰于岁寒，贞臣见于国危。入郑都而抵掌，义桓友之忠规。竭股肱于昏主，赴涂炭而不称。世善职于司徒，缁衣弊而改为。

履犬戎之侵地，疾幽后之诡惑。举伪烽以沮众，淫嬖褒以纵慝。军败戏水之上，身死骊山之北。赫赫宗周，灭为亡国。又有继于此者，异哉秦始皇之为君也！倾天下以厚葬，自开辟而未闻。匠人劳而弗图，俾生埋以报勤。外罹西楚之祸，内受牧竖之焚。语曰：行无礼必自及，此非其效与？

乾坤以有亲可久，君子以厚德载物。观夫汉高之兴也，非徒聪明神武、豁达大度而已也。乃实慎终追旧，笃诚款爱。泽靡不渐，恩无不逮。率士且弗遗，而况于邻里乎？况于卿士乎？

于斯时也，乃摹写旧丰，制造新邑。故社易置，□榆迁立。街衢如一，庭宇相袭。浑鸡犬而乱放，各识家而竞入。

籍含怒于鸿门，沛□□而来王。范谋害而弗许，阴授剑以约庄。拎白刃以万舞，危冬叶之待霜。履虎尾是不噬，实要伯于子房。樊抗愤以卮酒，咀彘肩以激扬。忽蛇变而龙摅，雄霸上而高骧。曾迁怒而横撞，碎玉斗其何伤？

婴□组于轵涂，投素车而肉袒。疏饮饯于东都，畏极位之盛满。金墉郁其万雉，峻□彦峭以绳直。戾饮马之阳桥，践宣平之清阈。都中杂还，户千人亿。华夷士女，骈田逼侧。展名京之初仪，即新馆而莅职。励疲纯以临朝，勖自强而不息。

于是孟秋爰谢，听览馀日。巡省农功，周行庐室。街里萧条，邑居散逸。营宇寺署，肆廛管库，蕞芮于城隅者，百不处一。所谓尚冠、修成，黄棘、宣明，建阳、昌阴，北焕、南平，皆夷漫涤荡，亡其处而有其名。尔乃阶长乐，登未央，泛太液，凌建章。萦□及娑而款贻荡，□蔺枵诣而轹承光。徘徊桂宫，惆怅柏梁。□雉□于台陂，狐兔窟于殿傍。何黍苗之离离，而余思之芒芒！洪锺顿于毁庙，乘风废而弗县。禁省鞠为茂草，金狄迁于灞川。

怀夫萧曹魏邴之相，辛李卫霍之将。衔使则苏属国，震远则张博望。教敷而彝伦叙，兵举而皇威畅。临危而智勇奋，投命而高节亮。暨乎□宅侯之忠孝淳深，陆贾之优游宴喜。长卿渊云之文，子长政骏之史。赵张三王之尹京，定国释之之听理。汲长孺之正直，郑当时之推士。终童山东之英妙，贾生洛阳之才子。飞翠□，拖鸣玉，以出入禁门者众矣。或被发左衽，奋迅泥滓；或从容傅会，望表知里。或著显绩而婴时戮，或有大才而无贵仕。皆扬清风于上烈，垂令闻而不已。想佩声之遗响，若铿锵之在耳。当音凤恭显之任势也，乃熏灼四方，震耀都鄙。而死之日，曾不得与夫十馀公之徒隶齿。才难不其然乎？

望渐台而扼腕，枭巨猾而馀怒。揖不疑于北阙，轼樗里于武库。酒池鉴于商辛，追覆车而不寤。曲阳僭于白虎，化奢淫而无度。命有始而必终，孰长生而久视？武雄略其焉在，近惑文成而溺五利。侔造化以制作，穷山海之奥秘。灵若翔于神岛，奔鲸浪而失水。爆鳞骼于漫沙，陨明月以双坠。擢仙掌以承露，干云汉而上至。致邛□其奚难，惟余欲而是恣。纵逸游于角□，络甲乙以珠翠。忍生民之减半，勒东岳以虚美。超长怀以遐念，若循环之无赐。较面朝之焕炳，次後庭之猗靡。壮当熊之忠勇，深辞辇之明智。卫□发以光鉴，赵轻体之纤丽。咸善立而声流，亦宠极而祸侈。

津便门以右转，究吾境之所暨。掩细柳而抚剑，快孝文之命帅。周受命以忘身，明戎政之果毅。距华盖于垒和，案乘舆之尊辔。肃天威之临颜，率军礼以长扌壹。轻棘霸之儿戏，重条侯之倨贵。索杜邮其焉在？云孝里之前号。惘辍驾而容与，哀武安以兴悼。争伐赵以徇国，定庙算之胜负。□矢言而不纳，反推怨以归咎。未十里于迁路，寻赐剑以刎首。嗟主暗而臣嫉，祸于何而不有？

窥秦墟于渭城，冀阙缅其堙尽。觅陛殿之馀基，裁□皮□它以隐嶙。想赵使之抱璧，浏睨楹以抗愤。燕图穷而荆发，纷绝袖而自引。筑声厉而高奋，狙潜钅公以脱膑。据天位其若兹，亦狼狈而可愍！简良人以自辅，谓斯忠而鞅贤。寄苛制于捐灰，矫扶苏于朔边。儒林填于坑阱，诗书炀而为烟。国灭亡以断後，身刑□以启前。商法焉得以宿，黄犬何可复牵？野蒲变而成脯，苑鹿化以为马。假谗逆以天权，钳众口而寄坐。兵在颈而顾问，何不早而告我？愿黔黎其谁听，惟请死而获可。健子婴之果决，敢讨贼以纾祸。势土崩而莫振，作降王于路左。萧收图以相刘，料险易与众寡。羽天与而弗取，冠沐猴而纵火。贯三光而洞九泉，曾未足以喻其高下也。

感市闾之□井，叹尸韩之旧处。承属号而守阙，人百身以纳赎。岂生命之易投，诚惠爱之洽著。讦望之以求直，亦余心之所恶。思夫人之政术，实干时之良具。苟明法以释憾，不爱才以成务。弘大体以高贵，非所望于萧傅。

造长山而慷慨，伟龙颜之英主。胸中豁其洞开，群善凑而必举。存威格乎天区，亡坟掘而莫御。临扌□坎而累□，步毁垣以延伫。越安陵而无讥，谅惠声之寂寞。吊爰丝之正义，伏梁剑于东郭。讯景皇于阳丘，奚信谮而矜谑？陨吴嗣于局下，盖发怒于一博。成七国之称乱，翻助逆以诛错。恨过听而无讨，兹沮善而劝恶。

□孝元于渭茔，执奄尹以明贬。褒夫君之善行，废园邑以崇俭。过延门而责成，忠何辜而为戮？陷社稷之王章，俾幽死而莫鞠。忄太淫嬖之匈忍，剿皇统之孕育。张舅氏之奸渐，贻汉宗以倾覆。

刺哀主于义域，僭天爵于高安。欲法尧而承羞，永终古而不刊。瞰康园之孤坟，悲平后之专□。殃厥父之篡逆，蒙汉耻而不雪。激义诚而引决，赴丹□阎以明节。投宫火而焦糜，从灰□而俱灭。

骛横桥而旋轸，历敞邑之南垂。门磁石而梁木兰兮，构阿房之屈奇。疏南山以表阙，倬樊川以激池。役鬼亻庸其犹否，矧人力之所为？工徒斫而未息，义兵纷以交驰。宗祧污而为沼，岂斯宇之独隳？

由伪新之九庙，夸宗虞则祖黄。驱吁嗟而妖临，搜佞哀以拜郎。诵六艺以饰奸，焚诗书而面墙。心不则于德义，虽异术而同亡。宗孝宣于乐游，绍衰绪以中兴。不获事于敬养，尽加隆于园陵。兆惟奉明，邑号千人。讯诸故老，造自帝询。隐王母之非命，纵声乐以娱神。虽靡率于旧典，亦观过而知仁。凭高望之阳隈，体川陆之污隆。开襟乎清暑之馆，游目乎五柞之宫。交渠引漕，激湍生风，乃有昆明池乎其中。其池则汤汤汗汗，□漾弥漫，浩如河汉。日月丽天，出乎东西，旦似汤谷，夕类虞渊。昔豫章之名宇，披立流而特起。仪景星于天汉，列牛女以双峙。□□万载而不倾，奄摧落于十纪。擢百寻之层观，今数仞之馀趾。振鹭于飞，凫跃鸿渐。乘云颉颃，随波澹淡。氵□氵爵惊波，唼喋陵芡。华莲烂于渌沼，青蕃蔚乎翠潋。

伊兹池之肇穿，肄水战于荒服。志勤远以极武，良无要于後福。而菜蔬Ρ实，水物惟错，乃有赡乎原陆。在皇代而物士，故毁之而又复。凡厥寮司，既富而教。咸师贫惰，同整楫棹。收罟课获，引缴举效。鳏夫有室，愁民以乐。徒观其鼓□回轮，洒钓投网，垂饵出入，挺叉来往。纤经连白，鸣□良厉响。实鳃{□勺}尾，掣三牵两。于是弛青鲲于网钜，鲜□鲤于黏徽。华鲂跃鳞，素□与扬□。雍人缕切，鸾刀若飞。应刃落俎，□□霏霏。红鲜纷其初载，宾旅竦而迟御。既餐服以属厌，泊恬静以无欲。回小人之腹，为君子之虑。尔乃端策拂茵，弹冠振衣。徘徊丰阝镐，如渴如饥。心翘勤以仰止，不加敬而自祗。岂三圣之敢梦，窃十乱之或希。经始灵台，成之不日。惟丰阝及高阝仍京其室。庶人子来，神降之吉。积德延祚，莫二其一。永惟此邦，云谁之识？越可略闻，而难臻其极，子赢锄以借父，训秦法而著色。耕让畔以闲田，沾姬化而生棘。苏张喜而诈骋，虞芮愧而息讼。由此观之，土无常俗，而教有定式。上之迁下，均之埏埴。五方杂会，风流溷淆。惰农好利，不昏作劳。密迩猃狁，戎马生郊。而制者必割，实存操刀。人之升降，与政隆替。杖信则莫不用情，无欲则赏之不窃。虽智弗能理，明弗能察；信此心也，庶免夫戾。如其礼乐，以俟来哲！（《文选》，《艺文类聚》二十七。）





卷九十一




◎　潘岳（二）



◇　怀旧赋（并序）

余十二而获见于父友东武戴侯杨君，始见知名，遂申之以婚姻，而道元、公嗣，亦隆世亲之爱。不幸短命，父子凋殒。余既有私艰，且寻役于外，不历嵩丘之山者，九年于兹矣。今而经焉，慨然怀旧而赋之曰：

启开阳而朝迈，济清洛以径渡。晨风凄以激冷，夕雪□以掩路。辙含冰以灭轨，水渐轫以凝□。涂艰危其难进，日□晚而将暮。仰□希归云，俯镜泉流。前瞻太室，傍眺嵩丘。东武托焉，建茔启畴。岩岩双表，列列行楸。望彼楸矣。感于予思。既兴慕于戴侯，亦感元而哀嗣。坟垒垒而接垅，柏森森以□赞植。何逝没之相寻，曾旧草之未异。

余总角而获见，承戴侯之清尘。名余以国士，眷余以嘉姻。自祖考而隆好，逮二子而世亲。欢携手以偕老，庶报德之有邻。今九载而一来，空馆阒其无人。陈□被于堂除，旧辅化而为薪。步庭庑以徘徊，涕泫流而沾巾。宵展转而不寐，骤长叹以达晨。独郁结其谁语，聊缀思于斯文。（《文选》，《艺文类聚》三十四。）



◇　悼亡赋

伊良嫔之初降，几二纪以迄兹。遭两门之不造，备荼毒而尝之。婴生艰之至极，又薄命而早终。含芬华之芳烈，翩零落而从风。神《风票》忽而不反，形焉得而久安？袭时服于遗质，表铅华于馀颜。问筮宾之何期，霄过分而参阑。讵几时而见之，目眷恋以相属。听辄人之唱筹，来声叫以连续。闻冬夜之恒长，何此夕之一促！且伉俪之片合，垂明哲乎嘉礼。苟此义之不谬，乃全身之半体。吾闻丧礼之在妻，谓制重而哀轻。既履冰而知寒，吾今信其缘情。夕既昏兮朝既清，延尔族兮临後庭。人空室兮望灵座，帷飘飘兮灯荧荧。灯荧荧兮如故，帷飘飘兮若存。物未改兮人已化，馈生尘兮酒停樽。春风兮泮水，初阳兮戒温。逝遥遥兮浸远，嗟茕茕兮孤魂。（《艺文类聚》三十四）



◇　寡妇赋（并序）

乐安任子咸有韬世之量，与余少而欢焉，虽兄弟之爱，无以加也。不幸弱冠而终。良友既没，何痛如之！其妻又吾姨也。少丧父母，适人而所天又殒，孤女藐焉始孩，斯亦生民之至艰，而荼毒之极哀也。昔阮□既殁，魏文悼之，并命知旧作《寡妇》之赋；余遂拟之，以叙其孤寡之心焉。其辞曰：

嗟予生之不造兮，哀天难之匪忱。少伶俜而偏孤兮，痛忉怛以摧心。览寒泉之遗叹兮，咏蓼莪之馀音。情长戚以永慕兮，思弥远而逾深。伊女子之有行兮，爰奉嫔于高族。承庆云之光覆兮，荷君子之惠渥。顾葛□之蔓延兮，托微茎于□木。惧身轻而施重兮，若履冰而临谷。遵义方之明训兮，宪女史之典戒。奉□尝以效顺兮，供洒埽以弥载。彼诗人之攸叹兮，徒愿言而心□。何遭命之奇薄兮？遘天祸之未悔。荣华晔其始茂兮，良人忽以捐背。

静阖门以穷居兮，块茕独而靡依。易锦茵以苫席兮，代罗帱以素帷。命阿保而就列兮，览巾□以舒悲。口呜咽以失声兮，泪横迸而沾衣。愁烦冤其谁告兮，提孤孩于坐侧。时暧暧而向昏兮，日杳杳而西匿。雀群飞而赴楹兮，鸡登栖而敛翼。归空馆而自怜兮，抚衾□以叹息。思缠绵以瞀乱兮，心摧伤以怆恻。

曜灵晔而遄迈兮，四节运而推移。天凝露以降霜兮，木落叶而陨枝。仰神宇之寥寥兮，瞻灵衣之披披。退幽悲于堂隅兮，进独拜于床垂。耳倾想于畴昔兮，目仿佛乎平素。虽冥冥而罔觌兮，犹依依以凭附。痛存亡之殊制兮，将迁神而安厝。龙□需俨其星驾兮，飞□翩以启路。轮案轨以徐进兮，马悲鸣而□顾。潜灵邈其不反兮，殷忧结而靡诉。□希形影于几筵兮，驰精爽于丘墓。自仲秋而在疚兮，逾履霜以践冰。雪霏霏而骤落兮，风浏浏而夙兴。□泠泠以夜下兮，水氵兼□以微凝。意忽恍以迁越兮，神一夕而九升。庶浸远而哀降兮，情恻恻而弥甚。愿假梦以通灵兮，目炯炯而不寝。夜漫漫以悠悠兮，寒凄凄以凛凛。气愤薄而乘胸兮，涕交横而流枕。

亡魂逝而永远兮，时岁忽其遒尽。容貌儡以顿悴兮，左右凄其相□。感三良之殉秦兮，甘捐生而自引。鞠稚子于怀抱兮，羌低徊而不忍。独指景而心誓兮，虽形存而志陨。重曰：仰皇穹兮叹息，私自怜兮何极？省微身兮孤弱，顾稚子兮未识。如涉川兮无梁，若陵虚兮失翼。上瞻兮遗象，下临兮泉壤。窈冥兮潜翳，心存兮目想。奉虚坐兮肃清，□空宇兮旷朗。廓孤立兮顾影，块独言兮听响。顾影兮伤摧，听响兮增哀。遥逝兮逾远，缅邈兮长乖。四节流兮忽代序，岁云暮兮日西颓。霜被庭兮风入室，夜既分兮星汉回。梦良人兮来游，若阊阖兮洞开，怛惊悟兮无闻，超忄敝恍兮恸怀。恸怀兮柰何，言陟兮山阿。墓门兮肃肃，修垄兮峨峨。孤鸟嘤兮悲鸣，长松萋兮振柯。哀郁结兮交集，泪横流兮滂沱。蹈恭姜兮明誓，咏柏舟兮清歌。终归骨兮山足，存凭托兮馀华。要吾君兮同穴，之死矢兮靡佗！（《文选》，《艺文类聚》三十四。）



◇　藉田赋

伊晋之四年正月丁未，皇帝亲率群后藉于千亩之甸，礼也。于是乃使甸帅清畿，野庐扫路。封人□宫，掌舍设□互。青坛蔚其岳立兮，翠幕黑□以云布。结崇基之灵趾兮，启四涂之广阼。沃野坟腴，膏壤平砥。清洛浊渠，引流激水。遐阡绳直，迩陌如矢。纟蒽□服于缥轭兮，绀辕缀于黛耜。俨储驾于廛左兮，俟万乘之躬履。百僚先置，位以职分。自上下下，具惟命臣。袭春服之萋萋兮，接游车之辚辚。微风生于轻□，纤埃起于朱轮。森奉璋以阶列，望皇轩而肃震。若湛露之□朝阳，似众星之供北辰也。

于是前驱鱼丽，属车鳞萃。阊阖洞启，参涂方驷。常伯陪乘，太仆秉辔。后妃献□童□之种，司农撰播殖之器。挈壶掌升降之节，宫正设门闾之跸。天子乃御玉辇，荫华盖。衡牙铮钅仓，绡纨纟卒纟蔡。金根照耀以炯晃兮，龙骥腾骧而沛艾。表朱玄于离坎，飞青缟于震兑。中黄晔以发挥，方采纷其繁会。五辂鸣銮，九旗扬旆。琼□入蕊，云罕ㄙ蔼。箫管嘲□析以啾嘈兮，鼓□□宏隐以砰磕。□□嶷以轩翥兮，洪钟越乎区外。震震填填，尘骛连天，以幸乎藉田。蝉冕□以灼灼兮，碧色肃其千千。似夜光之剖荆璞兮，若茂松之依山巅也。

于是我皇乃降灵坛，抚御耦。坻场染屦，洪縻在手。三推而舍，庶人终亩。贵贱以班，或五或九。于斯时也。居靡都鄙，民无华裔长幼杂□以交集。士女颁斌而咸戾。被褐振裾，垂髫总发。蹑踵侧肩，掎裳连衤艺。黄尘为之四合兮，阳光为之潜翳。动容发音而观者，莫不□舞乎康衢，讴吟乎圣也。情欣乐于昏作兮，虑尽力乎树艺。靡谁督而常勤兮，莫之课而自厉。躬先劳以说使兮，岂严刑而猛制之哉！

有邑老田父，或进而称曰：盖损益随时，理有常然。高以下为基，民以食为天。正其末者端其本，善其後者慎其先。夫九土之宜弗任，四人之务不壹。野有菜蔬之色，朝靡代耕之秩。无储畜以虞灾，徒望岁以自必。三季之衰，皆此物也。今圣上昧旦丕显，夕惕若栗。图匮于丰，防俭于逸。钦哉钦哉，惟谷之恤。展三时之弘务，致仓廪于盈溢。固尧汤之用心，而存救之要术也。若乃庙祧有事，祝宗诹日。□簋普淖，则此之自实。缩鬯萧茅，又于是乎出。黍稷馨香，旨酒嘉栗。宜其民和年登，而神降之吉也。古人有言曰，圣人之德，无以加于孝乎！夫孝，天地之性，人之所由灵也。昔者明王以孝治天下，其或继之者，鲜哉希矣！逮我皇晋，实光斯道。仪刑孚于万国，爱敬尽于祖考。故躬稼以供粢盛，所以致孝也！劝穑以足百姓，所以固本也。能本而孝，盛德大业至矣哉！此一役也。而二美具焉。不亦远乎，不亦重乎！敢作颂曰。

思乐甸几，薄采其茅。大君戾止，言藉其农。其农三推，万方以祗。耨我公田，实及我私。我□斯盛，我簋斯齐。我仓如陵，我庾如坻。念兹在兹，永言孝思。人力普存，祝史正辞。神□攸歆，逸豫无期。一人有庆，兆民赖之。（《文选》。《艺文类聚》三十九。）



◇　闲居赋

岳尝读《汲黯传》，至司马安四至九卿，而良史书之，题以巧宦之目，未尝不慨然废书而叹。曰：嗟乎！巧诚有之，掘亦宜然。顾常以为士之生也，非至圣无轨微妙玄通者，则必立功立事，效当年之用。是以资忠履信以进德，修辞立诚以居业。

仆少窃乡曲之誉，忝司空太尉之命，所奉之主，即太宰鲁武公其人也，举秀才为郎。逮事世祖武皇帝，为河阳怀令，尚书郎，廷尉乎。今天子谅暗之际，领太傅主簿。府主诛，除名为民。俄而复官，除长安令。迁博士，未召拜，亲疾，辄去官免。自弱冠涉乎知命之年，八徙官而一进阶，再免，一除名，一不拜职，迁者三而已矣。虽通塞有遇，抑亦拙者之效也。

昔通人和长舆之论余也，固谓拙于用多。称多则吾岂敢，言拙信而有徵。方今俊□在官，百工惟时，拙者可以绝意乎宠荣之事矣。太夫人在堂，有羸老之疾，尚何能违膝下色养，而屑屑从斗筲之役乎。

于是览止足之分，庶浮云之志，筑室种树，逍遥自得。池沼足以渔钓，春税足以代耕。灌园粥蔬，以供朝夕之膳；牧羊酤酪，以俟伏腊之费。孝乎惟孝，友于兄弟，此亦拙者之为政也。乃作《闲居赋》，以歌事遂情焉。其辞曰：

傲坟素之场圃，步先哲之高衢。虽吾颜之云厚，犹内愧于宁蘧。有道吾不仕，无道吾不愚。何巧智之不足，而拙艰之有馀也？

于是退而闲居，于洛之□。身齐逸民，名缀下士。陪京溯伊，面郊後市。浮梁黝以径度，灵台杰其高峙。窥天文之秘奥，究人事之终始。其西则有元戎禁营，玄幕绿徽。溪子巨黍，异□□同机。炮石雷骇，激矢虻飞。以先启行，耀我皇威。其东则明堂辟雍，清穆敞闲。环林萦映，圆海回渊。韦追孝以严父，宗文考以配天。祗圣敬以明顺，养更老以崇年。

若乃背冬涉春，阴谢阳施。天子有事于柴燎，以郊祖而展义。张钧天之广乐，备千乘之万骑。服振振以齐玄，管啾啾而并吹。煌煌乎，隐隐乎，兹礼容之壮观，而王制之巨丽也。两学齐列，双宇如一。右延国胄，左纳良逸。祁祁生徒，济济儒术。或升之堂，或入之室。教无常师，道在则是。故髦士投绂，名王怀玺。训若风行，应如草靡。此里仁所以为美，孟母所以三徙也。爰定我居，筑室穿池。长杨映沼，芳枳树篱。游鳞氵□氵爵，菡萏敷披。竹木蓊蔼，灵果参差。张公大谷之梨，梁侯乌□卑之柿。周文弱枝之枣，房陵朱仲之李，靡不毕殖。三桃表樱胡之别，二柰曜丹白之色。石榴蒲陶之珍，磊落蔓衍乎其侧。梅杏郁棣之属，繁荣丽藻之饰。华实照烂，言所不能极也。菜则葱韭蒜芋，青□紫姜。堇荠甘旨，蓼菱芬芳。□荷依阴，时藿向阳。绿葵含露。

白□负霜，于是凛秋暑退，熙春寒往。微雨新晴，六合清朗。太夫人乃御版舆，升轻轩。远览王畿，近周家园。体以行和，药以劳宣。常膳载加，旧疴有痊。席长筵，列孙子。柳垂阴，车结轨。陆レ紫房，水挂□鲤。或宴于林，或禊于汜。昆弟班白，儿童稚齿。称万寿以献觞，或一惧而一喜。寿觞举，慈颜和。浮杯乐饮，丝竹骈罗。顿足起舞，抗音高歌。人生安乐，孰知其佗？

退求己而自省，信用薄而才劣。奉周任之格言，敢陈力而就列。几陋身之不保，尚奚拟于明哲。仰众妙而绝思，终优游以养拙。（《文选》，《艺文类聚》六十四）



◇　狭室赋

历甲第以游视，施陋巷而言归。伊余馆之褊狭，良穷弊而极微。阁了戾以互掩，门崎岖而外扇。室侧户以攒楹，檐接□而交榱。当祝融之御节，炽朱明之隆暑，□日晔以耀庭，赫风□甚其灼宇，（二句从《北堂书钞》一百五十六补。）沸体□其如铄，珠汗挥其如雨。若乃重阴晦冥，天威震曜。汉潦沸腾，丛溜奔激。白灶为之沈溺，器用为之浮漂。彼处贫而不怨，嗟民生之收难。匪广厦之足荣，有切身之近患。青阳萌而畏暑，白藏兆而惧寒。独味道而不闷，喟然向其时叹！（《艺文类聚》六十四。）



◇　笙赋

河汾之宝，有曲沃之悬匏焉。邹鲁之珍，有汶阳之孤条焉。若乃绵蔓纷敷之丽，浸润灵液之滋，隅隈夷险之势，禽鸟翔集之嬉，固众作者之所详，余可得而略之也。徒观其制器也。则审洪纤，面短长。戾刂生□，裁熟簧。设宫分羽，经徵列商。泄之反谧，厌焉乃扬。管攒罗而表列，音要妙而含清。各守一以司应，统大魁以为笙。基黄锺以举韵，望凤仪以擢形。写皇翼以插羽，摹鸾音以厉声。如鸟斯企，□□岐岐。明珠在□朱，若衔若垂。修□过内辟，馀箫外逶。骈田犭葛《才丽》，□甲□弃参差。

于是乃有始泰终约，前荣後悴。激愤于今贱，永怀乎故贵。众满堂而饮酒，犹向隅以掩泪。援鸣笙而将吹，先温哕以理气。初雍容以安暇，中佛郁以怫忄胃。终嵬峨以蹇愕，又《风立》□而繁沸。罔浪孟以惆怅，若欲绝而复肆。忄刘檄籴以奔邀，似将放而中匮。愀怆恻氵或，虺□煜熠。泛淫汜艳，□晔岌岌。或桉衍夷靡，或竦踊剽急。或既往不反，或己出复入。徘徊布氵□，涣衍葺袭。舞既蹈而中辍，节将抚而弗及。乐声发而尽室欢，悲音奏而列坐泣。捻纤翮以震幽簧，越上筒而通下管。应吹□翕以往来，随抑扬以虚满。勃慷慨以□亮，顾踌躇以舒缓。辍张女之哀弹，流广陵之名散。咏园桃之夭夭，歌枣下之纂纂。歌曰：

枣下纂纂，朱实离离。宛其落矣。化为枯枝。人生不能行乐，死何以虚谥为！

尔乃引《飞龙》，鸣《□鸡》。《双鸿》翔，《白鹤》飞。子乔轻举，明君怀归。荆王喟其长吟，楚妃叹而增悲。夫其凄戾辛酸，嘤嘤关关，若离鸿之鸣子也；含□胡□单谐，雍雍喈喈，若群雏之从母也。郁捋劫悟，泓宏融裔，哇咬嘲□哲，一何察惠！诀厉悄切，又何磬折。

若夫时阳初暖，临川送离。酒酣徒扰，乐阕日移。疏客始阑，主人微疲。弛弦韬□，彻埙屏篪。尔乃促中筵，携友生。解严颜，擢幽情。披黄包以授甘，倾缥瓷以酌酃。光歧俨其偕列，双凤嘈以和鸣。晋野悚而投琴，况齐瑟与秦筝。新声变曲，奇韵横逸。萦缠歌鼓，网罗锺律。烂熠□龠以放艳，郁蓬勃以气出。《秋风》咏于燕路，《天光》重乎《朝日》。大不逾宫，细不过羽。唱发《章》、《夏》，导扬《韶》、《武》。协和陈、宋，混一齐、楚。迩不逼而远无携，声成文而节有叙。彼政有失得，而化以醇薄。乐所以移风于善，亦所易俗于恶。故丝竹之器未改，而桑濮之流已作。惟簧也。能研群声之清；惟笙也。能总众清之林。卫无所措其邪，郑无所容其淫。非天下之和乐、不易之德音，其孰能与于此乎！（《文选》）



◇　相风赋

采修竹于层城，历寒暑而靡凋。踞神兽于下趾，栖灵鸟于上标。混元恍其初判，二气变而无穷。动靡微而不兆，象有始而必终。思先天而不违，立成器以相风。栖灵乌于帝庭，似月离乎紫宫。飞轻羽于竿杪，若翔鸾乎云中。广漠兴而习坎，景风发而溯离。阊阖扬而曲指，明庶起而东移。（《艺文类聚》六十八）





◇　秋菊赋

馨达幽远，光烛隰原。招仙致灵，仪凤舞鸾。飞茎散英，倚靡相寻。垂采炜于芙蓉，流芳越乎兰林。游女望荣而巧笑，□刍□遥集而弄音，若乃真人采其实，王母接其葩。泛流英于清醴，似浮萍之随波。或充虚而养气，或增妖而扬娥。既延期以永寿，又蠲疾而弭疴。（《艺文类聚》八十一。《文选》陶潜《杂诗》注并作潘岳。《初学记》二十七引两条，《御览》九百九十六并作潘尼。张溥编入《潘岳集》，今姑从之。）



◇　莲花赋

伟玄泽之普衍，嘉植物之并敷。游莫美于春台，华莫盛于芙蕖。于是惠风动，冲气和。眄清池，玩莲华。舒绿叶，挺纤柯。结绿房，列红葩。仰含清液，俯濯素波。修柯婀娜，柔茎苒弱。流风徐转，回波微激。其望之也，晔若□日烛昆山；其即之也，晃若盈尺映蓝田。（《艺文类聚》八十二）



◇　芙蓉赋

荫兰池之丰沼，育沃野之上腴。课众荣而比观，焕卓□而独殊。押腊云布，□咤星罗。光拟烛龙，色夺朝霞。丹辉拂红，飞须垂的。斐披□赫，散焕熠□龠。流芬赋采，风靡云旋。布氵□磊落，蔓衍天闲。发清阳而增媚，润白玉而加鲜。（《艺文类聚》八十二）



◇　朝菌赋（并序）

朝菌者，时人以为□华，庄生以为朝菌，其物向晨而结，绝日而殒。（《文选》郭璞《游仙诗》注。案：潘尼亦有此赋序，其文小异。）

柰何兮繁华，朝荣兮夕毙。（《文选》鲍照《升天行》注）





卷九十二




◎　潘岳（三）





◇　橘赋（并序）

余斋前橘树，冬夏再孰，聊为赋云尔。

嗟嘉卉之芳华，信氛氲而芬馥。既蓊茸而萎蕤，且参差而□肃矗。已郁郁而冬茂，亦离离而夏孰。至如广命宾客，历览游观。三清既设，百味星烂。炫□晃乎玉案，照耀于金盘。故成都美其家园，江陵重其千树。既见称于陆言，亦标名乎马赋。（《艺文类聚》八十六）





◇　河阳庭前安石榴赋（并序）

安石榴者，天下之奇树，九州之名果也。是以属文之士，或叙而赋之。（《御览》九百七十）

仰天路而高睇，顾邻国以相望。位莫微于宰邑，馆莫陋于河阳。虽则陋馆，可以遨游。实有嘉木，曰安石榴。修条外畅，荣干内□。扶疏偃蹇，冉弱纷柔。于是暮春告谢，孟夏戒初。新茎擢润，膏叶垂腴。曾华晔以先越，含荣其方敷。丹晖缀于朱房，缃的点乎红须。煌煌炜炜，熠□龠委累。似长离之栖邓林，若珊瑚之映绿水。光明磷烂，含丹耀紫。味滋芳神，色丽琼蕊。遥而望之，焕若随珠耀重渊。详而察之，灼若列宿出云间。千房同模，十子如一。御饥疗渴，解酲止醉。既乃攒乎狭庭，载厄载褊。土皆无等，肩墙惟浅。壁衣苍苔，瓦被驳藓。处悴而荣，在幽弥显。其华可玩，其实可珍。羞于王公，荐于鬼神。岂伊仄陋，用渝厥真。{艹果}由如之，而况于人。（《艺文类聚》八十六，初学记二十八，《御览》八百七，又九百七十。）





◇　果赋

三十六园之朱李。（《御览》九百六十八）

仙李缥而神李红。（同上）



◇　射雉赋（并序）

余徙家于琅邪，其俗实善射。聊以讲肄之馀暇，而习媒翳之事。遂乐而赋之也。（《文选·射雉赋注》。）

涉青林以游览兮，乐羽族之群飞。聿采毛之英丽兮，有五色之名□。厉耿介之专心兮，□雄艳之□夸姿，巡丘陵以经略兮，画坟衍而分畿，于时青阳告谢，朱明肇授，靡木不滋，无草不茂，初茎蔚其曜新，陈柯□戚以改旧，天泱泱以垂云，泉涓涓而吐溜，麦渐渐以擢芒，雉□□而朝鸲，眄箱笼以揭骄，睨骁媒之变态，奋劲□以角搓，瞵悍目以旁睐，莺绮翼而《赤□》挝，灼绣颈而衮背，郁轩翥以馀怒，思长鸣以效能，尔乃场柱翳，停僮葱翠，绿柏参差，文翮鳞次，箫森繁茂，婉转轻利，衷料戾以彻鉴，表厌蹑以密纟致恐吾游之晏起，虑原禽之罕至，甘疲心于企想，分倦目以寓视，何调翰之乔桀，邈畴类而殊才，侯扇举而清叫，野闻声而应媒，褰微罟以长眺，己踉跄而徐来，□朱冠之□赫，敷藻翰之陪鳃，首药绿素，身扌它黼绘，青□秋莎靡，丹臆兰纟卒，或蹶或啄，时行时止，班尾扬翘，双角特起，良游呃喔，引之规里，应叱愕立，擢身竦峙，捧黄间以密彀，属刚□以潜拟，倒禽纷以迸落，机声振而未已，山惊悍害，□迅已甚，越壑凌岑，飞鸣薄廪，鲸牙低镞，心平望审，毛体摧落，霍若碎锦，逸群之隽，擅场挟两，栎雌妒异，倏来忽往，忌上风之餮切，畏映日之傥朗，屏发布而累息，徒心烦而技痒，伊义鸟之应敌，啾扌□地以厉响，彼聆音而迳进，忽交距以接壤，彤盈窗以美发，纷首颓而臆仰，或乃崇坟夷靡，农不《易》垅，ㄗ菽丛糅，□荟{艹奉}茸，鸣雄振羽，依于其冢，扌闪降丘以驰敌，虽形隐而草动，瞻挺□之倾掉，意氵念跃以援踊，暾出苗以入场，愈情骇而神悚，望□合而翳晶，雉□夹肩而旋踵，亻欣余志之精锐，拟青颅而点项，亦有目不步体，邪眺旁剔，靡闻而惊，无见自{脉鸟}，周环回复，缭绕磐辟，戾翳旋把，萦随所历，彳亍中辍，馥焉中镝，前戾刂重膺，傍截叠翮，若夫多疑少决，胆劣心狷，内无固守，出不交战，来若处子，去如激电，窥《门占》{艹蠲}叶，幂历乍见，于是算分铢，商远迩，揆悬刀，骋绝技如如轩，不高不埤，当味值胸，裂□素破觜，夷险殊地，驯粗异变，昊不暇食，夕不告倦，昔贾氏之如皋，始解颜于一箭，丑夫为之改貌，憾妻为之释怨，彼游田之致获，咸乘危以驰骛，何斯艺之安逸，羌禽从其己豫，清道而行，择地而住，尾饰镳而在服，肉登俎而永御，岂唯皂隶，此焉君举，若乃耽□流遁，放心不移，忘其身恤，司其雄雌，乐而无节，端操或亏，此则老氏所诫，君子不为。（《文选》）



◇　萤火赋

嘉熠耀之精将，与众类乎超殊，东山感而增叹，行士慨而怀忧，翔太阴之元昧，抱夜光以清游，□若飞焱之霄逝，彗似移星之云流，动集阳晖，灼如隋珠，熠熠荧荧，若丹英之照葩，飘飘□□，（《初学记》作「款款」）若流金之在沙，载飞载止，光色孔嘉，无声无臭，明影畅遐，饮湛露于旷野，庇一叶之垂柯，无干欲于万物，岂顾恤于网罗，至夫重阴之夕，风雨晦螟，万物眩惑，翩翩独征，奇姿燎朗，在阴益荣，犹贤哲之处时，时昏昧而道明，若兰香之在幽，越群臭而弭馨，随阴阳之飘繇，非饮食之是营，问螽斯之无忌，希夷惠之清贞，羡微虫之琦玮，援彩笔以为铭。（《艺文类聚》九十七，初学记三十，《御览》九百四十五。）



◇　上关中诗表

诏臣作关中诗，辄奉诏竭愚，作诗一篇，案汉纪，孝明时，护羌校尉窦林上降羌颠岸，以为羌豪，岸兄颠吾复降，问事状，林对前後两屈，坐诬罔下狱死，齐万年编户隶属，为日久矣。而死生异辞，必有诡谬，故引证喻，以惩不恪。（《文选·关中诗注》）



◇　九品议

天生蒸民，而树之君，使司牧之，勿失其性，君不独治，于是乎建牧立监，陈其辅佐，故曰天工人其代之。然则高官厚禄，非明崇贤，所以兴治，卑位下役，非为鄙愚，所以供职，虽或开荣辱之门，有争竞之弊，而百王莫之能《易》者，此道不可以二故也。方今天下隆平，四海攸同，荐贤达善，各以类进，夫观民宣化，为治之本，虽实小邑，犹须其人，又中正之身，优劣悬殊，苟知人者智，则不知者谬矣。莫如达官各举其属，万岳九列，朝所取信，郡守虽轻，有刺史存，举之当否，实司其事，考绩累名，施黜陟焉，进贤受赏，不进贤甘戮，沮劝既明，为人自为谋，庶公道大行，而私谒息矣。（《艺文类聚》五十二）



◇　上客舍议

被下尚书敕，客舍废农，奸淫亡命，败乱法度，皆当除外，十里安一官舍，老小民使守之，又差吏掌主，依宫舍收钱数，春农事兴，求须冬闲，谨案客舍逆旅之设，其所由来远矣。行者赖以顿止，居者薄收其直，交易贸迁，各得其所，官无役赋，而因民成利，惠加百姓，而公无所费，语曰，许由辞帝尧之命，而舍于逆旅，《春秋外传》曰，晋阳处父遇宁戚于逆旅，魏武皇帝亦以为宜，其诗曰，逆旅整设，以通商贾。然则自尧到于今，未有不得客舍之法，唯商鞅尤之，此固非圣世之所言也。方今四海会同，九服纳贡，八方翼翼，公私满路，近畿辐辏，客舍亦稠，冬温庐，夏有凉荫，刍秣成行，器用取给，疲牛必投，乘凉近进，发□□写鞍，皆有所□舌，又诸劫盗，皆起于迥绝，而止乎人众，十里萧条，则奸轨生心，连陌接馆，则寇情震慑，且闻声有救，已发有追，不救有罪，不追有戮，禁暴捕亡，恒有司存，凡此皆客舍之益，而官□离之所乏也。又行者贪路，告采炊，皆以昏晨，盛夏昼热，又兼星夜，既限早闭，不及□门，或避晚关，迸逐路遇，祗是慢藏诲盗之原，苟以客舍，多败法教，官守棘□离，独复何人，彼河桥孟津，解券输钱，高第贤察，数人校出，品郎两岸相检，犹惧或失之，故悬以禄利，许以功报，今贱吏疲人，独专□离税，管开闭之权，藉不校之势，此道路之蠹，奸利所殖也。率历代之旧俗，获行留之欢心，使客舍洒埽以待，征旅择家而息，岂非众庶□□之望。（《艺文类聚》六十四，《御览》一百九十五。）





◇　两阶铜人训

言之有臧，托乎多士，言之不臧，绝之由己，无曰莫传，宣于四海，无曰莫闻，响振万里，枢机之发，荣辱之徵，怨岂在大，纤芥是兴。（《艺文类聚》二十三）



◇　许由颂

邈哉许公，执真履贞，辞尧天下，抱朴隐形，川停岳峙，澹泊无营，栖迟高山，与世靡争，虚薄忝任，来宰斯城，愧无惠化，豹产之政，峨峨治所，乐慕景名，登基逍遥，来过墓庭，通于时宪，顷匡不盈，恨无旨酒，奠公之灵，死而不朽，公有其荣，聊述雅美，扬公馨声，（《艺文类聚》三十六）





◇　故太堂任府君画赞

堂堂我君，鉴象开庆，逸德宜猷，含真履素，味道无闷，守终顿固，弓舆爰集，抚翼清举，韩飞公庭，龙升天路，初掌万国，流化千里，遂管秘籍，辩章旧史，入登常伯，出作卿士，外内惟允，庶绩咸理，中节日新，令问不已，济济儒林，翼翼国子。（《艺文类聚》四十九）

学综群籍，智周万物。《文选·齐竟陵文宣王行状注》）



◇　答挚虞新婚箴

先王制礼，随时为正，俯从企及，岂乖物性，女无二归，男有再聘，女实存色，男实存德，德在居正，色在不惑，故新旧兼弘，义申理得。然性情之际，诚难处心，君子过虑，爰献明箴，防微测显，文丽旨深，敬纳嘉诲，敢酬德音。（《艺文类聚》四十，《初学记》十四，案，《初学记》题脱「潘岳答」三字。）



◇　世祖武皇帝诔

粤若稽古帝皇，诞受休命，作我晋室，赫赫文皇，配天并日，大行龙飞，创制改物，沈恩汪□，流泽洋溢，上齐七政，下绥万邦，四门穆穆，五典克从，惟清缉熙，於变时雍，爱尽事亲，教加百姓，于丧过哀，在祭馀敬，后蚕冕服，躬藉粢盛，六伐毕奏，九功咸咏，行敦醇朴，思贯玄妙，莅政端位，临朝光曜，胄子入学，辟雍宗礼，国老恂恂，贵游济济，莫孝匪子，莫悌匪弟，化自外明，训法以礼，犷彼吴楚，称乱三代，世历五伪，年几百载，边垂虔刘，王化阻阂，羽檄星驰，钲鼓日戒，帝御群师，奉辞夺旅，腹心庭争，爪牙疑沮，天监独照，圣策乃举，朝服济江，止戈曜武，野无交兵，役不淹月，僭号归命，稽颡晋阙，邪界蛮流，傍纳百越，表闾旌善，德音爰发，虞人献箴，周书垂诰，酒惧其彝，兽戒其冒，于我大行，纵心所好，动不逾矩，性与道奥，厌厌酣饮，乐不辨颜，桓桓振旅，田无游盘，我德如风，民应如兰，靡不夙夜，无敢宴安，务农望岁，时或不稔，小心翼翼，恤民以甚，御坐不怡，撒膳赈廪，西流垂精，南金抑弛，永言孝思，天经地义，问谁赞事，英彦髦士，问谁翼侍，博物君子，潜明神鉴，从众屈己，道济群生，为而不恃，先天弗违，後天降时，万物熙熙，怀而慕思，□□缙绅，不谋同辞，岩岩岱宗，想望翠旗，恭惟大行，功成不居，议寝封禅，心栖冲虚，策告不足，太平有馀，七十二君，方之蔑如，思乐天德，等寿嵩华，如何寝疾，背世登遐，迁幸梓宫，孤我邦家，龟筮既袭，吉日惟良，永指太极，宁神峻阳，群后擗踊，长决□□京，圣灵斯顾，岂伊不伤，家无远迩，邦靡小大，四海供职，同轨毕会，茫茫原野，亭亭素盖，缟辂解驾，白虎弭旆，龙□盾即定，玄闼载扃，如天斯崩，如地斯倾，哀哀庶僚，茕茕自愍，彼苍者天，胡宁斯忍，圣君不返，我独旋轸。（《艺文类聚》十三）



◇　杨荆州诔（并序）

维咸宁元年夏四月乙丑，晋故折冲将军荆州刺史东武戴侯荥阳杨使君薨，呜呼哀哉，夫天子建国，诸侯立家，选贤与能，政是以和，周赖尚父，殷凭太阿，矫矫杨侯，晋之爪牙，忠节克明，茂绩惟嘉，将宏王略，肃清荒遐，降年不永，玄首未华，衔恨没世，命也柰何，呜呼哀哉，自古在昔，有生必死，身没名垂，先哲所韪，行以号彰，德以述美，敢托旒旗，爰作斯诔，其辞曰。

邈矣远祖，系自有周，昭穆繁昌，枝庶分流，族始伯乔，氏出杨侯，弈世丕显，允迪太猷，天厌汉德，龙战未分，伊君祖考，方事之殷，鸟则择木，臣亦简君，投心魏朝，策名委身，奋跃渊涂，跨腾风云，或统骁骑，或据领军，笃生戴侯，茂德继期，纂戎洪绪，克构堂基，弱冠味道，无竞惟时，孝实蒸蒸，友亦怡怡，多才丰艺，强记洽闻，目睇毫末，心算无垠，草隶兼善，尺牍必珍，足不辍行，手不释文，翰动若飞，纸落如云，学优则仕，乃从王政，散璞发辉，临轵作令，化行邑里，惠洽百姓，越登司官，肃我朝命，惟此大理，国之宪章，君莅其任，视民如伤，庶狱明慎，刑辟端详，听参皋吕，称侔于张，改授农政，于彼野王，仓盈庾亿，国富兵强，煌煌文后，鸿渐晋室，君以兼资，参戎作弼，用锡土宇，膺兹显秩。青社白茅，亦朱其绂。魏氏顺天，圣皇受终。烈烈杨侯，实统禁戎。司管阊阖，清我帝宫。苛慝不作，穆如和风。谓督勋劳，班命弥崇。

茫茫海岱，玄化未周。滔滔江汉，疆场分流。秉文兼武，时惟杨侯。既守东莞，乃牧荆州。折恶万里，对扬王休。闻善若惊，疾恶如雠。示威示德，以伐以柔。吴夷凶侈，伪师畏逼。将乘雠衅，席卷南极。继褰粮尽，神谋不忒。君子之过，引曲推直。如彼日月，有时则食。负执其咎，功让其力。亦既旋旆，为法受黜。退守丘茔，杜门不出。游目典坟，纵心儒术。祁祁□绅，升堂入室。靡事不咨，无疑不质。位贬道行，身穷志逸。弗虑弗图，乃寝乃疾。昊天不吊，景命其卒。呜呼哀哉！

子襄佐楚，遗言城郢。史鱼谏卫，以尸显政。伊君临终，不忘忠敬。寝伏床蓐，念在朝廷。朝达厥辞，夕殒其命。圣王嗟悼，宠赠衾礻遂。诔德策勋，考终定谥。群辟恸怀，邦族挥泪。孤嗣在疚，寮属含悴。赴者同哀，路人增欷。呜呼哀哉！

余以顽蔽，覆露重阴。仰追先考，执友之心。俯感知己，识达之深。承讳忉怛，涕泪沾襟。岂忘载奔，忧病是沈。在疾不省，于亡不临。举声增恸，哀有馀音。呜呼哀哉！（《文选》）



◇　杨仲武诔（并序）

杨绥，（《文选·齐竟陵文宣王行壮》注作「杨经」。）字仲武，荥阳宛陵人也。中领军肃侯之曾孙，荆州刺史戴侯之孙，东武康侯之子也。八岁丧父。其母郑氏，光禄勋密陵成侯之元女，操行甚高，恤养幼孤，以保□夫家，而免诸艰难。戴侯康侯多所论著，又善草隶之艺。子以妙年之秀，固能综览义旨，而轨式模范矣。虽舅氏隆盛，而孤贫守约，心安陋巷，体服菲薄，余甚奇之。若乃清才俊茂，盛德日新，吾见其进，未见其已也。既藉三叶世亲之恩，而子之姑，余之伉俪焉。往岁卒于德宫里。丧服同次，绸缪累月，苟人必有心，此亦款诚之至也。不幸短命，春秋二十九，元康九年夏五月巳亥卒。呜呼哀哉！乃作诔曰：

伊子之先，弈叶熙隆。惟祖惟曾，载扬休风。显考康侯，无禄早终。名器虽光，勋业未融。笃生吾子，诞茂淑姿。克岐克嶷，知章知微。钩深探赜，味道研机。匪直也人，邦家之辉。子之遘闵，曾未龀髫。如彼危根，当此冲焱。德之休明，靡幽不乔。弱冠流芳，俊声清劭。尔舅惟荣，尔宗惟瘁。幼秉殊操，违丰安匮。撰录先训，俾无陨坠。旧文新艺，罔不必肄。潘杨之穆，有自来矣。矧乃今日，慎终如始。尔休尔戚，如实在己。视子犹父，不得犹子。敬亦既笃，爱亦既深。虽殊其年，实同厥心。日昃景西，望子朝阴。如何短折，背世湮沈。呜呼哀哉！

寝疾弥留，守兹孝友。临命忘身，顾恋慈母。哀哀慈母，痛心疾首。□敫□同生，凄凄诸舅。春兰擢茎，方茂其华。荆宝挺璞，将剖于和。含芳委耀，毁璧摧柯。呜呼仲武，痛哉柰何！德宫之艰，同次外寝。惟我与尔，对筵接枕。自时迄今，曾未盈稔。姑侄继陨，何痛斯甚。呜呼哀哉！

披帙散书，屡睹遗文。有造有写，或草或真。执玩周复，想见其人。纸劳于手，涕沾于巾。龟筮既袭，埏隧既开。痛矣杨子！与世长乖。朝济洛川，夕次山隈。归鸟颉颃，行云徘徊。临穴永诀，抚榇尽哀。遗形莫绍，增恸余怀。魂兮往矣，梁木实摧。呜呼哀哉！（《文选》）



◇　马□督诔（并序）

惟元康七年秋九月十五日，晋故督守关中侯扶风马君卒。呜呼哀哉！初雍部之内属羌反未弭，而编户之氐又肆逆焉。虽王旅致计，终于殄灭，而蜂虿有毒，骤失小利，俾百姓流亡，频于涂炭。建威丧元于好□，州伯宵遁乎大溪。若以偏师裨将之殒首覆军者，盖以十数；剖符专城，纡青拖墨之司，奔走失其守者，相望于境。秦陇之僭，巩更为魁，既己袭□而馆其县。子以眇尔之身，介乎重围之里；率寡弱之众，据十雉之城。群氐如□禺毛而起，四面两射城中。城中凿穴而处，负户而汲。木石将尽，樵苏之竭，刍荛罄绝。于是乎发梁栋而用之，{□勺}以铁钅巢机关，既纵□□而又升焉。爨陈焦之麦，柿□桷之松。用能薪刍不匮，人畜取给，青烟傍起，历马长鸣。凶丑骇而疑惧，乃阙地而攻。子命冗浚堑，□壶镭瓶□以侦之。将穿，响作，内焚□广火薰之，潜氐歼焉。久之，安西之救至，竟免虎口之厄，全数百万石之积，文契书于幕府。

圣朝畴咨，进以显秩，殊以幢盖之制。而州之有司，乃以私隶数口，谷十斛，考讯吏兵，以□贾楚之辞连之。大将军屡抗其疏，曰：「敦固守孤城，独当群寇，以少御众，载离寒暑，临危奋节，保谷全城。而雍州从事，忌敦勋效，极推小疵，非所以褒奖元功。宜解敦禁劾假授。」诏书遽许，而子固已下狱发愤而卒也。朝廷闻而伤之，策书曰：「皇帝咨故督守关中侯马敦，忠勇果毅，率厉有方，固守孤城，危逼获济。宠秩未加，不幸丧亡，朕用悼焉。今追赠牙门将军印绶，祠以少牢。」魂而有灵，嘉兹宠荣。然□士之闻秽，其庸致思乎？若乃下吏之肆其噤害，则皆妒之徒也。嗟乎！妒之欺善，抑亦贸首之雠也。语曰：「或戒其子，慎无为善。」言固可以若是，悲夫！

昔乘丘之战，县贲父御鲁庄公，马惊败绩。贲父曰：「他日未尝败绩，而今败绩，是无勇也。」遂死之。圉人浴马，有流矢在白肉。公曰：「非其罪也。」乃诔之。汉明帝时，有司马叔持者，白日于都市手剑父雠，视死如归。亦命史臣班固而为之诔。然则忠孝义烈之流，慷慨非命而死者，缀辞之士，未之或遗也。天子既已策而赠之，微臣托乎旧史之末，敢阙其文哉？乃作诔曰：

知人未易，人未易知。嗟兹马生，位末名卑。西戎猾夏，乃奋其奇。保此□城，救我边危。彼边奚危？城小粟富。子以眇身，而裁其守。兵无加卫，墉不增筑。婪婪群狄，豺虎竞逐。巩更恣睢，潜□寺官寺。齐万□阚，震惊台司。声势沸腾，种落煽炽。旌旗电舒，戈矛林植。彤珠星流，飞矢雨集。惴惴士女，号天以泣。爨麦而炊，负户以汲。累卵之危，倒悬之急。马生爰发，在险弥亮。精冠白日，猛烈秋霜。棱威可厉，懦夫克壮。沾恩抚循，寒士挟纩。蠢蠢犬羊，阻众陵寡。潜隧密攻，九地之干。惬惬穷城，气若无假。昔命悬天，今也惟马。惟此马生，才博智赡。侦以瓶壶，戾刂以长堑。锸未见锋，火以起焰。薰尸满窟，□□穴以敛。木石匮竭，萁秆空虚。□间然马生，傲若有馀。{□勺}梁为□□，柿松为刍。守不乏械，历有鸣驹。哀哀建威，身伏斧质。悠悠烈将，覆车丧器。戎释我徒，显诛我帅。以生易死，畴克不二。圣朝西顾，关右震惶。分我□庾，化为寇粮。实赖夫子，思谟弥长。咸使有勇，致命知方。我虽末学，闻之前典。十世宥能，表墓旌善。思人爱树，甘棠不翦。矧乃吾子，功深疑浅。两造未具，储隶盖鲜。孰是勋庸，而不获免？猾哉部司，其心反侧。斫善害能丑正恶直。牧人逶迤，自公退食。闻秽鹰扬，曾不戢翼。忘尔大劳，猜尔小利。苟莫开怀，于何不至。慨慨马生，琅琅高致。发愤囹圄，没而犹□氐。呜呼哀哉！安乎出奇，破齐克完。张孟运筹，危赵获安。□人赖子，犹彼谈单。如何吝嫉，摇之笔端？倾仓可赏，矧云私粟？狄隶可颁，况曰家仆？剔子双龟，贯以三木。功存□城，身死□狱。凡尔同围，心焉摧剥。扶老携幼，街号巷哭。呜呼哀哉！

明明天子，旌以殊恩。光光宠赠，乃牙共门。司勋颁爵，亦兆后昆。死而有灵，庶慰冤魂。呜呼哀哉！（《文选》）





卷九十三




◎　潘岳（四）



◇　太宰鲁武公诔（案：鲁公贾充。）

昂昂公侯，实天诞育。八元斯九，五臣兹六。惟帝以公，通扬祖宗。延登东序，服衮珥彤。□□□□、□□□□。使夫庙疑，定于神算。掩讨逆节，折冲江湖。走钦擒俭，枭诞毙吴。公于出征，爰整其旅。垒未越郊，麾不及举。秦凉获□，西戎即叙。年逾知命，位极人臣。家无馀禄，贵而食贫。他人之贤，譬彼丘陵。邈矣公侯，如日之升。泰山其颓，寝疾不兴。遐尔曷仰，社稷焉凭。生则荣易，终哀实难。靡不春华，鲜克岁寒。於呼公陨，率土含酸。赵丧望诸，列国同伤。秦亡蹇叔，舂者不相。桃李不言，下自成行。德之休明，没能弥彰。（《书钞》三十八《艺文类聚》五十五，《文选》王融《曲水诗·序》注，又《褚渊碑文》注引两条，又《齐安陆王碑文》注。）





◇　庾尚书诔

宽而能怀，威而不猛。化行如形，民应如影。□壹□壹虚坐，翩翩玄幕。几筵生尘，空馆寥廓。（《艺文类聚》四十八）



◇　夏侯常侍诔（并序）

夏侯湛，字孝若，谯人也。少知名，弱冠辟太尉府，贤良方正徵，仍为太子舍人、尚书郎、野王令、中书郎、南阳相。家艰迄还，顷之，选为太子仆，未就命而世祖崩。天子以为散骑常侍，从班列也。春秋四十有九，元康元年夏五月壬辰寝疾卒于延喜里第。呜呼哀哉！乃作诔曰：

禹锡玄圭，实曰文命。克明克圣，光启夏政。其在于汉，迈勋惟婴。思弘儒业，小大双名。显祖曜德，牧兖及荆。父守淮岳，治亦有声。英英夫子，灼灼其隽。飞辩□藻，华繁玉振。如彼随和，发彩流润。如彼锦缋，列素点绚。人见其表，莫测其里。徒谓吾生，文胜则史。心照神交，唯我与子。且历少长，逮观终始。子之承亲，孝齐闵参。子之友悌，和如瑟琴。事君直道，与朋信心。虽实唱高，犹赏尔音。

弱冠厉翼，羽仪初升。公弓既招，皇舆乃徵。内赞两宫，外宰黎蒸。忠节允著，清风载兴。泱彼乐都，宠子惟王。设官建辅，妙简邦良。用取喉舌，相尔南阳。惠训不倦，视民如伤。乃眷北顾，辞禄延喜。余亦偃息，无事明时。畴昔之游，二纪于兹。班白携手，何欢如之！居吾语汝，众实胜寡。入恶隽异，俗疵文雅。执戟疲杨，长沙投贾。无谓尔高，耻居物下。子乃洗然，变色易容。慨焉叹曰：道固不同。为仁由己，匪我求蒙。谁毁谁誉？何去何从？莫涅匪缁，莫磨匪磷。予独正色，居屈志申。虽不尔以，犹致其身。献替尽规，媚兹一人。谠言忠谋，世祖是嘉。将仆储皇，奉辔承华。先朝末命，圣列显加。入侍帝闱，出光厥家。我闻积善，神降之吉。宜享遐纪，长保天秩。如何斯人，而有斯疾。曾未知命，中年陨卒。呜呼哀哉！

唯尔之存，匪爵而贵。甘食美服，重珍兼味。临终遗誓，永锡尔类。敛以时袭，殡不简器。谁能拔俗，生尽其养？孰是养生，而薄其葬？渊哉若人！纵心条畅。杰操明达，困而弥亮。柩辂既祖，容体长归。存亡永诀，逝者不追。望子旧车，览尔遗衣。忄□抑失声，迸涕交挥。非子为恸，吾恸为谁？呜呼哀哉！

日往月来，暑退寒袭。零露沾凝，劲风凄急。惨尔其伤，念我良执。适子素馆，抚孤相泣。前思未弭，後感仍集。积悲满怀，逝矣安及！呜呼哀哉！（《文选》，《艺文类聚》四十八。）





◇　南阳长公主诔

昔唐女嫔妫，《书》叙厘降之美；周姬适齐，《诗》咏肃雍之歌。汉之新野，以节义垂号千载；伊晋之献主，以聪明睿智。考终定谥，兹可谓母仪纯备，迈踪古烈者也。惜乎不永，背世湮沈。爰托素旗，式章徽音。主之诞育，既慕洪胄。德之休明，亦固天授。思心婉娈，淑质纯茂。母仪不忒，内则靡疚。肇自弱笄，有馥其芬。言告言归，作合于荀。在贵思降，处逸能勤。上虔诸姑，下接支嫔。内谐闺阈，外和族姻。终温且惠，淑慎其身。积善馀庆，启兹名胤。厉以惠肃，诲以柔顺。主实体化，不言而信。二子遵式，匪严而峻。於穆献后，（《初学记》十作「献主」。）奕代熙盛。重作大司，黎牧火正。国之仁姑，家之慈母。天道辅贤，宜享遐寿。如何短命，曾不华首？寝疾弗兴，繁荣摧朽。呜呼哀哉！容车戒路，祖奠在庭。□骖踌躇，服马悲鸣。皇舆亲临，望旗失声。列辟咸起，洒泪沾缨。呜呼哀哉！既次墓门，降柩升□盾。灵衣从风，素幕生尘。明燎守夜，竦绋俟晨。□敫□敫遗嗣，茕茕孤臣。号无废音，涕不辍巾。



◇　皇女诔

厥初在鞠，王质华繁。玄发□曜，蛾眉连娟。清颅横流，明眸朗鲜。迎时夙智，望岁能言。亦既免怀，提携紫庭。聪惠机警，授色应声。□□其进，好曰之经。辞合容止，闲于幼龄。猗猗春兰，柔条含芳。落英凋矣。从风飘□。妙妙弱媛，窈窕淑良。孰是人斯，而罹斯殃？灵殡既祖，次此暴庐。披览遗物，徘徊旧居。手泽未改，领腻如初。孤魂遐逝，存亡永殊。呜呼哀哉！（《艺文类聚》十六）



◇　邢夫人诔

临命相诀，交腕握手。（《文选·恨赋》注）



◇　从姊诔

义心清尚，莫之与邻。（《文选》颜延之《秋胡诗》注）



◇　秦氏从姊诔

家失慈覆，世丧母仪。（《文选》谢庄《宣贵妃诔》注）



◇　贾充妇宜城宣君诔

昔在武公，葬礼殊伦。伉俪一体，朝仪则均。行成于己，名生于人。考终定谥，实曰宣君。祝宗莅事，卿相奉引。轻车整驾，介士列阵。鸾路依容，□车升榇。（《晋书·谢琰传》，《御览》二百二。）



◇　虞茂春诔

姨抚坟兮告辞，皆莫能兮仰视。（《文选》谢灵运《庐陵王墓下诗》注）



◇　司空密陵侯郑袤碑

公虽违华衮，犹朱其绂。（《文选·齐竟陵王行状》注。）

陈谟台阶，翼和鼎实，显绩成于台省，清风畅于所莅；故能老安少怀，遂至迩亲。凡厥□绅之士，所以挹酌洪流、含咀英芳者，犹旱苗之仰膏雨，湛露之□朝阳也。铭曰：

於铄元侯，则大垂象。弘操岳峻，宇量深广。允恭克让，宣哲清朗。有始有卒，可大可久。言由忠信，行履孝友。光光金貂，再冠其首。赫赫皇符，仍折其部。义格皇穹，德冠群后。清风显烈，没而不朽。（《艺文类聚》四十七）



◇　荆州刺史东武戴侯杨使君碑

肇字秀初，荣阳人，（《文选·怀旧赋》注。）骁骑府君之嫡孙，领军肃侯之嗣子。（《文选·杨荆州诔》注。）君诞保灵和，继期载德，宣哲清朗，直道高尚。若乃嘉号推贤，博爱济众，邦党服其义，而□绅慕其风。（《艺文类聚》五十。）嘉平初除轵令、（《文选·杨荆州》诔注。）迁治书侍御史，（同上。）兼统大理之任，（同上。）除野王典农中郎将。（同上）于时文后历数在躬，相国幕府，实允华夏，九德咸事，俊□在官，成君名器，纳字参军。（《艺文类聚》五十，又《文选·杨荆州诔》注作「为参军」。）五等初建，封东武子。（《文选》注同上。）皇祖之始，典戎武卫，（同上。）以清宫勋劳，进封东武伯，（同上。）领东莞相荆州刺史，（同上。）加折冲将军。（同上。）宏略被于南国，美化行乎江汉。西陵之役，悬军深入，亲薄寇垒，躬行天诛；既而救兵不进，粮尽道穷，因乃怃然回虑，殿其众而返。虽为法受黜，勋庸未崇，而天下服其勇，世主思其忠。（《艺文类聚》五十。）肇薨，天子愍焉，遣谒者祠以太牢，谥曰戴侯。（《文选·诔》注，又略见《怀旧赋》注。）



◇　都乡碑

自中牟故县以西，西至于清沟。（《水经》二十二《渠水注》）





◇　景献皇后哀策文

於穆先后，俪黄协运，世宗之胤，德博化先，用俭礼峻，任姒隆周，后亦母晋，终温且惠。其仪淑慎，既慎其仪，克明礼教，抚翼齐蕃，训成弘操，其慈有威，不舒不暴，乃家乃邦，是则是效。嗟余艰屯，仍遭不造，靡恃惟妣。景命弗保，心之云痛，痛贯穹昊，袭龟筮之良辰。启幽房之潜□遂，整武驾之隆牡，结龙□之缟驷，望旗常而崩摧。彼□□□京以增欷，口呜咽以失声，目横迸以洒泪，邈雨绝于宫闱，长无觌于仿佛。（《艺文类聚》十五）



◇　羊夫人谥策文

光启洪祚，庆流万国。（《文选·齐安陆王碑文》注）



◇　伤弱子辞

惟元康二年春三月壬寅，弱子生。夏五月，余之长安。壬寅，次于新安之千秋亭。甲辰而弱子夭，越翼日乙巳，瘗于亭东，感赢博之哀。乃伤之曰：柰何兮弱子，邈弃尔兮丘林。还眺兮坟瘗，草莽莽兮木森森。伊遂古之遐胄，逮祖考之永延。咨吾家之不嗣，羌一适之未甄。仰崇堂之遗构，若无津而涉川。叶落永离，覆水不收。赤子何辜？罪我之由。（《艺文类聚》三十四，《文选》潘岳《西征赋》注，《御览》一百九十四。）



◇　金鹿哀辞

嗟我金鹿，天资特挺。□发凝肤，蛾眉蛴领。柔情和泰，朗心聪警。呜呼上天，胡忍我门？良嫔短世，令子天昏。既披我干，又翦我根。槐如《疒鬼》木，枯□独存。捐子中野，遵我归路。将反如疑，回首长顾。



◇　阳城刘氏妹哀辞

鸟鸣于柏，乌号于荆。徘徊踯躅，立闻其声。相彼羽族，矧伊人情。叩心长叫，痛我同生。诞育圣王，发奇稚齿。如彼名驹，昂昂千里。刘氏怀宝，未曜随和。伊予轻弱，弗克负荷。禄微于朝，贮匮于家。俾我令妹，勤俭备加。珍羞罕御，器服靡华。抚膺恨毒，逝矣柰何！哀哀母氏，蒸蒸圣慈。震恸擗□，何痛如之！魂而有灵，岂不慕思。嗟哉往矣。当复何时？

◇　妹哀辞

庭祖两柩，路引双□需。尔身尔子，永与世辞。（《文选·宣贵妃诔》注）



◇　悲邢生

周文公之苗裔，子元舅之洪胄。厉操确其不拔，乡誉著而日就。妙邦畿而高察，雄州闾以擢秀。茂实畅矣，而休名未衍。其财至贫，其位至贱。而死之日，奔者盈庭。停余车而在郊，抚灵榇以增悲。瞻□需容而想像，曾无觌乎馀辉。送子兮境垂，永诀兮路岐。一别兮长绝，尽哀兮告离。



◇　京陵女公子王氏哀辞

猗欤公子，委女惟王。生自洪胄，廪兹义方。盼倩粲丽，窈窕淑良。如彼春兰，吐葩含芳。葩以霜陨，芳以歇尽。彼苍者天，胡宁斯忍？曾未弱笄，无疾而陨。官朝震惊，靡人不愍。嗟尔母氏，劬劳抚鞠。恩斯勤斯，是长是育。帷屏媚子，奄离顾复。哀无废心，涕不辍目。于以祖之？于掖闺庭。于以送之？陵冈崔嵬。仆马回眷，旗□旋飞。夕阳失映，晴鸟忘归。皎皎宵月，载盈载微。冥冥公子，一往不追。长夜无旦，孤魂曷依。



◇　为任子咸妻作孤女泽兰哀辞

泽兰者，任子咸之女也。涉三龄，未没衰而殒，余闻而悲之，遂为其母辞：

茫茫造化，爰启英淑。猗猗泽兰，应灵诞育。□发蛾眉，巧笑美目。颜耀荣苕，华茂时菊。如金之精，如兰之馥。淑质弥畅，聪惠日新。朝夕顾复，夙夜尽勤。彼苍者天，哀此矜人！胡宁不惠，忍予眇身？俾尔婴孺，微命弗振。俯览衾衤遂，仰诉穹□。弱子在怀，既生不遂。存靡托躬，没无遗类。耳存遗响，目想馀颜。寝席伏枕，摧心剖肝。相彼鸟矣，和鸣嘤嘤。矧伊兰子，音影冥冥。彷徨丘垄，徙倚坟茔。（《艺文类聚》三十四）





◇　哀永逝文

启夕兮宵兴，悲绝绪兮莫承。俄龙□需兮门侧，嗟俟时兮将升。嫂侄兮忄章惶，慈姑兮垂矜。闻鸣鸡兮戒朝，咸惊号兮抚膺。逝日长兮生年浅，忧患众兮欢乐鲜。彼遥思兮离居，叹河广兮宋远。今柰何兮一举，邈终天兮不反。尽余哀兮祖之晨，扬明燎兮援灵□盾。彻房帷兮席庭筵，举酹觞兮告永迁。凄切兮增欷，俯仰兮挥泪。想孤魂兮眷旧宇，视倏忽兮若仿佛。徒仿佛兮在虑，靡耳目兮一遇。停驾兮淹留，徘徊兮故处。周求兮何获，引身兮当去。去华辇兮初迈，马回首兮旋旆。风泠泠兮入帷，云霏霏兮承盖。鸟俯翼兮忘林，鱼仰沫兮失濑。怅怅兮迟迟，遵吉路兮凶归。思其人兮已灭，览馀迹兮未夷。昔同涂兮今异世，忆旧欢兮增新悲。谓原隰兮无畔，谓川流兮无岸。望山兮寥廓，临水兮浩汗。视天日兮苍茫，面邑里兮萧散。匪外物兮或改，固欢哀兮情换。嗟潜隧兮既敞，将送形兮长往。委兰房兮繁华，袭穷泉兮朽壤。中慕叫兮擗□，之子降兮宅兆。抚灵榇兮诀幽房，棺冥冥兮埏窈窕。户阖兮灯灭，夜何时兮复晓。归反哭兮殡官，声有止兮裒无终。是乎非乎何皇，趣一遇兮目中。既遇目兮无兆，曾寤寐兮弗梦。既顾瞻兮家道，长寄心兮尔躬。重曰：已矣！此盖新哀之情然耳。渠怀之其几何？庶无愧兮庄子。（《文选》，《艺文类聚》三十四。）



◇　哭弟文

视不见兮听不闻，逝日远兮忧弥殷。终皓首兮何时忘，情楚恻兮常苦辛。（《艺文类聚》二十一）





◇　为杨长文作弟仲武哀祝文

悠悠上天，我独何辜？祖考早世，兄弟幼孤。备尝艰毒，同集蓼荼。父兮生我，过庭靡闻。母兮鞠我，宁一苦辛！日顾日复，我弟我身。并自垂发，越于成人。□哲聪朗，纯粹温良。烈烈清风，邦族之望。母氏劬劳，庶尔之报。彼苍者天，子何不吊？歼我令弟，穷泉是造。无父何怙，无弟何友？茕茕此身，哀哀慈母。烦冤痛毒，抚心思咎。哀尔薄祜，逢家多阻。弱冠未室，盛年绝绪。丧庭寥廓，庐位无主。冥冥长夜，窈窕玄宇。当复何时，见我仲武。于以□之？于其王父。魂而有灵，神其宁处。（《艺文类聚》三十四）



◇　吊孟尝君文

人罔贵贱，士无真伪。延人如归，望宾若企。出掘秦机，入专齐政。右眄而嬴强，左顾而田竞。且以造化为水，天地为舟。乐则齐喜，哀则同忧。岂区区之国，而大邦是谋？琐琐之身，而名利是求。畏首畏尾，束奔西囚。志挠于木偶，命悬于狐裘。（《艺文类聚》四十）



◇　为诸妇祭庾新妇文

潜形幽榇，宁神旧宇。室虚风生，床尘帷举。自我不见，载离寒暑。虽则乖隔，哀亦时叙。启殡今夕，祖行明朝。雨绝华庭，埃灭大宵。俪执箕帚，偕奉夕朝。仿佛未行，顾瞻弗获。伏膺饮泪，感今怀昔。怀昔伊何？祁祁娣姒。感今伊何？冥冥吾子。形未废目，音犹在耳。（《艺文类聚》三十八。又《文选》颜延之《元皇后哀册文》注「怀昔」作「惟昔」。）





◇　草愍怀太子祷神文

陛下宜自了，不自了，吾当入了之。中宫又宜速自了，不了，吾当手了之。并谢妃共要克期而两发，勿疑犹豫致後患。茹毛饮血于三辰之下，皇天许当埽除患害，立道文为王，蒋为内主；愿成当三牲祠北君，大赦天下，要疏如律令。（《晋书·愍怀太子传》）





卷九十四




◎　潘尼（一）

尼字正叔，岳从子，汉尚书右丞勖孙。太康中举秀才，为太常博士，历高陵令淮南王允镇东参军。元康初拜太子舍人，除宛令，入补尚书郎，转著作郎。赵王伦篡位，引疾去。齐王□引为参军，封为安昌公，历黄门侍郎散骑常侍侍中秘书监。永兴末为中书令。永嘉中迁太常卿。有集十卷。



◇　苦雨赋

气触石而结蒸兮，云肤合而仰浮。雨纷射而下注兮，潦波涌而横流。岂信宿之云多？乃逾月而成霖。瞻中塘之浩汗，听长□之涔涔。始蒙氵蔑而徐坠，终滂霈而难禁。悲列宿之匿景，悼太阳之幽沈。云暂披而骤合，雨乍息而亟零。旦氵从氵从以达暮，夜淋淋以极明。鼋鼍游于门闼，蛙虾嬉乎中庭。惧二源之并合，畏黔首之为鱼。处者含悴，（《初学记》作「仓悴」。）于穷巷，行者叹息于长衢。（《艺文类聚》二，《初学记》二。）

收绛□于汉阴。（《初学记》「霁晴」门，《御览》十四。）



◇　恶道赋

（《艺文类聚》作《西道赋》，今从《书钞》、《初学记》。）

异山河之□□厄，倦关谷之盘纡。车低徊于潜轨，马□傺于险涂。狗肘还句，羊角互戾。菟窟连投，十数亿计。石子之润，坎坎之穴。支体为之危竦，形骸为之疲曳。此亦行者之艰难，羁旅之困毙。若其名坂，则羊羹八特，成皋黄马。回波激浪，飞沙飘瓦。马则顿踬狼傍，虺颓玄黄；牛则体疲力竭，损食丧肤。《尢骨》蹄穿岭，靡髋脱躯。（《艺文类聚》七，又略见《书钞》一百五十七。）

道深地狭，坂峭轨长。轮舆颠覆，人马仆僵。（《初学记》二十四）

反□追倒驾，闲戴从庄。触壁届轴，诘坑低昂。（《北堂书钞》一百四十一）



◇　怀退赋

伊畴昔之怀愤，思天飞以远迹。望循涂而投轨，逆翔风以理翮。翼云雾之可凭，希天路之开辟。何时愿之多违？奄就羁以服役。困吴坂之峻□，畏盐车之严□。嗟游处之弗遇，奚郁悒之难任？背宇宙之寥廓，罗网罟之重深。常屏气以敛迹，焉游豫以娱心。傅释板以亮殷，望投竿而相姬。穷独善以全质，达兼利以济时。时安志于柱史，由抗迹于嵩箕。理殊涂而同归，虽百虑其何思？敢因虚以托谈，遂逡巡而造辞。（《艺文类聚》二十六）

岂遁世之独立兮，庶北门之在兹。归幽岩之潜穴兮，托峻岳之崇基。（《北堂书钞》一百五十八）



◇　东武馆赋（并序）

东武馆者，盖东武阳侯之馆也。俄而迁居，谓余曰：「吾将老焉，故有终焉之志，而无移易之意，子且为我赋之。」（《艺文类聚》六十三，《御览》一百九十四。）

嘉大雅之洪操，美明哲之保身。惩都邑之迫险，餍里巷之嚣尘。慕古公之胥宇，羡孟氏之审邻。将迁居于爽垲，乃投迹于里仁。前则行旅四凑，通衢交会。水泛轻舟，陆方羽盖。後则崇山崔嵬，茂林幽蔼。弥望远览，□氵养夷泰。表里山河，出入襟带。若乃潜流旁注，飞渠脉散。芙蓉映渚，灵芝蔽岸。于是逍遥灵沼，游豫华林。弯弓抚弹，娱志荡心。括不空纵，纶不苟沈。游鳞双跃，落羽相寻。膳夫进俎，虞人献鲜。春醴九酝，嘉豆百笾。随波溯流，乍往乍旋。（《艺文类聚》六十三）

飞甘瓜于浚水，投素柰于青渠。（《艺文类聚》八十六，《御览》九百七十。）



◇　钓赋

抗余志于浮云，乐余身于蓬庐。寻渭滨之远迹，且游钓以自娱。左援修竹，右纵飞纶。金钩厉距，甘饵垂芬。众鲲奔涌，游鳞横集。触饵见擒，值钩被执。长缴缤纷，轻竿翕熠。云往飚驰，光飞电入。曜灵未及惊策，盖已获其数十。且夫燔炙之鲜，煎熬之味。百品千变，殊芳异气。随心适好，不可胜记。乃命宰夫，脍此潜鲤。名工习巧，飞刀逞技。电剖星流，芒散缕解。随风离锷，连翩雪累。西戎之蒜，南夷之姜。酸咸调适，齐和有方。红《麦商》之饭，糅以菰梁。五味道洽，馀气芬芳。和神安体，易思难忘。（《艺文类聚》六十六，《书钞》一百四十二引三条，一百四十四，又一百四十五引三条，《初学记》二十二，《御览》八百五十又九百七十七。）



◇　火赋

览天人之至周，嘉火德之为贵。含太阳之灵辉，体淳刚之正气。先圣仰观，通神悟灵。穷神尽数，研几至精。形生于末兆，声发于无象。寻之不得其根，听之不闻其响。来则莫见其迹，去则不知其往。似大道之未离，而元气之灏忄养。故能博赡群生，资育万类。盛而不暴，施而不费。其变无方，其用不匮。钻燧造火，陶冶群形。协和五味，革变膻腥。酒醴烹饪，于斯获成。尔乃狄牙典膳，百品既陈。和羹酋□□，旨酒浓醇。烹鼋煮鼍，灼龟□霍鳞。若乃流金化石，铄铁融铜。造制戎器，以戒不恭。砥炼兵械，整饬军容。四海宁□，边境无寇。韬以戢剑，解甲释胄。销镝为耒，铸戈为耨。战士反于耕农，戎马放于外厩。及至焚野燎原，埏光赫戏。林木摧拉，砂砾煎糜。腾光绝览，云散霓披。遂乃冲风激扬，炎光奔逸。玄烟四合，云蒸雾萃。山林为之崩□也，川泽为之涌沸。去若风驱，疾如电逝。纷纶纡转，倏忽横厉。萧条长空，野无孑遗。无隰不灰，无垧不毙。震响达乎八冥，流光烛乎四裔。榛芜既除，九野谧清。荡枝瘁于凛秋，候来春而改生。其扬声发怒，则雷霆之威也；明照远鉴，则日月之晖也；甄陶品物，则造化之制也；济育群生，则天地之惠也。是以上圣拟火以制礼，郑侨据猛以立政。功用关乎古今，勋绩著乎百姓。（《艺文类聚》八十，《初学记》二十五。）

若夫名刀宝剑，旷世绝殊。炼质于昆吾之灶，定形于薛烛之炉。（《北堂书钞》一百二十二引两条皆作《火赋》，张溥本作《武库赋》，非。）



◇　琉璃碗赋

览方贡之彼珍，玮兹碗之独奇。济流沙之绝险，越葱岭之峻危。其由来也阻远，其所托也幽深。据重峦之亿仞，临洪溪之万寻。接玉树与琼瑶，邻沙棠与碧林。瞻阆风之崔嵬，顾玄圃之萧参。于是游西极，望大蒙。历锺山，窥烛龙。觐王母，访仙童。取琉璃之攸华，诏旷世之良工。纂玄仪以取象，准三光以定容。光映日耀，圆成月盈。纤瑕罔丽，飞尘靡停。灼烁旁烛，表里相形。凝霜不足方其洁，澄水不能喻其清。刚坚金石，劲励琼玉。磨之不磷，涅之不浊。举兹碗以酬宾，荣密坐之曲宴。流景炯晃以内澈，清醴瑶琰而外见。（《艺文类聚》七十三，又八十四。）



◇　□毒瑁碗赋

有玳瑁之奇宝，亦同旅于介虫。下法川以矩夷，上拟乾而规隆。或步趾于清源，或掉尾于泥中。随阴阳以潜跃，与龟龙乎齐风。包神藏智，备体兼才。高下斯处，水陆皆能。文若绮波，背负蓬莱。尔乃遐夷效珍，越裳贡职。横海万里，逾岭千亿。挺璞荒峦，□藻辰极。光曜炫晃，昭烂□翕□。嘉斯宝之兼美，料众珍而靡对。文不烦于错缕，采不假乎藻绩。岂翡翠之足俪，胡犀象之能逮。（《艺文类聚》八十四）



◇　扇赋

夫器有轻粗，用有疏密。安众以方为体，五明以圆为质。或托形于竹素，或取固于胶漆。至若羽扇，靡雕靡刻。方圆不应于规矩，裁制不由于绳墨。始显用于荒蛮，终表奇于上国。（《北堂书钞》一百三十四引三条。）

（案：《初学记》二十七、《御览》九百九十六有潘尼《秋菊赋》，今编入《潘岳集》。）



◇　安石榴赋（并序）

安石榴者，天下之奇树九州之名果。是以属文之士，或叙而赋之，盖感时而骋思，睹物而兴辞。

余迁旧宇，爰造新居。前临旷泽，却背清渠。实有斯树，植于堂隅。华实并丽，滋味亦殊。可以乐志，可以充虚。朱芳赫奕，红萼参差。含英吐秀，乍含乍披。遥而望之，焕若随珠耀重川；详而察之，灼若列宿出云间。湘涯二后，汉川游女，携类命畴，逍遥避暑。托斯树以栖迟，逆祥风而容与。尔乃擢纤手兮舒皓腕，罗袖靡兮流芳散。披绿叶于修条，缀朱华兮弱干。岂金翠之足珍，实兹葩之可玩。商秋授气，收华敛实。千房同蒂，十子如一。缤纷磊落，垂老曜质。（已上四句从《初学记》二十八补。）滋味浸液，馨香流溢。（《艺文类聚》八十六）



◇　桑树赋

从明储以省膳，憩便房以偃息。观兹树之特伟，感先皇之攸植。蔚萧森以四射，邈洪亻庸而端直。尔乃徘徊周览，俯仰逍遥。俯睨灵根，上眺修条。洞房芳泉于九壤，含溢露于清霄。倚增城之飞观，拂绮窗之疏寮。下迢递以极望，上扶疏而参差。匪众乌之攸萃，相皇鸾之羽仪。理有微而至显，道有隐而应期。岂皇晋之贞瑞，兆先见而启兹？起寻抱于纤毫，崇万匮于始基。（《艺文类聚》八十八）



◇　芙蓉赋

或擢茎以高立，似雕辇之翠盖。或委波而布体，疑连璧之攒会。（《御览》九百九十九）



◇　朝菌赋序

朝菌者，盖朝华而暮落，世谓之木□堇；或谓之日及。诗人以为舜华，宣尼以为朝菌。其物向晨而结，建明而布，见阳而盛，终日而殒，不以其异乎？何名之多也？（《艺文类聚》八十九，《文选》陆机《叹逝赋》注。）



◇　鳖赋（并序）

皇太子游于玄圃，遂命钓鱼，有得鳖而戏之者，令侍臣赋之。

翩衔钩以振掉，吁骇人而可恶。既颠坠于岩岸，方盘跚而雅步。或延首以鹤顾，或顿足而鹰距。或曳尾于泥中，或缩头于壳里。若乃秋水暴骇，百川沸流。有东海之巨鳖，乃负山而吞舟。（《艺文类聚》九十六）



◇　答傅咸诗序

司徒左长史傅长虞会定九品。左长史宜得其才，屈为此职。此职执天下清议，宰割百国，而长虞性直而行，或有不堪。余与之亲，作诗以规焉。（《艺文类聚》三十一）



◇　赠二李郎诗序

元康六年，尚书吏部郎汝南李光彦迁汲郡太守，都亭侯江夏李茂曾迁平阳太守。此二子皆弱冠知名，历职显要，旬月之间，继踵名郡。离俭剧之勤，就放旷之逸，枕鸣琴以俟远致。离别之际，各斐然赋诗。（《御览》二百五十九）



◇　七月七日玄圃园诗序

七月七日，皇太子会于玄圃园，有令赋诗。（《初学记》十）



◇　释奠颂

元康元年冬十二月，上以皇太子富于春秋，而人道之始莫先于孝悌，初命讲《孝经》于崇政殿。实应天纵生知之量，微言奥义，发自圣问，业终而体达。三年春闰月，将有事于上庠，释奠于先师，礼也。越二十四日景申，侍祠者既齐，舆驾次于太学。太傅在前，少傅在後，恂恂乎弘保训之道；宫臣毕从，三率备卫，济济乎萧翼赞之敬。乃扫坛为殿，悬幕为宫。夫子位于西序，颜回侍于北墉。宗伯掌礼，司仪辩位。二学儒官，□绅先生之徒，垂缨佩玉，规行矩步者，皆端委而陪于堂下，以待执事之命。设樽篚于两楹之间，陈□洗于阼阶之左。几筵既布，锺悬既列，我后乃躬拜俯之勤，资在三之义。谦光之美弥劭，阙里之教克崇，穆穆焉，邕邕焉，真先王之徽典，不刊之美业，允不可替已。于是牲馈之事既终，享献之礼已毕，释玄衣，御春服，弛斋禁，反故式。天子乃命内外郡司、百辟卿士、蕃王三事，至于学徒国子，咸来观礼，我后皆延而与之燕。金石箫管之音，八佾六代之舞，铿锵《门堂》《门□》，般辟俯仰，可以徵神涤欲，移风易俗者，罔不毕奏。抑淫哇，屏《郑》《卫》，远佞邪，释巧辩。是日也，人无愚智。路无远迩，离乡越国，扶老携幼，不期而俱萃。皆延颈以视，倾耳以听，希道慕业，洗心革志，想洙泗之风，歌来苏之惠。然後知居室之善，著应乎千里之外；不言之化，洋溢于九有之内。於熙乎若典，固皇代之壮观，万载之一会也！尼昔忝礼官，尝闻俎豆。今厕末列，亲睹盛美。氵□渍徽猷，沐浴芳润，不知手舞口咏，窃作颂一篇。义近辞陋，不足测盛德之形容，光圣明之遐度。其辞曰：三元（《艺文类聚》作「三光」。）迭运，五德代微。黄精既亢，素灵乃晖。有皇承天，造我晋畿。祚以大宝，登以龙飞。宣基诞命，景熙遐绪。三分自文，受终惟武。席卷要蛮，荡定荒阻；道济群生，化流率土。後帝承哉，丕隆曾构。奄有万方，光宅宇宙。笃生上嗣，继期挺秀。圣敬日跻，□哲闳茂。留精儒信，敦阅（《初学记》作「敦悦」。）古训。遵道让齿，降心下问。铺以金声，光以玉润。如日之升，如乾之运。乃延台保，乃命学臣。圣容穆穆，侍讲□□。抽演微言，启发道真。探幽穷赜，温故知新。讲业既终，精义既研。崇圣重师，卜日告奠。陈其三牢，引其四县。既戒既式，乃盥乃荐。恂恂孔圣，百王攸希。□□颜生，好学无违。曰皇储后，体神合几。兆吉先见，知来洞微。济济二宫，蔼蔼庶僚。俊□鳞萃，髦士盈朝。如彼和肆，莫匪琼瑶；如彼《仪凤》，乐我《云韶》。琼瑶谁剖？四门洞开；《云韶》奚乐？神人允谐。蝉冕耀庭，细□振阶。德以谦光，仁以恩怀。我酒惟清，我肴惟馨。舞以六代，歌以九成。

莘莘胄子，祁祁学生。洗心自百，观国之荣。学犹莳苗，化若偃草。博我以文，弘我以道。万邦蝉蜕，矧乃俊造。钻蚌莹珠，剖石□藻。丝匪玄黄，水罔方圆。引之斯流，染之斯鲜。若金受范，若埴在甄。上好如云，下效如川。

昔在周兴，王化之始。曰文曰武，时惟世子。今我皇储，济圣通理。缉熙重光，於穆不已。於穆伊何？思文哲后。媚兹一人，实副元首。孝洽家邦，光照九有。纯嘏自晋，永世昌阜。微微下臣，过充近侍。猥蹑风云，鸾龙是厕。身澡芳流，目玩盛事。竭诚作颂，祗咏圣志。（《晋书·潘尼传》。又略见《艺文类聚》三十八，又《初学记》十四引两条。）



◇　後园颂

芒芒在昔，悠悠结绳。太朴未散，玄化沾凝。羲皇继踵，三代相承。五德更王，文质迭兴。天命匪谌，□谦辅信。乃眷我皇，光有大晋。应期纳祚，天人是顺。和气四充，惠泽旁润。神祗告祥，四灵效质。游龙升云，仪凤翳日。甘露晨流，醴泉涌溢。华夏既宁，八荒静谧。人亦有言，吾何以休！乃延卿士，从皇以游。长筵远布，广幕四周。嘉肴惟芳，旨酒思柔。岩岩峻岳，汤汤玄流。翔鸟鼓翼，游鱼载浮。明明天子，肃肃庶官。文士济济，武夫桓桓。讲艺华林，肆射後园。威仪既具，弓矢斯闲。恂恂谦德，穆穆圣颜。赐以宴饮，诏以话言。黍稷既登，货财既丰。仁风潜运，皇化弥隆。征夫释甲，战士罢戎。遐夷慕义，绝域望风。无或慢易，在始虑终。无或安逸，在盈思冲。（《艺文类聚》□□□、《初学记》二十四。）

鼓腹岩穴，击壤路隅。藉颂洪德，拟迹群儒。（《北堂书钞》一百五十八）





卷九十五




◎　潘尼（二）



◇　安身论

盖崇德莫大乎安身，安身莫尚乎存正，存正莫重乎无私，无私莫深乎寡欲。是以君子安其身而後动，易其心而後语，定其交而後求，笃其志而後行。然则动者，吉凶之端也；语者，荣辱之主也；求者，利病之几也；行者，安危之决也。故君子不妄动也，动必适其道；不徒语也，语必经于理；不苟求也，求必适于义；不虚行也，行必由于正。夫然，用能免或系之凶，享自天之□。故身不安则殆，言不从则悖，（《艺文类聚》「从」作「顺」。）交不审则惑，行不笃则危。四者行乎中，则忧患接乎外矣。忧患之接，必生于自私，而兴于有欲。自私者不能成其私，有欲者不能济其欲，理之至也。欲苟不济，能无争乎？私苟不从，能无伐乎？人人自私，家家有欲，众欲并争，群私交伐。争，则乱之萌也；伐，则怨之府也。怨乱既构，危害及之，得不惧乎？

然弃本要末之徒，恋进忘退之士，莫不饰才锐智，抽锋擢颖，倾侧乎势利之交，驰骋乎当涂之务。朝有弹冠之朋，野有结绶之友，党与炽于前，荣名扇其後。握权，则赴者鳞集；失宠，则散者瓦解；求利，则托刎颈之欢；争路，则构刻骨之隙。于是浮伪波腾，曲辩云沸，寒暑殊声，朝夕异价，驽蹇希奔放之迹，铅刀竞一割之用。至于爱恶相攻，与夺交战，诽谤□尊□沓，毁誉纵横，君子务能，小人伐技，风颓于上，俗弊于下。祸结而恨争也不强，患至而悔伐之未辩，大者倾国丧家，次则覆身灭祀。其故何邪？岂不始于私欲而终于争伐哉！

君子则不然。知自私之害公也，然後外其身；知有欲之伤德也，故远绝荣利；知争竞之遘灾也，故犯而不校；知好伐之招怨也，故有功而不德。安身而不为私，故身正而私全；慎言而不适欲，故言济而欲从；定交而不求益，故交立而益厚；谨行而不求名，故行成而名美。止则立乎无私之域，行则由乎不争之涂，必将通天下之理，而济万物之性。天下犹我，故与天下同其欲；己犹万物，故与万物同其利。

夫能保其安者，非谓崇生生之厚而耽逸豫之乐也，不忘危而已。有期进者，非谓穷贵宠之荣而藉名位之重也，不忘退而已。存其治者，非谓严刑政之威而明司察之禁也，不忘乱而已。故寝蓬室，隐陋巷，披短褐，茹藜藿，环堵而居，易衣而出，苟存乎道，非不安也。虽坐华殿，载文轩，服黼绣，御方丈，重门而处，成列而行，不得与之齐荣。用天时，分地利，甘布衣，安薮泽，沾体涂足，耕而後食，苟崇乎德，非不进也。虽居高位，飨重禄，执权衡，握机秘，功盖当时，势侔人主，不得与之比逸。遗意虑，没才智，忘肝胆，弃形器，貌若无能，志若不及，苟正乎心，非不治也。虽繁计策，广术艺，审刑名，峻法制，文辩流离，议论绝世，不得与之争功。故安也者，安乎道者也。进也者，进乎德者也。治也者，治乎心者也。未有安身而不能保国家，进德而不能处富贵，治心而不能治万物者也。

然思危所以求安，虑退所以能进，惧乱所以保治，戒亡所以获存也。若乃弱志虚心，旷神远致，徙倚乎不拔之根，浮游乎无垠之外，不自贵于物而物宗焉，不自重于人而人敬焉。可亲而不可慢也，可尊而不可远也。亲之如不足，天下莫之能狎也；举之如易胜，而当世莫之能困也。达则济其道而不荣也，穷则善其身而不闷也，用则立于上而非争也，舍则藏于下而非让也。夫荣之所不能动者，则辱之所不能加也；利之所不能劝者，则害之所不能婴也；誉之所不能益者，则毁之所不能损也。

今之学者诚能释自私之心，塞有欲之求，杜交争之原，去矜伐之态，动则行乎至通之路，静则入乎大顺之门，泰则翔乎寥廓之宇，否则沦乎浑冥之泉，邪气不能干其度，外物不能扰其神，哀乐不能荡其守，死生不能易其真，而以造化为工匠，天地为陶钧，名位为糟粕，势利为埃尘，治其内而不饰其外，求诸己而不假诸人，忠肃以奉上，爱敬以事亲，可以御一体，可以牧万民，可以处富贵，可以居贱贫，经盛衰而不改，则庶几乎能安身矣。（《晋书·潘尼传》，又略见《艺文类聚》二十三。）



◇　乘舆箴（并序）

《易》称「有天地然後有人伦，有父子然後有君臣」。传曰：「大者天地，其次君臣。」然君臣父子之道，天地人伦之本，未有以先之者也。故天生蒸人而树之君，使司牧之，将以导群生之性，而理万物之情。岂以宠一人之身，极无量之欲，如斯而已哉！夫古之为君者，无欲而至公，故有茅茨土阶之俭；而後之为君，有欲而自利，故有瑶台琼室之侈。无欲者，天下共推之；有欲者，天下共争之。推之之极，虽禅代犹脱屣；争之之极，虽劫杀而不避。故曰「天下非一人之天下，乃天下之天下」，安可求而得，辞而已者乎！

夫修诸己而化诸人，出乎迩而见乎远者，言行之谓也。故人主所患，莫甚于不知其过；而所美，莫美于好闻其过。若有君于此，而曰予必无过，唯其言而莫之违，斯孔子所谓其庶几乎一言而丧国者也。盖君子之过，如日月之蚀：过也，人皆见之；更也，人皆仰之。虽以尧、舜、汤、武之盛，必有诽谤之木，敢谏之鼓，盘杵之铭，无讳之史，所以闲其邪僻而纳诸正道，其自维持如此之备。故箴规之兴，将以救过补阙，然犹依违讽喻，使言之者无罪，闻之者足以自诫。先儒既援古义，举内外之殊，而高祖亦序六官，论成败之要，义正辞约，又尽善矣。自《虞人箴》以至于《百官》，非唯规其所司，诚欲人主斟酌其得失焉。《春秋传》曰「命百官箴王阙」，则亦天子之事也。

尼以为王者膺受命之期，当神器之运，总万机而抚四海，简群才而审所授，孜孜于得人，汲汲于闻过，虽廷争面折，犹将祈请而求焉。至于箴规，谏之顺者，曷为独阙之哉？是以不量其学陋思浅，因负担之馀，尝试撰而述之。不敢斥至尊之号，故以「乘舆」目篇。盖帝王之事至大，而古今之变至众，文繁而义诡，意局而辞野，将欲希企前贤，仿佛崇轨，譬犹丘坻之望华岱，恒星之系日月也，其不逮明矣。颂曰：

元元遂初，芒芒太始。清浊同流，玄黄错□寺。上下弗形，尊卑靡纪。赫胥悠哉，大庭尚矣。皇极肇建，两仪既分。彝伦永序，万邦纠纷。国事明王，家奉严君。各有攸尊，德用不勤。羲农已降，暨于夏殷。或禅或传，乃质乃文。

太上无名，下知有之。仁义不存，而人归孝慈。无为无执，何欲何思？忠信之薄，礼刑实滋。既誉既畏，以侮以欺。作誓作盟，而人始叛疑。煌煌四海，蔼蔼万乘，匪贤焉倚，匪誓焉凭？左辅右弼，前疑後丞。一日万机，业业兢兢。夫出其言善，则千里是应；而莫余违，亦丧邦有徵。枢机之动，式以废兴。殷监不远，若之何勿惩！

且厚味腊毒，丰屋生灾。辛作璇室，而夏兴瑶台。糟丘酒池，象箸玉杯。厥肴伊何？龙肝豹胎。惟此哲妇，职为乱阶。殷用丧师，夏亦不恢。是以帝尧在位，茅茨不翦。周文日昃，昧旦丕显。夫德□如毛，而或举之者鲜。故《汤》有惭德，《武》未尽善。下世道衰，末俗化浅。耽乐逸游，荒淫沈湎。不式古训，而好是佞辩；不遵王路，而覆车是践。成败之效，载在先典。匪唯陵夷，厥世用殄。故曰树君如之何？将人是司牧。视之犹伤，而知其寒燠。故能抚之斯柔，而敦之斯睦；无远不怀，靡思不服。夫岂厌纵一人，而玩其耳目；内迷声色，外荒驰逐；不修政事，而终于颠覆？昔唐氏授舜，舜亦命禹。受终纳祖，丕承天序。放桀惟汤，克殷伊武。故禅代非一姓，社稷无常主。四岳三涂，九州之阻。彭蠡、洞庭，殷商之旅。虞夏之隆，非由尺土。而纣之百克，卒于绝绪。故王者无亲，唯在择人。倾盖惟旧，白首乃新。望由钓夫，伊起有莘。负鼎鼓刀，而谋合圣神。□□□□□□□□夫岂借官左右，而取介近臣。盖有国有家者，莫云我聪，或此面从；或谓我智，听受未易。甘言美疾，鲜不为累。由夷逃宠，远于脱屣。柰何人主，位极则侈？

知人则哲，惟帝所难。唐朝既泰，四族作奸。周室既隆，而管、蔡不虔。匪我二圣，孰弭斯患？若九德咸受，俊□在官，君非臣莫治，臣非君莫安。故《书》美康哉，而《易》贵金兰。有皇斯国，敢告纳言。（《晋书·潘尼传》，又略见《艺文类聚》十一。）





◇　灯箴序

夫水火者，所以佐理天地、清成大化也。在天则日月丽焉，在地则水火存焉。（《御览》八百六十九）





◇　戴侍中铭

雅论弘博，逸藻波腾。（《书钞》）



◇　益州刺史杨恭侯碑

君□乾灵之醇德，挺一世之殊量，禀天然不渝之操，体兰石芳坚之质。夫其器膺弘济，智能周达，穷不怨否，显不矜泰。覆行则为模楷，吐言则成隐括。德实充于内，而光华发乎外也。君发迹州国，委质明主，自景皇帝摄政，文皇帝继业，值天下多虞，疆场未静。以君先帝所拔，怀宝後时，而深达远识，有经国之量，故为腹心谋臣，而监度政事焉。君出则简练熊罴，职司是图；入则从容讽议，尽规帷幄。其所以进可替否、决疑定策者，皆言效于既往，而事简于帝心。君再临司官，三抚名郡，方将宣文德以来远，建武功于所牧。铭曰：天生蒸民，有类有则。诞育恭表，应期秀特。文兼六行，武备七德。忠肃弘毅，柔嘉温克。机事无瑕，临疑不惑。我谋既精，我化既清。泽流河朔，勋著王庭。西南未夷，侯其是宁。上天不惠，早世潜灵。（《艺文类聚》五十）



◇　给事黄门侍郎潘君碑

君遇孙秀之难，阖门受祸，故门生感覆醢以增恸，乃树碑以纪事。



◇　潘岳碑

君深达治体，垂化三宰。（《文选》任□《王文宪集·序》注）



◎　潘滔

滔字阳仲，尼从子。惠帝时为太子洗马散骑侍郎。怀帝时，东海王越以为司马，转长史，迁河南尹。



◇　遗王接书

挚虞、卞玄仁并谓足下应和鼎味，可无以应秀才行。（《晋书·王接传》。永宁初举秀才，友人荥阳潘滔遗接书。）



◎　顾荣

荣字彦先，吴国吴人，吴丞相雍孙。仕吴为黄门侍郎太子辅义都尉。入晋拜郎中，历尚书郎，太子中舍人廷尉正。赵王伦篡位，迁大将军长史。伦败，齐王□召为大司马主簿，转中书侍郎，封嘉兴伯，转太子中庶子。长沙王□召为骠骑长史，转成都王颖丞相从事中郎，入兼侍中。惠帝西迁，避乱还吴。陈敏据江东，以为右将军丹阳内史；寻起兵攻敏，事平，复迁吴。怀帝徵侍中，不就。元帝为安东将军，以为军司马，加散骑常侍。永嘉六年卒，表赠侍中、骠骑将军开府仪同三司，谥曰元；及帝即晋王位，追封为公。有集五卷。



◇　上安东将军笺谏为郑贵嫔祈祷废事

昔文王父子兄弟乃有三圣，可谓穷理者也。而文王日晏不暇食，周公一沐三握发，何哉？诚以一日万机，不可不理；一言蹉跌，患必及之故也。当今衰季之末，属乱离之运，而天子流播，豺狼塞路，公宜露营野次，星言夙驾，伏轼怒蛙以募勇士，悬胆于庭以表辛苦。贵嫔未安，药石实急；祷祀之事，诚复可修；岂有便塞参佐白事，断宾客问讯？今强贼临境，流言满国，人心万端，去就纷纭。愿冲虚纳下，广延俊彦，思画今日之要，塞鬼道淫祀，弘九合之勤，雪天下之耻，则群生有赖，开泰有期矣。（《晋书·顾荣传》）



◇　上书言南土人士

陆士光贞正清贵，金玉其质；甘季思忠款尽诚，胆干殊快；殷庆元质略有明规，文武可施用；荣族兄公让明亮守节，困不易操；会稽杨彦明、谢行言皆服膺儒教，足为公望；贺生沈潜，青云之士；陶恭兄弟才干虽少，实事极佳。凡此诸人，皆南金也。（《晋书·顾荣传》。荣又言云云，书奏，皆纳之。）





◇　与亲故书

传长虞为司隶，劲直忠果，劾按惊人；虽非周才，偏亮可贵也。（《晋书·傅咸传》）



◇　与杨彦明书

吾为齐王主簿，恒虑祸及，见刀与绳，每欲自杀，但人不知耳。（《晋书·顾荣传》）





◇　与乡人书

士光气裁属，虑其性命，言之伤心矣。（《晋书·陆晔传》）



◎　顾和

和字君孝，荣族子。王导为扬州，辟从事，累迁司徒掾；寻为长水校尉东海王冲主簿。永昌初，除司徒左曹掾。太宁初，王敦请为主簿，迁太子舍人、车骑参军、护军长史。王导为扬州，请为别驾，迁散骑侍郎。司空郄鉴请为长史，领晋陵太守。咸康初拜御史中丞，迁侍中，转吏部尚书，徙领军将军、太常卿、国子祭酒。康帝时迁尚书仆射，更拜银青光禄大夫，领国子祭酒，迁尚书令。太和七年逊位，拜左光禄大夫。卒赠侍中司空，谥曰穆。有集五卷。

◇　议祀南北郊表

太始中，合二至之祀于二郊。北郊之月，古无明文，或以夏至，或同用阳复。汉光武正月辛未，始建北郊，此则与南郊同月。及中兴草创，百度从简，合北郊于一丘。宪章未备，权用斯礼，盖时宜也。至咸和中，议别立北郊，同用正月。魏承後汉，正月祭天以地配，而称《周礼》三王之郊，一用夏正。（《宋书·礼志三》。康帝建元元年，将北郊，有疑议。太常顾和表云云，于是从和议。）



◇　表济南王宜夺服

为人後者，降其所生，夺天属之性，明至公之义。降杀节文，著于周典。案济南王统，昔为庶母居庐持重，违冒礼度，肆其私情，宜以礼夺服。（《通典》八十二。穆帝永和中，尚书令顾和表云云。）



◇　上言拜三公不应设乐服冕

临轩拜三公，不应有乐。和云《礼》无其文。案卫宏撰汉仪，拜丞相亦无乐。古之燕飨有乐者，以畅宾主之欢耳。今拜三公，事毕于阶庭，礼成于拜立，欢宴未交，无事于乐。又案六冕之服，主于祭祀，唯婚特用之，他事未见服冕者；故拜公不应服冕。（《通典》七十一，咸康三年。）



◇　谏假保母周氏名号疏

周保□圣躬，不遗其勋，第舍供给拟于戚属，恩泽所加已为过隆。若假名号，记籍未见明比。惟汉灵帝以乳母赵娆为平氏君，此末代之私恩，非先代之令典。且君举必书，将轨物垂则。书而不法，後嗣何观！（《晋书·顾和传》）



◇　奏复冕旒旧章

旧冕十有二旒，皆用玉珠，今用杂珠等，非礼。若不能用玉，可用白璇珠。（《晋书·顾和传》。中兴旧章多阙，而冕旒饰以翡翠珊瑚，及杂珠等。和奏，成帝下太常改之。）





◇　奏劾谢尚擅杀陈干事

尚先劾奸赃罪，入甲戍赦，听自首减死。而尚近表云□包藏奸猾，辄收行刑。□事状自郡，非犯军戎，不由都督。案尚蒙亲贤之举，荷文武之任，不能为国惜体，平心听断，内挟小憾，肆其威虐，远近怪愕，莫不解体。尚忝外属，宥之有典，至于下吏，宜正刑辟。（《晋书·顾和传》）



◇　奏禁丧服违制

礼所以轨物成教，故有国家者莫不崇正明本，以一其统，斯人伦之纪，不二之道也。为人後者，降其所出，夺天属之性，显至公之义，降杀节文，著于周典。案汝南王统为庶母居庐服重，江夏公卫崇本由疏属，开国之绪，近丧所生，复行重制，违冒礼度，肆其私情。闾阎许其过厚，谈者莫以为非，则政道陵迟由乎礼废，宪章□替始于容违。若弗纠正，无以齐物。皆可下太常夺服。若不祗王命，应加贬黜。（《晋书·顾和传》）



◇　奔丧议

案《礼记》曾子问：「父母之丧，既引及涂，闻君薨，如之何？」《谷梁传》曰：「周人、鲁人各有丧，周人吊。鲁人不吊，周人虽有丧，遣人可也。鲁人当亲行事，故不吊也。」（《通典》八十，康帝建元初，尚书仆射顾和议。）



◎　苏宙

宙，赵国人。泰始末，太守曹志召为功曹，後迁镇东司马。元康中入为国子博士。



◇　移国子博士自理

郡将曹公昔临弊国，见接有布衣之交，高游尽欢，谓千年可毕。不意後会，逼为功曹，寻被州召，不为公察孝也。欲深其罪，崇饰虚名，以惑明时。宙虽不德，数受教于君子，宁有故将之丧，而忘奔赴之哀，过蒙殊恩，忝佐方岳，衔命守制，无因致身。礼闻父母丧，不得奔赴，为位敛发成踊袭□，割孝子之心，以终君之命，谓之礼也。往闻丧设尽哀，仰则先哲，俯顺王度，仪型古典，不失旧物。若此为罪，不敢逃刑。闻凶则因发健步，书吊嫡孙。健步回说，丧己还东阿，留书付其从子综。宙寻被召为博士，王事敦我，不皇启处。如宙凶薄，天讨其罪，孤独无子，代之哀人也。案《谷梁传》曰：「周人有丧，鲁人有丧，周人吊，鲁人不吊。鲁人曰：『吾君亲之者也，使大夫则不可。』」周人丧，鲁人不吊，是其下成康未为久也。礼无臣祭君之文，时俗之所行，非先王之令典也。庶子不得祭父。臣之祭君也，求之礼传，无吊祭之文。（《通典》九十九）





卷九十六




◎　陆机（一）

机字士衡，吴郡吴人，大司马抗第四子。孙皓时为牙门将。吴亡，十年不仕。武帝末，与弟云入洛，太傅杨骏辟为祭酒。惠帝即位，迁太子洗马著作郎，历吴王晏郎中令，迁尚书中兵郎，转殿中郎；寻为赵王伦相国参军，封关中侯，进中书郎。伦诛，坐徙边，遇赦。成都王颖表为平原内史，假後将军河北大都督。河桥之败，与弟云及从弟耽并诛，有《晋记》四卷，《洛阳记》一卷，《要览》若干卷，集四十七卷。



◇　浮云赋

有轻虚之艳象，无实体之真形，原厥本初，浮沈混并。六律□应，八风时迈。玄阴触石，甘泽滂霈。势不崇朝，露彼无外。集轻浮之众采，厕五色之藻气。贯元虚于太素，薄紫微而竦戾。若层台高观，层楼叠阁。或如锺首之郁律，乍似塞门之寥廓，若灵园之列树，攒宝耀之炳烂。金柯分，玉叶散。绿翘明，岩英焕。龙逸蛟起，熊厉虎战。鸾翔凤翥，鸿惊鹤奋。鲸鲵氵斥波，鲛鳄遁。若□鬯扬芒，嘉谷垂颖。朱丝乱起，罗□失领。飞仙凌虚，随风游骋。有若芙蓉群披，□华总会。车渠绕理，马瑙缛文。□龟甲，错龙鳞。（《艺文类聚》一。《北堂书钞》一百五十引四条。《初学记》一，《御览》一，又八；又八百八题误作《灵龟赋》。《事类赋》注二。）



◇　白云赋

览太极之初化，判玄黄于乾坤。考天壤之灵变，莫娩美乎庆云。绕蓬莱以结曜，薄昆仑而增辉。摅神景于八幽，合洪化乎烟□。充宇宙以播象，协元气而齐勋。发愤灵石，擢性洪流。兴曜曾泉，升迹融丘。盈八□以馀愤，虽弥天其未泄。岂假期于迁晷，迈崇朝而□忽。望九衢以远肆，明皇极而永舒。蔽阳光于汤谷，暗天文乎帝居。齐氵蒙荒于无机，等混味于太初。翼灵凤于苍梧，起滞龙于潢污。高腾永逸，络驿参差。内扬□录□，外袭紫霞。红蕊发而菡萏，金翘援而含葩。神收鬼化，弼性违序。鸟殊类而比栖，兽异迹而同处。蛟引翳而并潜，龙攀鸿而双举。鸾舞角以轩罢，鸷企翮而延伫。若夫神□耀精，苍云仰浮。方峙圆踊，绮□□□。长城曲蜿，采阁相扶。耸瑶台之截薛，构琼阁之离娄。雄虹矫而垂天，翠鸟轩而扶日。（《北堂书钞》一百五十引四条。《艺文类聚》一，《初学记》一，《文选》鲍照《升天行注》，《御览》一引两条，又八引两条；）

藻□高舒，长帷虹绕。（《文选》谢惠连《咏牛女诗》注引陆机《云赋》。）



◇　感时赋

悲夫冬之为气，亦何□凛以萧索！天悠悠其弥高，雾郁郁而四幕。夜绵邈其难终，日□晚而易落。敷曾云之葳蕤，坠零雪之挥霍。寒冽冽而浸兴，风谡谡而屡作。鸣枯条之泠泠，飞落叶之漠漠。山崆□龙以含瘁，川□委□也而抱涸，望八极以□党漭，普宇宙而寥廓。伊天时之方惨，曷万物之能欢。鱼微微以求偶，兽岳岳而相攒。猿长啸于林杪，鸟高鸣于云端。矧余情之含瘁，恒睹物而增酸。历四时以迭感，悲此岁之巳寒。抚伤怀以呜咽，望永路而泛澜。（《艺文类聚》三，《初学记》三，《御览》二十七。）

结浓霜于露室，凝行雨于云根。（《北堂书钞》一百五十二）



◇　祖德赋

咨时文之懿祖，膺降神之灵曜。栖九德以弘道，振风烈以增劭。彼刘公之矫矫，固云网之逸禽。既凭形以傲物，谅傅翼而栖林。伊我公之秀武，思无幽而弗昶。形鲜烈于怀霜，泽温惠乎挟纩。牧希世之洪捷，固山谷而为量。西夏坦其无尘，帝命赫而大壮。登具瞻于大阶，濯长缨乎天汉。解我衣以高揖，正端冕而大观。戢灵武于既曜，恢时文于未焕。腾绝风以逸骛，庶遐踪于公旦。（《艺文类聚》二十）



◇　述先赋

仰先后之显烈，懿晖祚之允辑。应远期于己旷，昭前光于未戢。抱朗节以遐慕，振奇迹而峻立。在虐臣之贪祸，据西山而作违。招长毂于河畔，饮冀马乎江湄。顿云网而潜泳，挥神戈而外临。敌罔隆而弗夷，逆无微而不禽。茂德□其既休，元勋晔而荐举。袭衮服于太阶，配三台乎其所。是故其生也荣，虽万物咸被其仁。其亡也哀，虽天网犹失其纲。婴国命以逝止，亮身没而吴亡。（《艺文类聚》二十）



◇　思亲赋

悲桑梓之悠旷，愧蒸尝之弗营。指南云以寄款，望归风而效诚。年岁俄其聿暮，明星烂而将清，回飚肃以长赴，零雪纷其下□。羡纤枝之在干。悼落叶之去枝，存顾复之遗志，感明发之所怀。居辞安而厌苦，养引约而摧丰。忘天命之晚慕，顾鞠子之速融。兄琼芳而蕙茂，弟兰发而玉晖。感瑰姿之晚就，痛慈景之先违。天步悠长，人道短矣。异途同归，无早晚矣。（《艺文类聚》二十，《初学记》十七。）



◇　述思赋

情易感于已揽，思难戢于未忘。嗟伊思之且尔，夫何往而不臧。骇中心于同气，分戚貌于异方。寒鸟悲而饶音，衰林愁而寡色。嗟余情之屡伤，负大悲之无力。苟彼涂之信险，恐此日之行昃。亮相见之几何，又离居而别域。观尺景以伤悲，俯寸心而凄恻。（《艺文类聚》二十一）



◇　豪士赋（并序）

夫立德之基有常，而建功之路不一。何则？循心以为量者存乎我；因物以成务者系乎彼。存夫我者，隆杀止乎其域；系乎物者，丰约唯所遭遇。落叶俟微风以陨，而风之力盖寡；孟尝遭雍门而泣，而琴之感以末。何者？欲陨之叶无所假烈风，将坠之泣不足繁哀响也。是故苟时启于天，理尽于民，庸夫可以济圣贤之功，斗筲可以定烈士之业。故曰「才不半古，而功已倍之」，盖得之于时势也。历观古今，徼一时之功而居伊周之位者有矣。夫我之自我，智士犹婴其累。物之相物，昆虫皆有此情。夫以自我之量而挟非常之勋，神器晖其顾眄，万物随其俯仰，心玩居常之安，耳饱从谀之说，岂识乎功在身外，任出才表者哉！且好荣恶辱，有生之所大期；忌盈害上，鬼神犹且不免；人主操其常柄，天下服其大节，故曰天可雠乎。而时有ㄚ服荷戟，立于庙门之下，援旗誓众，奋于阡陌之上；况乎代主制命，自下财物者哉！广树恩不足以敌怨，勤兴利不足以补害，故曰代大匠斫者必伤其手。且夫政由宁氏，忠臣所为慷慨；祭则寡人，人主所不久堪。是以君□鞅鞅，不悦公旦之举。高平师师，侧目博陆之势。而成王不遣嫌吝于怀，宣帝若负芒刺于背，非其然者与？

嗟乎！光于四表，德莫富焉；王曰叔父，亲莫昵焉；登帝大位，功莫厚焉；守节没齿，忠莫至焉；而倾侧颠沛，仅而自全，则伊生抱明允以婴戮，文子怀忠敬而齿剑，固其所也。因斯以言，夫以笃圣穆亲，如彼之懿，大德至忠，如此之盛，尚不能取信于人主之怀，止谤于众多之口，过此以往，恶睹其可！安危之理，断可识矣。又况乎饕大名以冒道家之忌，运短才而易圣哲所难者哉！身危由于势过，而不知去势以求安；祸积起于宠盛，而不知辞宠以招福。见百姓之谋已，则申宫警守，以崇不畜之威；惧万民之不服，则严刑峻制，以贾伤心之怨。然後威穷乎震主，而怨行乎上下，众心日□多，危机将发，而方偃仰瞪眄，谓足以夸世，笑古人之未工，忘己事之已拙，知曩勋之可矜，暗成败之有会。是以事穷运尽，必于颠仆；风起尘合，而祸至常酷也。圣人忌功名之过已，恶宠禄之逾量，盖为此也。

夫恶欲之大端，贤愚所共有，而游子殉高位于生前，志士思垂名于身後，受生之分，唯此而已。夫盖世之业，名莫大焉；震主之势，位莫盛焉。率意无违，欲莫顺焉，借使伊人颇览天道，知尽不可益，盈难久持，超然自引，高揖而退，则巍巍之盛，仰邈前贤，洋洋之风，俯冠来籍，而大欲不乏于身，至乐无愆乎旧，节弥效而德弥广，身逾逸而名逾劭。此之不为，彼之必昧，然後河海之迹堙为穷流，一篑之□积成山岳，名编凶顽之条，身厌荼毒之痛，岂不谬哉！故聊赋焉，庶使百世少有寤云。（《文选》《艺文类聚》二十四，《晋书·陆机传》。）

世有豪士兮，遭国颠沛。摄穷运之归期，尝众通之所会。苟时至而理尽，譬摧枯与振败。因天地以运动，恒才琐而功大，于是礼极上典，服尽晖崇。仪北辰以葺宇，实兰室而桂宫。抚玉衡于枢极，运万物乎掌中。伊天道之刚健，犹时至而必愆，日罔中而弗昃，月可盈而不阙。袭覆车之危轨，笑前乘之去穴。若知险而退止，趋归蕃而自戢。推璇玑以长谢，顾万邦而高揖。托浮云以迈志，岂咎吝之能集。挤为出以自陨，叹祸至于何及。（《艺文类聚》二十四）



◇　遂志赋（并序）

昔崔篆作诗以明道述志，而冯衍又作《显志赋》，班固作《幽通赋》，皆相依仿焉，张衡《思玄》，蔡邕《玄表》，张叔《哀系》，此前世之可得言者也。崔氏简而有情，《显志》壮而泛滥，《哀系》俗而时靡，《玄表》雅而微素，《思玄》精练而何惠：欲丽前人，而优游清典，漏幽通矣。班生彬彬，切而不绞，哀而不怨矣。崔蔡冲虚温敏，雅人之属也。衍抑扬顿挫，怨之徒也。岂亦穷达异事，而声为情变乎！余备托作者之末，聊复用心焉。

武定鼎于洛□，胡受瑞于汝坟。繇鸣凤于百祀，启敬仲乎方震。苟天光之所□，岂舜族其必陈。厌□祀于故墟，飨衤龠祭于东邻。祢八叶而松茂，舞九韶乎降神。系姜叟于海曲，表沧流以远震。仰前踪之绵邈，岂孤人之能胄。匪世禄之敢怀，伤兹堂之不构。理或睽而後合，道有夷而弗顺。傅栖岩而神交，伊荷鼎以自进。萧绸缪于丰沛，故攀龙而先跃。陈倾覆于楚魏，亦陵霄以自濯。伍被刑而伏剑，魏和戎而拥乐。彼殊涂而并致，此同川而偏溺。祸无景而易逢，福有时而难学。惟万物之运动，虽纷纠而相袭。随性类以曲成，故圆行而方立。要信心而委命，援前修以自呈。拟遗迹于成轨，咏新曲于故声。任穷达以逝止，亦进仕而退耕。庶斯言之不渝，抱耿介以成名。（《艺文类聚》二十六）

扶兴王以成命，延衰期乎天禄。（《文选》谢灵运《张子房诗》注）



◇　怀土赋（并序）

余去家渐久，怀士弥笃。方思之殷，何物不感？曲街委巷，罔不兴咏，水泉草木，咸足悲焉。故述斯赋。

背故都之沃衍，适新邑之丘墟。遵黄川以葺宇，被苍林而卜居。悼孤生之己晏，恨亲没之何速？排虚房而永念，想遗尘其如玉。眇绵邈而莫觏，徒伫立其焉属。感亡景于存物，惋ㄨ年于拱木。悲顾眄而有馀，思俯仰而自足。留兹情于江介，寄瘁貌于海曲。玩通川以悠想，抚归涂而踯躅。伊踯躅之徒勤，惨归途之良难。愍栖鸟于南枝，吊离禽于别山。念庭树以悟怀，忆路草以解颜。甘堇茶于饴茈，纬萧艾其如兰。神何寝而不梦，形何兴而不言？（《艺文类聚》二十六）



◇　行思赋

乘丁水之捷岸，排泗川之积沙。（《水经·泗水注》）

行魏阳之枉渚。（同上）

背洛浦之遥遥，浮黄川之裔裔。遵河曲以悠远，观通流之所会。启石门而东萦，沿汴渠其如带。托飘风之习习，冒沈云之蔼蔼。商秋肃其发节，玄云霈而垂阴。凉气凄其薄体，零雨郁而下淫，睹川禽之遵渚，看山鸟之归林。挥清波以濯羽，翳绿叶而弄音。行弥久而情劳，涂愈近而思深。羡品物以独感，悲绸缪而在心。嗟逝官之永久，年荏苒而历兹。越河山而托景，眇四载而远期。孰归宁之弗乐，独抱感而弗怡。（《艺文类聚》二十七）



◇　思归赋（并序）

余牵役京室，去家四载，以元康六年冬取急归。而羌虏作乱，王师外征，职典中兵，与闻军政。惧兵革未息，宿愿有违，怀归之思，愤而成篇。（《艺文类聚》二十七，《御览》六百三十四。）

节运代序，四气相推。寒气肃杀，白露沾衣。嗟行迈之弥留，感时逝而怀悲。绝音尘于江介，托影响于洛湄。彼离思之在人，恒戚戚而无欢，悲缘情以自诱，忧触物而生端。昼辍食而发愤，宵假寝而兴言。羡归鸿以矫首，挹谷风而如兰。负靡靡而薄暮，心悠悠而增楚。风霏霏而入室，响泠泠而愁予。既遨游于川□，亦改驾乎山林。伊我思之沈郁，怆感物而增深。叹随风而上逝，涕承缨而下寻。冀王事之暇豫，庶归宁之有时。候凉风而警策，指孟冬而为期。顾灵晖之促景，恒立表以望之。（《艺文类聚》二十七。又略见《文选·月赋》注、谢灵运《邻里相送方山诗》注。）

掉河渊之轻艇。（《御览》七百七十）





◇　别赋

伊公子之可怀，悲永怀之局期。悼同居之无乐，曾不逾乎一期。经春秋之寒暑，常戚戚而不怡。登九层而修观，超临远以相思。（《艺文类聚》三十）





◇　叹逝赋（并序）

昔每闻长老追计乎生同时亲故，或凋落已尽，或仅有存者。余年方四十，面懿亲戚属，亡多存寡；昵交密友，亦不半在。或所曾共游一涂，同宴一室，十年之外，索然已尽。以是思哀，哀可知矣！乃作赋曰：

伊天地之运流，纷升降而相袭。日望空以骏驱，节循虚而警立。嗟人生之短期，孰长年之能执？时飘忽其不再，老□晚其将及。怼琼蕊之无徵，恨朝霞之难挹。望汤谷以企予，惜此景之屡戢。悲夫！川阅水以成川，水滔滔而日度。世阅人而为世，人冉冉而行暮。人何世而弗新，世何人之能故？野每春其必华，草无朝而遗露。经终古而常然，率品物其如素。譬日及之在条，恒虽尽而弗寤。虽不寤其可悲，心惆焉而自伤！亮造化之若兹，吾安取夫久长？痛灵根之夙陨，怨具尔之多丧。悼堂构之ㄨ瘁，□城阙之丘荒，亲弥懿其已逝，交何戚而不忘。咨余今之方殆，何视天之芒芒。伤怀凄其多念，戚貌瘁而鲜欢。幽情发而成绪，滞思叩而兴端。惨此世之无乐，咏在昔而为言。居充堂则衍宇，行连驾而比轩。弥年时其讵几，夫何往而不残。或冥邈而既尽，或寥廓而仅半。信松茂而柏悦，嗟芝焚而蕙叹。苟性命之弗殊，岂同波而异澜？瞻前轨之既覆，知此路之良难。启四体而深悼，惧兹形之将然。毒娱情而寡方，怨感目之多颜。

谅多颜之感目，神何适而获怡。寻平生于响像，览前物而怀之。步寒林以凄恻，玩春翘而有思。触万类以生悲，叹同节而异时。年弥往而念广，涂薄暮而意迮。亲落落而日稀，友靡靡而愈索。顾旧要于遗存，得十一于千百。乐ㄨ心其如忘，哀缘情而来宅。托末契于後生，余将老而为客。

然後弭节安怀，妙思天造。精浮神沦，忽在世表。寤大暮之同寐，何矜晚以怨早？指彼日之方除，岂兹情之足搅？感秋华于衰木，瘁零露于丰草。在殷忧而弗违，夫何云乎识道？将赜天地之大德，遗圣人之洪宝。解心累于末迹，聊优游以娱老。（《文选》，《艺文类聚》三十四。）



◇　愍思赋（并序）

予屡抱孔怀之痛，而奄复丧同生姊，衔恤哀伤，一载之间而丧制便过，故作此赋，以纾惨恻之感。

时方至其□忽，岁既去其□晚。乐来日之有继，伤□年之莫纂。览万物以澄念，怨伯姊之已远。寻遗尘之思长，瞻日月之何短！升降乎阶除，顾盼兮屏营。云承宇兮蔼蔼，风入室兮泠泠。仆从为我悲，孤鸟为我鸣。（《艺文类聚》三十四）



◇　大暮赋（并序）

夫死生是失得之大者，故乐莫甚焉，哀莫深焉，使死而有知乎，安知其不如生？如遂无知邪，又何生之足恋！故极言其哀，而终之以达，庶以开夫近俗云。

夫何天地之辽阔，而人生之不久长。日引月而并陨，时惟岁而俱丧？谅壮岁之挥霍，岂人生之可量！知自壮而得老，体自老而得亡。观细木而闷迟，睹洪□贾而念□。顾黄垆之沓沓，悲下泉乎翳翳。挫千乘犹一毫，当何数乎智惠？徒假颜于须臾，指夕景而为誓，忽呼吸而不振，奄神徂而形弊。顾万物而遗恨，收百虑而长逝。于是六亲云起，姻族如林。争涂掩泪，望门举音。敷幄席以悠想，陈备物而虞灵。仰廖廓而无见。俯寂寞而无声。□饣蒙饣蒙其不毁，酒湛湛而每盈。屯送客于山足，伏埏道而哭之。扃幽户以大毕，溯玄阙而长辞。归无涂兮往不反，年弥去兮逝弥远。弥远兮日隔，无涂兮曷因。庭树兮叶落，墓草兮根陈。（《艺文类聚》三十四。《初学记》十四，又略见《魏志·文帝纪》注，《御览》五百五十一。）

播芳尘之馥馥。（《文选》谢□《八公山诗》注。）



◇　幽人赋

世有幽人，渔钓乎玄渚。弹云冕以辞世，披宵褐而延伫。是以物外莫得窥其奥，举世不足扬其波；劲秋不能凋其叶，芳春不能发其华。超沈冥以绝绪，岂世网之能加？（《艺文类聚》三十六）



◇　应嘉赋（并序）

友人有作《嘉遁赋》与余者，作赋应之，号曰《应嘉》云：

傲世公子，体逸怀遐。意邈澄霄，神夷静波。仰群轨以遥企，顿骏翮以婆娑。寄冲氛于大象，解心累于世罗。袭三间之奇服，咏南荣之清歌。濯下泉于浚涧，溯凯风于卷阿。指千秋以厉响，俟寂寞之来和。怀前修之仿佛，觌幽人之所过。抱玄景以独寐，含芳风而寤语。发兰音以清唱，操玉怀而喻予。于是葺宇中陵，筑室河曲。轨绝千涂，而门瞻百族。假妙道以达观，考贲龟而贞卜。苟形骸之可忘，岂投簪其必谷？方介丘于尺阜，托云林乎一木。伫鸣条以招风，聆哀音其如玉。穷览物以尽齿，将弭迹于馀足。（《艺文类聚》三十六）



◇　感丘赋

泛轻舟于西川，背京室而电飞。遵伊洛之坻渚，沿黄河之曲湄。睹墟墓于山梁，托崇丘以自绥。见兆域之蔼蔼，罗魁封之垒垒。于是徘徊洛涯，弭节河干。伫眄留心，慨尔遗叹。仰终古以远念，穷万绪乎其端。伊人生之寄世，犹水草乎山河。应甄陶以岁改，顺通川而日过。生矜迹于当已，死同宅乎一丘。翳形骸于下沦兮，飘营魄而上浮。随阴阳以融冶，托山原以为畴。妍媸混而为一，孰云识其所修？必妙代以远览兮，夫何徇乎陈区。尔乃申舟人以遂往，横大川而有悲。伤年命之倏忽，怨天步之不几。虽履信而思顺，曾何足以保兹？普天壤其弗免，宁吾人之所辞！愿灵根之晚坠，指岁暮而为期。（《艺文类聚》四十，《初学记》十四。）





卷九十七




◎　陆机（二）





◇　文赋（并序）

余每观才士之所作，窃有以得其用心。夫放言遣辞，良多变矣，妍蚩好恶，可得而言。每自属文，尤见其情，恒患意不称物，文不逮意，盖非知之难，能之难也。故作《文赋》，以述先士之盛藻，因论作文之利害所由，佗曰殆可谓曲尽其妙。至于操斧伐柯，虽取则不远，若夫随手之变，良难以辞逮，盖所能言者，具于此云。

伫中区以玄览，颐情志于典坟。遵四时以叹逝，瞻万物而思纷。悲落叶于劲秋，喜柔条于芳春。心懔懔以怀霜，志眇眇而临云。咏世德之骏烈，咏先人之清芬。游文章之林府，嘉丽藻之彬彬。慨投篇而援笔，聊宣之乎斯文。其始也，皆收视反听，耽思傍讯，精骛八极，心游万仞；其致也，情瞳□龙而弥鲜，物昭晰而互进。倾群言之沥液，漱六艺之芳润。浮天渊以安流，濯下泉而潜浸。于是沈辞怫悦，若游鱼衔钩，而出重渊之深；浮藻聊翩，若翰鸟缨缴，而坠曾云之峻。收百世之阙文，采千载之遗韵。谢朝华于已披，启夕秀于未振。观古今于须臾，抚四海于一瞬。

然後选义案部，考辞就班。抱景者咸叩，怀响者毕弹，或因枝以振叶，或氵公波而讨源。或本隐以之显，或求易而得难。或虎变而兽扰，或龙见而鸟澜。或妥帖而易施，或□且□而不安。罄澄心以凝思，眇众虑而为言。笼天地于形内，挫万物于笔端。始踯躅于燥吻，终流离于濡翰。理扶质以立干。文垂条而结繁。信情貌之不差，故每变而在颜。思涉乐其必笑，方言哀而已叹。或操觚以率尔，或含毫而邈然。

伊兹事之可乐，固圣贤之所钦。课虚无以责有，叩寂寞而求音。函绵邈于尺素，吐滂沛乎寸心。言恢之而弥广，思案之而逾深。播芳蕤之馥馥，发青条之森森。粲风飞而□竖，郁云起乎翰林。体有万殊，物无一量。纷纭挥霍，形难为状。辞程才以效伎，意司契而为匠，在有无而黾勉，当浅深而不让。虽离方而遁员，期穷形而尽相。故夫夸目者尚奢，惬心者贵当。言穷者无隘，论达者唯旷。

诗缘情而绮靡，赋体物而浏亮。碑披文以相质，诔缠绵而凄怆。铭博约而温润，箴顿挫而清壮。颂优游以彬蔚，论精微而朗畅。奏平彻以间雅，说炜晔而谲诳。虽区分之在兹，亦禁邪而制放。要辞达而理举，故无取乎冗长。

其为物也多姿，其为体也屡迁。其会意也尚巧，其遣言也贵妍。暨音声之迭代，若五色之相宣。虽逝止之无常，固崎钅奇而难便。苟达变而识次，犹开流以纳泉。如失机而後会，恒操末以续颠。谬玄黄之衤失叙，故氵典氵忍而不鲜。

或仰逼于先条，或俯侵于後章。或辞害而理比，或言顺而义妨。离之则双美，合之则两伤。考殿最于锱铢，定去留于毫芒。苟铨衡之所裁，固应绳其必当。或文繁理富，而意不指适。极无两致，尽不可益。立片言而居要，乃一篇之警策。虽众辞之有条，必待兹而效绩。亮功多而累寡，故取足而不易。

或藻思绮合，清丽千眠。炳若缛绣，凄若繁弦。必所拟之不殊，乃暗合乎曩篇。虽杼轴于予怀，怵佗人之我先。苟伤廉而愆义，亦虽爱而必捐。

或苕发颖竖，离众绝致，形不可逐，响难为系。块孤立而特峙，非常音之所纬。心牢落而无偶，意徘徊而不能扌帝。石韫玉而山辉，水怀珠而川媚。彼榛榛之勿翦，亦蒙荣于集翠。缀《下里》于《白雪》，吾亦济夫所伟。

或托言于短韵，对穷迹而孤兴。俯寂寞而无友，仰寥廓而莫承。譬偏弦之独张，含清唱而靡应。或寄辞于瘁音，徒靡言而弗华。混妍蚩而成体，累良质而为瑕。象下管之偏疾，故虽应而不和。或遗理以存异，徒寻虚以逐微。言寡情而鲜爱，辞浮漂而不归。犹弦幺而徽急，故虽和而不悲。或奔放以谐合，务嘈□而妖冶。徒悦目而偶俗，固高声而曲下。寤防露与桑间，又虽悲而不雅。或清虚以婉约，每除烦而去滥。阙大羹之遗味，同朱弦之清汜。虽一唱而三叹，固既雅而不艳。

若夫丰约之裁，俯仰之形。因宜适变，曲有微情。或言拙而喻巧，或理朴而辞轻。或袭故而弥新，或氵公浊而更清。或览之而必察，或研之而後精。譬犹舞者赴节以投袂，歌者应弦而遣声。是盖轮扁所不得言，故亦非华说之所能精。

普辞条与文律，良余膺之所服。练世情之常尤，识前修之所淑。虽□发于巧心，或受□欠于拙目。彼琼敷与玉藻，若中原之有菽。同橐□之罔穷，与天地乎并育。虽纷蔼于此世，嗟不盈于予掬。患挈□甚之屡空，病昌言之难属。故《缶并》踔于短垣，放庸音以足曲。恒遗恨以终篇，岂怀盈而自足。惧蒙尘于叩缶，顾取笑乎鸣玉。

若夫应感之会，通塞之纪。来不可遏，去不可止。藏若景灭，行犹响起。方天机之骏利，夫何纷而不理。思风发于胸臆，意泉流于唇齿。纷威蕤以□及□，唯毫素之所拟。文徽徽以溢目，音泠泠而盈耳。及其六情底滞，志往神留。兀若枯木，豁若涸流。揽营魂以探赜，顿精爽于自求。理翳翳而愈伏，思乙乙其若抽。是以或竭情而多悔，或率意而寡尤。虽兹物之在我，非余力之所戮。故时抚空怀而自惋，吾未识夫开塞之所由。

伊兹文之为用，固众理之所因。恢万里而无阂，通亿载而为津。俯贻则于来叶，仰观象乎古人。济文武于将坠，宣风声于不泯。涂无远而不弥，理无微而弗纶。配沾润于云雨，象变化乎鬼神。被金石而德广，流管弦而日新。（《文选》，《艺文类聚》五十六。）



◇　鼓吹赋

原鼓吹之攸始，盖禀命于黄轩。播威灵于兹乐，亮圣器而成文。骋逸气而愤壮，绕烦手乎曲折。舒飘摇以遐洞，卷徘徊其如结。宫备众声，体僚君器。饰声成文，雕音作蔚。响以形分，曲以和缀。放嘉乐于会通，宣万变于触类。适清响以定奏，期要妙于丰杀。邈□付搏之所管，务戛历之为最。及其悲唱流音，怏惶依违。含欢嚼弄，乍数乍稀。音踯躅于唇吻，若将舒而复回。鼓砰砰以轻投，箫嘈嘈而微吟。咏悲翁之流恩，怨高台之难临。顾穹谷以含哀，仰归云而落音。节应气以舒卷，响随风而浮沈。马顿迹而增鸣，土□蹙而沾襟。若乃巡郊泽，戏野□。奏君马，咏南城。惨巫山之遐险，欢芳树之可荣。（《艺文类聚》六十八，《初学记》十六。）



◇　漏刻赋

伟圣人之制器，妙万物而为基。形罔隆而弗包，理何远而不之？寸管俯而阴阳效其绳，尺表仰而日月与之期。玄鸟悬而八风以情应，玉衡立而天地不能欺。既穷神以尽化，又设漏以考时。尔乃挈金壶以南罗，藏幽水而北戢。拟洪杀于编锺，顺卑高而为级。激悬泉以远射，跨飞涂而遥集。伏阴虫以承波，吞ㄌ流其如挹。是故来象神造，去犹鬼幻。因势相引，乘灵自荐。口纳胸吐。（《文选》注作「口吐胸纳。」）水无滞咽。形微独茧之绪，（《文选》注作「丝」。）逝若垂天之电。偕四时以合最，指昏明乎无殿。笼八极于千分，度昼夜乎一箭。抱百刻以骏浮，仰胡人而利见。夫其立体也简，而效绩也诚。其假物也粗，而致用也精。积水不过一锺，导流不过一□。而周天者因其敏，分地者赖其平。微听者假其察，贞观者借其明。考斗历之潜虑，测日月之幽精。信探赜之妙术，虽无神其若灵。寤蟾蜍之栖月，识金水之相缘。（《北堂书钞》一百四十九，《艺文类聚》六十八，《文选·新刻漏铭》注，《初学记》二十五，《御览》二。）



◇　羽扇赋

昔楚襄王会于章台之上，山西与河右诸侯在焉。大夫宋玉、唐勒侍，皆操白鹤之羽以为扇。诸侯掩麈尾而笑，襄王不悦。宋玉趋而进曰：「敢问诸侯何笑？」诸侯曰：「昔者武王玄览，造扇于前；而五明安众，庶繁于後。各有托于方圆，盖受则于□甫，舍兹器而不用。顾奚取于鸟羽？」宋玉曰：「夫创始者恒朴，而饰终者必妍。是故烹饪起于热石，玉辂基于椎轮，安众方而气散，五明圆而风烦；鲜未若兹羽之为丽，固体俊而用鲜。彼凌霄之辽鸟，播鲜辉之茜茜，隐九皋以凤鸣，游芳田而龙见，丑灵龟而远期，超长年而久眄。累怀璧于美羽，挫千岁乎一箭。委曲体以受制，奏只翅而为扇。则其布翮也，差洪细，秩长短；稠不逼，稀不简。发若萧史之鸣金籁，走若若大容之罗玉□。于是镂巨兽之齿，裁奇木之干。宪灵朴于造化，审贞则而妙观。移圆根于新体，因天秩乎旧贯。鸟不能别其是非，人莫敢分其真赝。翮□扁□以微振，《风□》□以垂婉。妙自然以为言，故不积而能散。其在手也安，其应物也诚；其招风也利，其播气也平。混贵贱而一节，风无往而不清。发芳尘之郁烈，拂鸣弦之泠泠。敛挥汗之瘁体，洒毒暑之幽情。」

诸侯曰：「善」。宋玉遂言曰：「伊兹羽之骏敏，似南箕之启扉。垂皎曜之奕奕，含鲜风之微微。襄王仰而拊节，诸侯伏而引非。皆委扇于楚庭，执鸟羽而言归。」属唐勒而为之辞曰：「伊鲜禽之令羽，夫何翩翩与眇眇。性劲健以利□，每箕张而云绕。反寒暑于一堂之末，回八风乎六翮之杪。引凝凉而响臻，拂隆暑而□到。驱嚣尘之郁述，流清气之悄悄。符□追空以烦轮，道洞房而窈窕」。（《书钞》一百三十四引六条，《艺文类聚》六十九，《初学记》二十五，《御览》七百六十六。）



◇　列仙赋

夫何列仙之玄妙，超摄生乎世表。因自然以为基，仰造化而闻道。性冲虚以易足，年缅邈其难老。尔乃呼翕九阳，抱一含元。引新吐故，云饮露冫食，违品物以长盼，妙群生而为言。尔其嘉会之仇，息宴游栖。则昌容弄玉，洛宓江妃。观百化于神区，觐天皇于紫微。过大华以息驾，越流沙而来归。（《艺文类聚》七十八）

即绛阙于朝霞。（《御览》八）

腾烟雾之霏霏。（《文选·广绝交论》注）



◇　陵霄赋

挟至道之玄微，狭流俗之纷沮。□余节以远模，风扶摇而相予。削陋迹于介丘，省游仙而投轨。凯情累以遂济，岂明俗之云阻。判烟云之腾跃，半天步而无旅。咏陵霄之飘飘，永终焉而弗悔。昊苍焕而运流，日月翻其代序。下霄房之靡迄，卜良辰而复举。陟瑶台以投辔，步玉除而容与。（《艺文类聚》七十八）



◇　织女赋

足蹑刺绣之履。（《北堂书钞》一百三十六）



◇　瓜赋

佳哉瓜之为德，邈众果而莫贤。殷仲和之淳化，播滋荣于甫田。背芳春以初载，近朱夏而自延。奋修系之莫莫，迈秀体之绵。赴广武以长蔓，粲烟接以云连。感嘉时而促节，蒙惠露而增鲜。若乃纷敷杂错，郁悦婆娑。发彼适此，迭相经过。熙朗日以熠熠，扇和风其如波。有葛{□木}之覃及，象椒聊之众多。发金萦于秀翘，结玉实于柔柯。蔽翠景以自育，缀修茎而星罗。夫其种族类数，则有栝楼定桃。黄《扁瓜》白缚，金钗密筒，小青大班。玄体素腕，狸首虎蹯。东陵出于秦谷，桂髓起于巫山。五色比象，殊形异端。或济貌以表内，或惠心而丑颜。或摅文以抱绿，或被素而怀丹。气洪细而俱芬，体修短而必圆。芳郁烈其充堂，味穷理而不饣□。德弘济于饥渴，道殊流于贵贱。若夫濯以寒水，淬以夏凌。越气外敛，温液密凝。体犹握虚，离若剖冰。（《艺文类聚》八十七，《初学记》二十八，《御览》九百七十八。）



◇　桑赋（并序）

皇太子便坐，盖木将军直庐也。初世祖武皇帝为中垒将军，植桑一株，世更二代，年渐三纪，扶疏丰衍，抑有瑰异焉。

夫何佳树之洪丽，超托居乎紫庭。罗万根以下洞，矫干条而上征。岂民黎之能植，乃世武之所营。故其形瑰族类，体艳众术。黄中爽理，滋荣烦缛。绿叶兴而盈尺，崇条蔓而曾寻。希太极以延峙，映承明而广临。华飞□之流响，想鸣鸟之遗音。惟历数之有纪，恒依物以表德。岂神明之所相，将我皇之先识？跨百世而勿翦，超长年以永植。（《艺文类聚》八十八，《御览》九百五十五。）

□稚节以夙茂，蒙劲风而後凋。（《文选》鲍照《行药至城东桥诗》注）



◇　果赋

中山之缥李。（《御览》九百六十八）



◇　鳖赋（并序）

皇太子幸于钓台，渔人献鳖，命侍臣作赋。

其状也，穹脊连胁，玄甲四周。遁方圆于规矩，徒广肩以妨逑。循盈尺而脚寸，又取具于指掌。鼻尝气而忌脂，耳无听而受响。是以栖居多逼，出处寡便，尾不副首，足不运身。于是从容泽畔，肆志汪洋。朝戏兰渚，夕息中塘。越高波以鱼逸，窜洪流而潜藏。咀蕙兰之芳□，翳华E12C之垂房。（《艺文类聚》九十六）

总美恶而兼融，播万族乎一区。（《文选》陶潜《咏贫士诗》注、又《头陀寺碑》注。）



◇　荐贺循、郭讷表

「伏见吴兴武康令贺循德量邃茂，才鉴清远，服膺道素，风操凝峻，历试二城，刑政肃穆。前蒸阳令郭讷风度简旷，器识朗拔，涌济敏悟，才足干事。循守下县，编名凡悴；讷归家巷，栖迟有年。皆出自新邦，朝无知己，居在遐外，志不自营。年时倏忽，而邈无阶绪，实州党愚智所为恨恨。臣等伏思，台郎所以使州州有人，非徒以均分显路，惠及外州而已。诚以庶士殊风，四方异俗，壅隔之害，远国益甚。至于荆、扬二州，户各数十万，今扬州无郎，而荆州江南乃无一人为京城职者，诚非圣朝待四方之本心。至于才望资品，循可尚书郎，讷可太子洗马、舍人。此乃众望所积，非但企及清涂，苟充方选也。谨条资品，乞蒙简察。」臣等并以凡才，累授饰进，被服恩泽，忝豫朝末；知良士後时，而守局无言，惧有蔽贤之咎，是以不胜愚管，谨冒死表闻。（《吴志·贺劭传》注引虞预《晋书》。顾荣、陆机、陆云、表荐循云云。《晋书·贺循传》，著作郎陆机上疏荐循云云。《御览》六百三十二作《陆机荐贺循、郭讷表》。）





◇　荐张畅表

伏见司徒下谏议大夫张畅除，当为豫章内史丞。畅才思清敏，志节贞厉，秉心立操，早有名誉。其年时旧比，多历郡守，唯畅陵迟，白首未齿而佐下藩，遂蹈碎浊。于畅名实，居之为剧，前人未始有此。愚以为宜解举，试以近县。（《御览》二百五十三）





◇　诣吴王表

臣本吴人，靖居海隅。朝廷欲抽引远人，绥慰遐外。故太傅所辟，殿下东到淮南，发诏以臣为郎中令。（《御览》二百四十八）

相国参军率取台郎，臣独以高□见取。（《北堂书钞》）



◇　谢吴王表

殿下以臣为郎中，命转中兵郎；复以颇涉文学，见转为殿中郎。（《御览》二百十五）



◇　与吴王表

臣以职在中书，诏命所出；臣本以笔札见知。（《北堂书钞》五十五引《陆机集》，又《文选》任□《王文宪集·序》注引末一句。）

禅文本草，见在中书，一字一迹，自可分别。（□□□引王隐《晋书》。）





◇　见原後谢齐王表

臣以职在中书，制命所出；而臣本以笔札见知。虑逼迫不获己，乃诈发内妹丧，出就第，云哭泣受吊。片言只字，文不关其间。（《初学记》十一，《御览》二百二十。）





◇　谢平原内史表

陪臣陆机言：今月九日，魏郡太守遣兼丞张含，赍板诏书印绶，假臣为平原内史。拜受祗竦，不知所裁。臣机顿首顿首，死罪死罪。

臣本吴人，出自敌国，世无先臣宣力之效，才非丘园耿介之秀。皇泽广被，惠济无远，擢自群萃，累蒙荣进。入朝九载，历官有六，身登三阁，官成两宫。服冕乘轩，仰齿贵游，振景拔迹，顾邈同列，施重山岳，义足灰没。遭国颠沛，无节可纪，虽蒙旷荡，臣独何颜！俯首顿膝，忧愧若厉。而横为故齐王□所见枉陷，诬臣与众人共作禅文，幽执囹圄，当为诛始。臣之微诚，不负天地，仓卒之际，虑有逼迫，乃与弟云及散骑侍郎袁瑜、中书侍郎冯熊、尚书右丞崔基、廷尉正顾荣、汝阴太守曹武思所以获免，阴蒙避回，岐岖自列。片言只字，不关其间，事踪笔迹，皆可推校，而一朝翻然，更以为罪，蕞尔之生，尚不足□，区区本怀，实有可悲。畏逼天威，即罪惟谨，钳口结舌，不敢上诉所天。莫大之衅，日经圣听，肝血之诚，终不一闻，所以临难慷慨，而不能不恨恨者，惟此而已。

重蒙陛下恺悌之宥，回霜收电，使不陨越。复得扶老携幼，生出狱户，怀金拖紫，退就散辈。感恩惟咎，五情震悼，□天□地，若无所容，不悟日月之明，遂垂曲照，云雨之泽，播及朽瘁。忘臣弱才，身无足采，哀臣零落，罪有可察。苟削丹书，得夷平民，则尘洗天波，谤绝众口，臣之始望，尚未至是。

猥辱大命，显授符虎，使春枯之条，更与秋兰垂芳；陆沈之羽，复与翔鸿抚翼。虽安国免徒，起纡青组；张敞亡命，坐致朱轩。方臣所荷，未足为泰，岂臣蒙垢含吝，所宜忝窃；非臣毁宗夷族所能上报。喜惧参并，悲惭哽结。拘守常宪，当便道之官，不得束身奔走，稽颡城阙。瞻系天衢，驰心辇毂，臣不胜屏营延仰，谨拜表以闻。（《文选》）



◇　大田议

臣闻隆名之主不改法而下治，陵夷之世不易术而民怠，夫商人逸而利厚，农人劳而报薄。道农以利，则耕夫勤；节商以法，则游子归。（《艺文类聚》六十五）



◇　晋书限断议

三祖实终为臣，故书为臣之事，不可不如传，此实录之谓也。而名同帝王，故自帝王之籍，不可以不称纪，则追王之义。（《初学记》二十一）





◇　至洛与成都王笺

王室多故，祸难荐有。羊玄之乘宠凶竖，专记朝政，奸臣贼子，是为比周。皇甫商同恶相求，共为乱阶。至今天子飘摇，甚于赘瘤。伏惟明公匡济之举，义命方宣，元戎既启，风威电赫。机以驽暗，文武寡施，猥蒙横授，委任外□困；辄承严叙，董率诸军，唯力是视。（《艺文类聚》五十九）



◇　与赵王伦笺荐戴渊

盖闻繁弱登御。然後高墉之功显；孤竹在肆。然後降神之曲成。是以高世之主必假远迩之器，蕴匮之才思托大音之和。伏见处士广陵戴渊，年三十，字若思，清冲履道，德量允塞；思理（《御览》作「心智」。）足以研幽，才鉴足以辨物；安穷乐志，无风尘之慕，砥节立行，有井渫之洁；诚东南之遗宝，圣朝之奇璞也。若得托迹康衢，必能结轨骥□；曜质廊庙，必能垂光□□。夫祜岸之民，果于输珠；润山之客，列于贡玉，盖明暗呈形，则庸识所甄也。惟明公垂神采察，不使忠允之言以人而废。（《世说·自新篇》注引虞《预书》，又见《晋书·戴若思传》，《御览》六百三十二。）





◇　谢成都王笺

庆云惠露，止于落叶。（《文选·齐安陆王碑文》注）



◇　与弟云书（九首）

听讼观东，作百丈许廊屋。（《御览》一百八十五。）

门有三层，高百尺，魏明帝造。（《水经·谷水注》。谷水又东历大夏门下，故「夏门」也引。）

仁寿殿前有大方铜镜，高可五尺馀，广三尺二寸；立著庭中，向之便写人形体了了，亦怪事也。（《北堂书钞》一百三十六，《初学记》二十五，《御览》七百十七。）

此间有伧父，欲作《三都赋》，须其成，当以覆酒瓮耳。（《晋书·左思传》，又《御览》八百六引《世说》，今捡《世说》无。）

监徒武库建始殿诸房中，见有两足猿，真怪物也。（《御览》九百十。案：「监徒」疑有误。）

天渊池养山鸡，甚可嬉。（《御览》九百十八）

天渊池南角有果，各作一株，无处不有；纵横成行，一果之间，辄作一堂。（《御览》九百六十四）

张骞为汉使外国十八年，得涂林安石榴也。（《御览》九百七十，又见《大观本草》二十三。）

思苦生疾。（《文选·文赋》注）



◇　与长沙顾母书

痛心拔脑，有如孔怀。

◇　与长沙夫人书

士璜亡，恨一襦少，便以机新襦衣与之。（《御览》六百九十五）





卷九十八




◎　陆机（三）



◇　策问秀才纪瞻等（六首）

昔三代明王，启建洪业，文质殊制，而令名一致。然夏人尚忠，忠之弊也朴，救朴莫若敬。殷人革而修焉，敬之弊也鬼，救鬼莫若文。周人矫而变焉，文之弊也薄，救薄则又反之于忠。然则王道之反覆其无一定邪，亦所祖之不同而功业各异也？自无圣王，人散久矣。三代之损益，百姓之变迁，其故可得而闻邪？今将反古以救其弊，明风以荡其秽，三代之制将何所从？太古之化有何异道？在昔哲王象事备物，明堂所以崇上帝，清庙所以宁祖考，辟雍所以班礼教，太学所以讲艺文，此盖有国之盛典，为邦之大司。亡秦废学，制度荒阙。诸儒之论，损益异物。汉氏遗作，居为异事，而蔡邕《月令》谓之一物，将何所从？

庶明亮采，故时雍穆唐；有命既集，而多士隆周。故《书》称明良之歌，《易》贵金兰之美。此长世所以废兴，有邦所以崇替。夫成功之君勤于求才，立名之士急于招世，理无世不对，而事千载恒背。古之兴王何道而如彼，後之衰世何阙而如此？

昔唐虞垂五刑之教，周公明四罪之制，故世叹清问而时歌缉熙。奸宄既殷，法物滋有。叔世崇三辟之文，暴秦加族诛之律，淫刑沦胥，虐滥已甚。汉魏遵承，因而弗革。亦由险泰不同，而救世异术，不得已而用之故也。宽克之中，将何立而可？族诛之法，足为永制与不？夫五行迭代，阴阳相须，二仪所以陶育，四时所以化生。《易》称「在天成象，在地成形」。形象之作，相须之道也。若阴阳不调，则大数不得不否，一气偏废，则万物不得独成。此应同之至验，不偏之明证也。今有温泉而无寒火，其故何也？思闻辩之，以释不同之理。

夫穷神知化，才之尽称；备物致用，功之极目。以之为政，则黄羲之规可踵；，以之革乱，则玄古之风可绍。然而唐虞密皇人之阔网，夏殷繁帝者之约法，机心起而日进，淳德往而莫返。岂大朴一离，理不可振，将圣人之道稍有降杀邪？（《晋书·纪瞻传》。）



◇　七微（又作《七徵》。案：此假通微大夫以为说，疑作「微」是。）

玄虚子耽性冲素，雍容玄泊，弃时俗而弗徇，甘渔钓于一壑。乃有通微大夫，怨皇后之失宝，伤鸿誓之後闻，荣玄黄于榛险，凭穴岩而放言。

通微大夫曰：奇膳玉食，穷滋致丰。简牺羽族，考生毛宗。俯出沈鲔，仰落归鸿。剖柔胎于孕豹，宰潜肝乎豢龙。拾朝阳之遗卵，纳丹穴之飞皇。神皋奇□余，嘉禾之穗。含滋发馨，素颖玉锐。（《初学记》二十六引此四句。）勺药调以充饥，芳馨发而协气。（《书钞》一百四十二。）灼若皓雪之颓玄云，皎若明珠之积缁匮。素虮踊而氵□氵爵，滋芬溢而相徽。云沸渊涌，秋醪春酒。兼温增奇，浮藻吐秀。（《书钞》一百四十八。）味虽浓而弗爽，气既惠而复□。介景福于眉寿，裕温克乎齐圣。子能飨之乎？通微大夫曰：丰屋华殿，奇构磊落。高宇云覆，千楹林错。仰绥瑰木，俯积□□石。敷延袤之广庑，矫陵霄之高阁。秀清晖乎云表，腾藻阴之奕奕。珍观清榭，岳立连行。云阶飞陛，仰涉穷苍。耸浮柱而虬立，施飞檐以龙翔。回房旋室，缀琳袭玉。图画神仙，延□承福。悬闼高达，长廓回属。于是登渐台，理俊音，镜玄□，望长林。逐狡兽，弋轻禽。览壮艺以悦观，聆和乐而治心。子能居之乎？

通微大夫曰：金石谐而齐响，埙篪协而和鸣。于是才人进羽□，玄弁被藻袭。俯萦领以鸿归，仰矫首而鹤立。激长歌于丹唇，发铿锵乎柔木。合清商以绝节，挥流徵而赴曲。奏南荆之高叹，咏易水之清角。尔乃睹蛾眉之群丽，羌既都而又间。矫纤腰以逐节，顿皓足于鼓盘。舒妍晖以妖韶，若陵危之未安。

通微大夫曰：盖闻沫北有采唐之思，淇士有送子之勤。关雎以寤寐为戚，溱洧以谑浪为欢。若夫妖嫔艳女，搜群擢俊。穆藻仪于令表，茂当年之柔□。罄妍规之约绰，体每变而增间。秀红蕤其愉愉，若馀颖之可餐。若夫灵晷潜，徂颜退。羽觞升，清琴厉。因清明以宣诚，流微涕而授爱。纤手挥而鸣佩铿，华衿被而芳尘萃。子其纳之乎？

通微大夫曰：涂有殊而一致，业有殊而名约。各因姿以效绩，期寄响于夫人也。孰与显奇踪于万邦，抚六辔而高游？瞰八宇以摅眄，齐清风乎诸侯？言成否泰，气作温凉。弭侵略于强暴，综坠纪乎危邦。子岂不愿斯之雍容乎？

通微大夫曰：明主应期，抚民以德。配仁风于黄唐，齐威灵乎宸极。彝伦幸序，庶绩咸□。荡流风于雍俗，给天民乎齐泰。是以玄灵感而表应，嘉神繁而毕觌。舞唐庭之来仪，鸣岐阳之鸾□。膺天监之休命，荷神听之介福。然圣主达持盈之宝术，寤经国之在贤。各毕荣于分扃，期赞化于大钩。吾子岂不欲靡好爵于天宇，显列业乎帝臣欤？

玄虚子作而曰：甚哉，鄙人之惑也！犹穷绳自逸于井干，凭河盗本于黄川。钦至论，敷蔽衽，谨闻命于王孙。（《艺文类聚》五十七）



◇　七羡

湘阴□酎，搜其澄清。秋醪增（一作曾。）酝，明酒九成。甘芬潜结。（《书钞》一百四十八引两条。案：《七羡》不他见，或转写有误。陈禹谟本连属上条之傅玄《七谟》中，又臆补「全浆玉醴」四字，不敢据信。）

长角三倡，武士旗布，捺紫间之神机，审心中而後射。（《御览》三百四十八）

演八代之洪旨，统先圣之遗训，耸一心以绍轲，敦四教以承丘。（《初学记》二十一）



◇　鞠歌行序

序曰：案汉宫门有含章鞠室、灵芝鞠室。後汉马防第宅卜临道连阁通池，鞠城弥于街路，鞠歌将谓此也。又东阿王诗连骑击壤，或谓□戚鞠乎？三言七言，言虽奇宝，名器不遇知己，终不见重。愿逢知己，以托意焉。（郭茂倩《乐府》）



◇　皇太子请宴诗序

感圣恩之罔极，退而赋此诗也。（《御览》五百三十九）



◇　答贾谧诗序

余昔为太子洗马，鲁公贾长渊以散骑常侍侍东宫积年。余出补吴王郎令，中元康六年入为尚书郎，鲁公赠诗一篇，作此诗答之云尔。（《文选》）



◇　赠弟士龙诗序

余弱年夙孤，与弟士龙衔恤丧庭。续会逼王命，墨□即戎。时并萦发，悼心告别。渐历八载，家邦颠覆，凡厥同生，凋落殆半。收迹之日，感物兴哀。而龙又先在四时迫当祖载，二昆不容逍遥。衔痛东徂，遗情西暮，故作是诗，以寄其哀苦焉。（《陆云集》）



◇　要览序

直省之暇，乃集要术三篇，上曰《连璧》，集其嘉名，取其连类；中曰《述闻》，实述余之所闻；下曰《析名》，搜同辨异。



◇　汉高祖功臣颂

相国赞阝文终侯沛萧何，相国平阳懿侯沛曹参，太子少傅留文成侯韩张良，丞相曲逆献侯阳武陈平，楚王淮阴韩信，梁王昌邑彭越，淮南王六黥布，赵景王大梁张耳，韩王韩信，燕王丰卢绾，长沙文王吴芮，荆王沛刘贾，太傅安国懿侯王陵，左丞相降武侯沛周勃，相国舞阳侯沛樊哙，右丞相曲周景侯高阳郦商，太仆汝阴文侯沛夏侯婴，丞相颍阴懿侯雎阳灌婴，代丞相阳陵景侯魏傅宽，车骑将军信武肃侯靳歙，大行广野君高阳郦食其，中郎建信侯齐刘敬，大中大夫楚陆贾，太子太傅稷嗣君薛叔孙通，魏无知，护军中尉随何，新成三老董公，辕生，将军纪信，御史大夫沛周苛，平国君侯公，右三十一人，与定天下安社稷者也。颂曰：芒茫宇宙，上□参下黩。波振四海，尘飞五岳。九服徘徊，三灵改卜。赫矣高祖，肇载天禄。沈迹中乡，飞名帝录。庆云应辉，皇阶授木。龙兴泗滨，虎啸丰谷。彤云昼聚，素灵夜哭。金精仍颓，朱光以渥。万邦宅心，骏民效足。

堂堂萧公，王迹是因。绸缪睿后，无竞维人。外济六师，内抚三秦。拔奇夷难，迈德振民。体国垂制，上穆下亲。名盖群后，是谓宗臣。

平阳乐道，在变则通。爰渊爰嘿，有此武功。长驱河朔，电击壤东。协策淮阴，亚迹萧公。

文成作师，通幽洞冥。永言配命，因心则灵。穷神观化，望影揣情。鬼无隐谋，物无遁形。武关是辟，鸿门是宁。随难荥阳，即谋下邑。销印□废，推齐劝立。运筹固陵，定策东袭。三王从风，五侯允集。霸楚实丧，皇汉凯入。怡颜高览，弥翼凤戢。托迹黄、老，辞世却粒。曲逆宏达，好谋能深。游精杳漠，神迹是寻。重玄匪奥，九地匪沈。伐谋先兆，挤响于音。奇谋六奋，嘉虑四迥。规主于足，离项于怀。格人乃谢，楚翼实摧。韩王窘执，胡马洞开。迎文以谋，哭高以哀。

灼灼淮阴，灵武冠世。策出无方，思入神契。奋臂云兴，腾迹虎噬。凌险必夷，摧刚则脆。肇谋汉滨，还定渭表。京索既扼，引师北讨。济河夷魏，登山灭赵。威亮火烈，势逾风埽。拾代如遗，偃齐犹草。二州肃清，四邦咸举。乃眷北燕，遂表东海。克灭龙且，爰取其旅。刘、项悬命，人谋是与。念功惟德，辞通绝楚。彭越观时，张迹匿光。人具尔瞻，翼尔鹰扬。威凌楚城，质委汉王。靖难河济，即宫旧粱。烈烈黥布，耽耽其眄。名冠强楚，锋犹骇电。睹几蝉蜕，悟主革面。肇彼枭风，翻为我扇。天命方辑，玉在东夏。矫矫三雄，至于垓下。元凶既夷，宠禄来假。保大全祚，非德孰可。谋之不臧，舍福取祸。张耳之贤，有声梁魏。士也罔极，自诒伊愧。俯思旧恩，仰察五纬。脱迹违难，披榛来洎。改策西秦，报辱北冀。悴叶更辉，枯条以肄。

王信韩孽，宅土开疆。我图尔才，越迁晋阳。卢绾自微，婉娈我皇。跨功逾德，祚尔辉章。人之贪祸，宁为乱亡。

吴芮之王，祚由梅娟。功微势弱，世载忠贤。

肃肃荆王，董我三军。我图四方，殷荐其勋。庸亲作劳，旧楚是分。往践厥宇，大启淮坟。

安国违亲，悠悠我思。依依哲母，既明且慈。引身伏剑，永言固之。淑人君子，实邦之基。义形于色，愤发于辞。主亡与亡，末命是期。绛侯质木，多略寡言。曾是忠勇，惟帝攸叹。云惊灵丘，景逸上兰。平代禽犭希，奄有燕韩。宁乱以武，毙吕以权。涤秽紫宫，徵帝太原。实惟太尉，刘宗以安。挟功震主，自古所难。勋耀上代，身终下藩。舞阳道迎，延帝幽薮。宣力王室，匪惟厥武。总于鸿门，披闼帝宇。耸颜诮项，掩泪悟主。

曲周之进，于其哲兄。俾率尔徒，从王于征。振威龙蜕，摅武庸城。六师实因，克荼禽黥。

猗欤汝阴，绰绰有裕。戎轩肇迹，荷策来附。马烦辔殆，不释拥树。皇储时□，平城有谋。

颍阴锐敏，屡为军锋。奋戈东城，禽项定功。乘风藉响，高步长江。收吴引淮，光启于东。

阳陵之勋，元帅是承。信武薄伐，扬节江陵。夷王殄国，俾乱作惩。

恢恢广野，诞节令图。进竭嘉谟，退守名都。东窥白马，北距飞狐。即仓敖庾，据险三涂。□轩东践，汉风载徂。身死于齐，非说之辜。我皇实念，言祚尔孤。

建信委辂，被褐献宝。指明周汉，铨时论道。移帝伊洛，定都酆镐。柔远镇迩，实敬攸考。

抑抑陆生，知言之贯。往制劲越，来访皇汉。附会平勃，夷凶翦乱。所谓伊人，邦家之彦。

百王之极，旧章靡存。汉德虽朗，朝仪则昏。稷嗣制礼，下肃上尊。穆穆帝典，焕其盈门。风□三代，宪流後昆。

无知睿敏，独昭奇迹。察侔萧相，贶同师锡。随何辩达，因资于敌。纾汉披楚，唯生之绩。

皤皤董叟，谋我平阴。三军缟素，天下归心。

袁生秀朗，沈心善照。汉旆南振，楚威自挠。大略渊回，元功响效。邈哉惟人，何识之妙。纪信诳项，轺轩是乘。摄齐赴节，用死孰惩。身与烟消，名与风兴。周苛慷慨，心若怀冰。刑可以暴，志不可凌。贞轨偕没，亮迹双升。帝畴尔庸，後嗣是膺。天地虽顺，王心有违。怀亲望楚，永言长悲。侯公伏轼，皇媪来归。是谓平国，宠命有辉。

震风过物，清浊效响。大人于兴，利在攸往。弘海者川，崇山惟壤。韶护错音，衮龙比象。明明众哲，同济天网。剑宣其利，鉴献其朗。文武四充，汉祚克广。悠悠遐风，千载是仰。（《文选》）



◇　孔子赞

孔子睿圣，配天弘道。风扇玄流，思探神宝。明发怀周，兴言谟老。灵魄有行，言观苍昊。清歌先诚，丹书有造。（《艺文类聚》二十）



◇　王子乔赞

遗形灵岳，顾景忘归。乘云倏忽，飘摇紫微。（《艺文类聚》七十八）



◇　夏育赞

夏育之猛，千载所希。申博角勇，临□奋椎。（《文选·洞箫赋》注）



◇　顾谭传

宣太子正位东宫，天子方隆训导之义，妙简俊彦，讲学左右。时四方之杰毕集。太傅诸葛恪等雄奇盖众，而谭以清识绝伦，独见推重。自太尉范慎、谢景、羊徽之徒，皆以秀称其名，而悉在谭下。（《吴志·顾谭传》注）



◇　辨亡论上

昔汉氏失御，奸臣窃命，祸基京畿，毒遍宇内，皇纲弛紊，王室遂卑。于是群雄蜂骇，义兵四合。吴武烈皇帝慷慨下国，电发荆南，权略纷纭，忠勇伯世，威棱则夷羿震荡，兵交则丑虏授馘，遂扫清宗礻方，蒸□皇祖。于时云兴之将带州，飚起之师跨邑，哮□阚之群风驱，熊罴之族雾集，虽兵以义合。同盟戮力，然皆包藏祸心，阻兵怙乱，或师无谋律，丧威稔寇。忠规武节，未有若此其著者也。

武烈既没，长沙桓王逸才命世，弱冠秀发，招揽遗老，与之述业。神兵东驱，奋寡犯众，攻无坚城之将，战无交锋之虏。诛叛柔服而江外底定；饰法修师，而威德翕赫。宾礼名贤而张昭为之雄，交御豪俊而周瑜为之杰。彼二君子，皆弘敏而多奇，雅达而聪哲，故同方者以类附，等契者以气集，而江东盖多士矣。将北伐诸华，诛锄干纪，旋皇舆于夷庚，反帝座于紫闼，挟天子以令诸侯，清天步而归旧物。戎车既次，群凶侧目，大业未就，中世而陨。

用集我大皇帝，以奇踪袭于逸轨，睿心发乎令图，从政咨于故实，播宪稽乎遗风；而加之以笃固，申之以节俭，畴咨俊茂，好谋善断，束帛旅于丘园，旌命交于涂巷。故豪彦寻声而响臻，志士希光而影骛，异人辐辏，猛士如林。于是张昭为师傅；周瑜、陆公、鲁肃、吕蒙之畴入为腹心，出作股肱；甘宁、凌统、程普、贺齐、朱桓、朱然之徒奋其威，韩当、潘璋、黄盖、蒋钦、周泰之属宣其力；风雅则诸葛瑾、张忄享承、步骘以声名光国，政事则顾雍、潘□、吕范、吕岱以器任干职，奇伟则虞翻、陆绩、张温、张以讽议举正，奉使则赵咨、沈珩以敏达延誉，术数则吴范、赵达以礻几祥协德；董袭、陈武杀身以卫主，骆统、刘基强谏以补过。谋无遗□，举不失策。故遂割据山川，跨制荆、吴，而与天下争衡矣。魏氏尝藉战胜之威，率百万之师，浮邓塞之舟，下汉阴之众，羽楫万计，龙曜顺流，锐骑千旅，虎步原隰，谋臣盈室，武将连衡，喟然有吞江浒之志，一宇宙之气。而周瑜驱我偏师，黜之赤壁，丧旗乱辙，仅而获免，收迹远遁。汉王亦冯帝王之号，率巴汉之民，乘危骋变，结垒千里，志报关羽之败，图收湘西之地。而我陆公亦挫之西陵，覆师败绩，困而後济，绝命永安。续以濡须之寇，临川摧锐；蓬笼之战，孑轮不反。由是二邦之将，丧气摧锋，势衄财匮，而吴藐然坐乘其弊，故魏人请好，汉氏乞盟，遂跻天号，鼎峙而立。西屠庸蜀之郊，北袭淮汉之□，东苞百越之地，南括群蛮之表。于是讲八代之礼，搜三王之乐，告类上帝，拱揖群后。虎臣毅卒，循江而守；长戟劲铩，望飚而奋。庶尹尽规于上，四民展业于下，化协殊裔，风衍遐圻。乃俾一介行人，抚巡外域，巨象逸骏，扰于外闲，明珠玮宝，辉于内府，珍瑰重迹而至，奇玩应响而赴；□轩骋于南荒，冲□朋息于朔野；齐民免干戈之患，戎马无晨服之虞，而帝业固矣。

大皇既殁，幼主莅朝，奸回肆虐，景皇聿兴，虔修遗宪，政无大阙，守文之良主也。降及归命之初，典刑未灭，故老犹存。大司马陆公以文武熙朝，左丞相陆凯以謇谔尽规，而施绩、范慎以威重显，丁奉、锺离斐以武毅称，孟宗、丁固之徒为公卿，楼玄、贺劭之属掌机事，元首虽病，股肱犹良。爰及末叶，群公既丧，然後黔首有瓦解之志，皇家有土崩之衅，历命应化而微，王师蹑运而发，卒散于阵，民奔于邑，城池无藩篱之固，山川无沟阜之势，非有工输云梯之械，智伯灌激之害，楚子筑室之围，燕人济西之队，军未浃辰而社稷夷矣。虽忠臣孤愤，烈士死节，将奚救哉！

夫曹刘之将非一世之选，向时之师无曩日之众，战守之道抑有前符，险阻之利俄然未改，而成败贸理，古今诡趣，何哉？彼此之化殊，授任之才异也。（《吴志·孙皓传》注，《文选》《晋书·陆机传》，《艺文类聚》十一。）



◇　辨亡论下

昔三方之王也。魏人据中夏，汉氏有岷、益，吴制荆、扬而奄交、广。曹氏虽功济诸华，虐亦深矣，其民怨矣。刘公因险饰智，功已薄矣，其俗陋矣。吴桓王基之以武，太祖成之以德，聪明睿达，懿度深远矣。其求贤如不及，恤民如稚子，接士尽盛德之容，亲仁罄丹府之爱。拔吕蒙于戎行，识潘□于系虏。推诚信士，不恤人之我欺；量能授器，不患权之我逼。执鞭鞠躬，以重陆公之威；悉委武卫，以济周瑜之师。卑宫菲食，以丰功臣之赏；披怀虚己，以纳谟士之□。故鲁肃一面而自托，士燮蒙险而效命。高张公之德而省游田之娱，贤诸葛之言而割情欲之欢，感陆公之规而除刑政之烦，奇刘基之议而作三爵之誓，屏气□□以伺子明之疾，分滋损甘以育凌统之孤，登坛慷慨归鲁肃之功，削投恶言信子瑜之节。是以忠臣竞尽其谋，志士咸得肆力，洪规远略，固不厌夫区区者也。故百官苟合，庶务未遑。初都建业，群臣请备礼秩，天子辞而不许，曰：「天下其谓朕何！」宫室舆服，盖慊如也。爰及中叶，天人之分既定，百度之缺粗修，虽□化懿纲，未齿乎上代，抑其体国经民之具，亦足以为政矣。地方几万里，带甲将百万，其野沃，其民练，其财丰，其器利；东负沧海，西阻险塞，长江制其区宇，峻山带其封域，国家之利未见有弘于兹者矣。借使中才守之以道，善人御之有术，敦率遗宪，勤民谨政，循定策，守常险，则可以长世永年，未有危亡之患。

或曰：「吴蜀唇齿之国，蜀灭则吴亡，理则然矣。」夫蜀盖藩援之与国，而非吴人之存亡也。何则？其郊境之接，重山积险，陆无长毂之径；川□厄流迅，水有惊波之艰。虽有锐师百万，启行不过千夫；船舻千里，前驱不过百舰。故刘氏之伐，陆公喻之长蛇，其势然也。昔蜀之初亡，朝臣异谋，或欲积石以险其流，或欲机械以御其变。天子总群议而谘之大司马陆公，陆公以四渎天地之所以节宣其气，固无可遏之理，而机械则彼我之所共，彼若弃长技以就所屈，即荆扬而争舟楫之用，是天赞我也。将谨守峡口以待禽耳。逮步阐之乱，凭保城以延强寇，重资币以诱群蛮。于时大邦之众，云翔电发，县旌江介，筑垒遵渚，襟带要害，以止吴人之西，而巴汉舟师，沿江东下。陆公以偏师三万，北据东坑，深沟高垒，案甲养威。反虑□迹待戮，而不敢北窥生路，强寇败绩宵遁，丧师大半，分命锐师三千，西御水军，东西同捷，献俘万计。信哉贤人之谋，岂欺我哉！自是烽燧罕警，封域寡虞。陆公没而潜谋兆，吴衅深而六师骇。夫太康之役，众未盛乎曩日之师；广州之乱，祸有愈乎向时之难，而邦家颠覆，宗庙为墟。呜呼！人之云亡，邦家殄悴，不其然与！《易》曰「汤武革命顺乎天」，玄曰「乱不极则治不形」，言帝王之因天时也。古人有言曰「天时不如地利，」《易》曰「王侯设险以守其国，」言为国之恃险也。又曰「地利不如人和」，「在德不在险」，言守险之由人也。吴之兴也，参而由焉，孙卿所谓合其参者也。及其亡也。恃险而已，又孙卿所谓舍其参者也。夫四州之氓非无众也。大江之南非乏俊也，山川之险易守，劲利之器易用也，先政之业易循也，功不兴而祸遘者何哉？所以用之者失也。故先王达经国之长规，审存亡之至数，恭己以安百姓，敦惠以致人和，宽冲以诱俊□之谋，慈和以给士民之爱。是以其安也，则黎元与之同庆；及其危也，则兆庶与之共患。安与众同庆，则其危不可得也；危与下共患，则其难不足恤也。夫然，故能保其社稷而固其土宇。麦秀无悲殷之思，黍离无愍周之感矣。（《吴志·孙皓传》注。《文选》，《晋书·陆机传》，《艺文类聚》十一。）





卷九十九




◎　陆机（四）





◇　五等论

夫体国经野，先王所慎，创制垂基，思隆後叶。然而经略不同，长世异术。五等之制，始于黄唐，郡县之治，创于秦汉，得失成败，备在典谟，是以其详可得而言。

夫王者知帝业至重，天下至广。广不可以偏制，重不可以独任；任重必于借力，制广终乎因人。故设官分职，所以轻其任也；并建伍长，所以弘其制也。于是乎立其封疆之典，裁其亲疏之宜，使万国相维，以成盘石之固；宗庶杂居，而定维城之业。又有以见绥世之长御，识人情之大方，知其为人不如厚己，利物不如图身；安上在于悦下，为己存乎利人。故《易》曰「悦以使人，人忘其劳。」孙卿曰：「不利而利之，不如利而後利之利也。」是以分天下以厚乐，则己得与之同忧；飨天下以丰利，而已得以之共害。利博而恩笃，乐远则忧深，故诸侯享食士之实，万国受传世之祚。夫然，则南面之君各务其政，九服之内知有定主，上之子爱于是乎生，下之礼信于是乎结，世平足以敦风，道衰足以御暴。故强毅之国不能擅一时之势，雄俊之人无所寄霸王之志。然後国安由万邦之思化，主尊赖群后之图身，譬犹众目营方，则天网自昶；四体辞难，而心膂□。盖三代所以直道，四王所以垂业也。夫盛衰隆弊，理所固有，教之废兴，系乎其人，原法期于必谅，明道有时而暗。故世及之制弊于强御，厚下之典漏于末折，侵弱之衅遘自三季，陵夷之祸终乎七雄。昔成汤亲照夏后之鉴，公旦目涉商人之戒，文质相济，损益有物。然五等之礼，不革于时，封畛之制，有隆尔者，岂玩二王之祸而暗经世之算乎？固知百世非可悬御，善制不能无弊，而侵弱之辱愈于殄祀，土崩之困痛于陵夷也。是以经始获其多福，虑终取其少祸，非谓侯伯无可乱之符，郡县非兴化之具。故国忧赖其释位，主弱凭于翼戴。及承微积弊，王室遂卑，犹保名位，祚垂後嗣，皇统幽而不辍，神器否而必存者，岂非事势使之然欤！

降及亡秦，弃道任术，惩周之失，自矜其得。寻斧始于所庇，制国昧于弱下，国庆独飨其利，主忧莫与共害。虽速亡趋乱，不必一道，颠沛之衅，实由孤立。是盖思五等之小怨，亡万国之大德，知陵夷之可患，暗土崩之为痛也。周之不竞，有自来矣。国乏令主，十有馀世。然片言勤王，诸侯必应，一朝振矜，远国先叛，故强晋收其请隧之图，暴楚顿其观鼎之志，岂刘项之能窥关，胜广之敢号泽哉！借使秦人因循其制，虽则无道，有与共亡，覆灭之祸，岂在曩日！

汉矫秦枉，大启王侯，境土逾溢，不遵旧典，故贾生忧其危，晁错痛其乱。是以诸侯□其国家之富，凭其士庶之力，势足者反疾，土狭者逆迟，六臣犯其弱纲，七子冲其漏网，皇祖夷于黔徒，西京病于东帝。是盖过正之灾，而非建侯之累也。然吕氏之难，朝士外顾，宋昌策汉，必称诸侯。逮至中叶，忌其失节，割削宗子，有名无实，天下旷然，复袭亡秦之轨矣。是以五侯作威，不忌万国；新都袭汉，易于拾遗也。光武中兴，纂隆皇统，而由遵覆车之遗辙，养丧家之宿疾，仅及数世，奸宄充斥。卒有强臣专朝，则天下风靡，一夫从冲，而城池自夷，岂不危哉！在周之衰，难兴王室，放命者七臣，干位者三子，嗣王委其九鼎，凶族据其天邑，钅正鼙震于阃宇，锋镝流于绛阙，然祸止畿甸，害不覃及，天下晏然，以安待危。是以宣王兴于共和，襄惠振于晋郑。岂若二汉阶闼暂扰，而四海已沸，嬖臣朝入，九服夕乱哉！

远惟王莽篡逆之事，近览董卓擅权之际，亿兆悼心，愚智同痛。然周以之存，汉以之亡，夫何故哉？岂世乏曩时之臣，士无匡合之志欤？盖远绩屈于时异，雄心挫于卑势耳。故烈士扼腕，终委寇雠之手；中人变节，以助虐国之桀。虽复时有鸠合同志以谋王室。然上非奥主，下皆市人，师旅无先定之班，君臣无相保之志，是以义兵云合，无救劫杀之祸，众望未改，而已见大汉之灭矣。

或以「诸侯世位，不必常全，昏主暴君，有时比迹，故五等所以多乱。今之牧守，皆官方庸能，虽或失之，其得固多，故郡县易以为政。」夫德之休明，黜陟日用，长率连属，咸述其职，而淫昏之君无所容过，何则其不治哉！故先代有以兴矣。苟或衰陵，百度自悖，鬻官之吏以货准才，则贪残之萌皆群后也，安在其不乱哉！故後王有以之废矣。且要而言之，五等之君，为己思政郡县之长，为吏图物。何以徵之？盖企及进取，仕子之常志；修己安人，良士所希及。夫进取之情锐，而安人之誉迟，是故侵百姓以利己者，在位所不惮；损实事以养名者，官长所夙慕也。君无卒岁之图，臣挟一时之志。五等则不然。知国为己土，众皆我民；民安，己受其利；国伤，家婴其病。故前人欲以垂後，後嗣思其堂构，为上无苟且之心，群下知胶固之义。使其并贤居政，则功有厚薄，两愚处乱，则过有深浅。然则八代之制，几可以一理贯；秦汉之典，殆可以一言蔽也。（《晋书·陆机传》，又《群书治要》三十引孙盛《晋阳秋》。）



◇　演连珠（五十首）

臣闻曰薄星回，穹天所以纪物；山盈川冲，后土所以播气。五行错而致用，四时违而成岁。是以百官恪居，以赴八音之离；明君执契，以要克谐之会。（《文选》，《艺文类聚》五十七。）

臣闻任重于力，才尽则困；用广其器，应博则凶。是以物胜权而衡殆，形过镜则照穷；故明主程才以效业，贞臣□力而辞丰。（《文选》）

臣闻髦俊之才，世所希乏；丘园之秀，因时则扬。是以大人基命，不擢才于后土；明主聿兴，不降佐于昊苍。（《文选》，《艺文类聚》五十七。）

臣闻世之所遗，未为非宝；主之所珍，不必适治。是以俊□之薮，希蒙翘车之招；金碧之岩，必辱凤举之使。（《文选》）

臣闻禄放于宠，非隆家之举；官私于亲，非兴邦之选。是以三卿世及，东国多衰弊之政；五侯并轨，西京有陵夷之运。（《文选》，《艺文类聚》五十七。）

臣闻灵辉朝觏，称物纳照；时风夕洒，程形赋音。是以至道之行，万类取足于世；大化既洽，百姓无匮于心。（《文选》，《艺文类聚》五十七）

臣闻顿网探渊，不能招龙；振纲罗云，不必招凤。是以巢箕之叟，不眄丘园之弊，洗渭之民，不发傅岩之梦。（《文选》）

臣闻鉴之积也无厚，而照有重渊之深；目之察也有畔，而视周天壤之际。何则？应事以精不以形，造物以神不以器。是以万邦凯乐，非悦锺鼓之娱；天下归仁，非感玉帛之惠。（《文选》，《艺文类聚》五十七。）

臣闻积实虽微，必动于物；崇虚虽广，不能移心。是以都人冶容，不悦西施之影；乘马班如，不辍太山之阴。（《文选》）

臣闻应物有方，居难则易；藏器在身，所乏者时。是以充堂之芳，非幽兰所难；绕梁之音，萦弦所思。（《文选》）

臣闻智周通塞，不为时穷；才经夷险，不为世屈。是以凌飚之羽，不求反风；耀夜之目，不思倒目。（《文选》，《艺文类聚》五十七。）

臣闻忠臣率志，不谋其报；贞士发愤，期在明贤。是以柳庄黜殡，非贪瓜衍之赏；禽息碎首，岂要先茅之田。（《文选》）

臣闻利眼临云，不能垂照；朗璞蒙垢，不能吐辉。是以明哲之君，时有蔽塞之累；俊□之臣，屡抱後时之悲。（《文选》，《艺文类聚》五十七。）

臣闻郁烈之芳，出于委灰；繁会之音，生于绝弦。是以贞女要名于没世，烈士赴节于当年。（《文选》）

臣闻良宰谋朝，不必借威，贞臣卫主，修身则足。是以三晋之强，屈于齐堂之俎，千乘之势，弱于阳门之哭。（《文选》）

臣闻赴曲之音，洪细入韵；蹈节之容，俯仰依咏。是以言苟适事，精粗可施，士苟适道，修短可命。（《文选》）

臣闻因云洒润，则芬泽易流；乘风载响，则音徽自远。是以德教俟物而济，荣名缘时而显。（《文选》，《艺文类聚》五十七。）

臣闻览影偶质，不能解独，指迹慕远，无救于迟。是以循虚器者，非应物之具；玩空言者，非致治之机。（《文选》）

臣闻钻燧吐火，以续汤谷之晷；挥翮生风，而继飞廉之功。是以物有微而毗著，事有琐而助洪。（《文选》）

臣闻春风朝煦，萧艾蒙被其温，秋霜宵坠，芝惠被其凉。是故威以齐物为肃，德以普济为弘。

臣闻巧尽于器，习数则贯；道系于神，人亡则灭。是以轮匠肆目，不乏奚仲之妙；瞽叟清耳，而无伶伦之察。

臣闻性之所期，贵贱同量；理之所极，卑高一归。是以准月禀水，不能加凉；□日引火，不必增辉。

臣闻绝节高唱，非凡耳所悲；肆义芳讯，非庸听所善。是以南荆有寡和之歌，东野有不释之辩。臣闻寻烟梁芬，薰息犹芳；徵音录响，操终则绝。何则？垂于世者可继，止乎身者难结。是以玄晏之风恒存，动神之化已灭。

臣闻托暗藏形，不为巧密；倚智隐情，不足自匿。是以重光发藻，寻虚捕景；大人贞观，探心昭忒。

臣闻披云看霄，则天文清；澄风观水，则川流平。是以四族放而唐劭，二臣诛而楚宁。

臣闻音以比耳，为美；色以悦目为欢。是以众听所倾，非假百里之操；万夫婉娈，非俟西子之颜。故圣人随世以擢佐，明主因时而命官。

臣闻出乎身者，非假物所隆；牵乎时者，非克己所勖。是以利尽万物，不能睿童昏之心；德表生民，不能救栖遑之辱。（《文选》）

臣闻动循定检，天有可察；应无常节，身或难照。是以望景揆日，盈数可期；抚臆论心，有时而谬。

臣闻倾耳求音，视优听苦；澄心徇物，形逸神劳。是以天殊其数，虽同方不能分其戚；理塞其通，则并质不能共其休。

臣闻遁世之士，非受匏瓜之性；幽居之女，非无怀春之情。是以名胜欲，故偶影之操；矜穷愈达，故凌霄之节厉。

臣闻听极于音，不慕钧天之乐；身足于荫，无假垂天之云。是以蒲密之黎，遗时雍之世；丰沛之士，忘桓揆之君。

臣闻飞辔西顿，则离朱与蒙瞍收察；悬景东秀，则夜光与武夫匿耀。是以才换世则俱困，功偶时而并劭。

臣闻示应于近，远有可察；托验于显，微或可包。是以寸管下亻素，天地不能以气欺；尺表逆立，日月不能以形逃。

臣闻弦有常音，故曲终则改；镜无畜影，故触形则照。是以虚己应物，必究千变之容；挟情适事，不观万殊之妙。（《文选》，《艺文类聚》五十七。）

臣闻□吾攵，希声，以谐金石之和；鼙鼓疏击，以节繁弦之契。是以经治必宣其通，图物恒审其会。臣闻目无尝音之察，耳无照景之神。故在乎我者，不诛之于己；存乎物者，不求备于人。（《文选》，《艺文类聚》五十七。）

臣闻放身而居，体逸则安；肆□而食，属厌则充。是以王鲔登俎，不假吞波之鱼；兰膏停室，不思衔烛之龙。臣闻冲波安流，则龙舟不能以漂；震风洞发，则夏屋有时而倾。何则？牵乎动则静凝，系乎静则动贞。是以淫风大行，贞女蒙冶容之悔？淳化殷流，盗跖挟曾史之情。臣闻达之所服，贵有或遗；穷之所接，贱而必寻。是以江汉之君，悲其坠屦；少原之妇，哭其亡簪。

臣闻触非其类，虽疾弗应；感以其方，虽微则顺。是以商飚漂山，不兴盈尺之云；谷风乘条，必降弥天之润。故暗于治者，唱繁而和寡；审乎物者，力约而功峻。（《文选》，《艺文业聚》五十七。）

臣闻烟出于火，非火之和；情生于性，非性之适。故火壮则烟微，性充则情约。是以殷墟有感物之悲，周京无伫立之迹。

臣闻适物之技，俯仰异用；应事之器，通塞异任。是以鸟栖云而缴飞，鱼藏渊而网沈；贲鼓密而含响，朗笛疏而吐音。（《文选》）

臣闻理之所守，势所常夺；道之所闭，权所必开。是以生重于利，故据图无挥剑之痛；义贵于身，故临川有投迹之哀。（《文选》）

臣闻通于变者，用约而利博；明其要者，器浅而应玄。是以天地之赜，该于六位；万殊之曲，穷于五弦。

臣闻图形于影，未尽纤丽之容；察火于灰，不睹洪赫之烈。是以问道存乎其人，观物必造其质。

臣闻情见于物，虽远犹疏；神藏于形，虽近则密。是以仪天步晷，而修短可量，临渊揆水，而浅深难察。世闻虐暑熏天，不减坚冰之寒；涸阴凝地，无累陵火之热。是以吞纵之强，不能反蹈海之志；漂卤之威，不能降西山之节。臣闻理之所开，力所常达；数之所塞，威有必穷。是以烈火流金，不能焚景，沈寒凝海，不能结风。

臣闻足于性者，天损不能入；贞于期者，时累不能淫。是以迅风陵雨，不谬晨禽之察；劲阴杀节，不凋寒木之心。

◇　丞相箴

夫导民在简，为政以仁；仁实生爱，简亦易遵。罔疏下睦，禁密巧繁，深文碎教，伊何能存？故人不可以不审，任不可以不忠。舍贤昵谗，则丧尔邦；且偏见则昧，专听悔疑。耳目之用，亦各有期。夫岂不察，而帷墙隔之。矜己任智，是蔽是欺。德无远而不复，恶何适而不追？存亡日鉴，成败代陈。人咸知镜其貌，而莫能照其身。（《艺文类聚》四十五）



◇　吴大帝诔

皇圣膺期，有命太素。承乱下萌，清难天步。（《御览》一。）我皇明明，固天实生。体和二合，以察三精。濯晖育庆，怀详载荣。率性而和，因心则灵。厥灵伊何？克圣克仁。茂对四象，克配乾坤。齐明日月，考祥鬼神。诞自幼冲，睿哲宿照。甄化无形，探景绝曜。巍巍圣姿，文武既俊。有觉德徽，兆民欣顺。将熙景命，经营九围。登迹岱宗，班瑞旧圻。上玄匪惠，早零圣晖。神庐既考，史臣献贞。龙□盾启殡，霄载紫庭。辰旒飞藻，凶旗举铭。崇华熠烁，翠盖繁缨。千乘结驷，万骑重营。箫鼓振响，和銮流声。动轸阊阖，永背承明。显步万官，幽驱百灵。随化太素，即宫杳冥。亿兆同慕，泣血如零。（《艺文类聚》十三）

肆夏在庙，云翘承□。（《宋书·乐志》一）





◇　吴太常顾谭诔

迁吏部尚书，才长于铨衡，而综核人物。（《文选》任□《为范尚书让吏部第一表》注。）



◇　吴大司马陆抗诔

我公承轨，高风肃迈。明德继体，徽旨奕世。昭德伊何，克俊克仁。德周能事，体合机神。礼交徒候，敬睦白屋。□□曲躬，吐食挥沐。爰及鳏寡，赈此□独。孚厥惠心，脱骖分禄。乃命我公，诞作元辅。位表百辟，名茂群后。因是荆人，造我宁宇。备物典策，玉冠及斧。龙□飞藻，灵鼓树羽。质文殊涂，百行异辙。人玩其华，鲜识其实。於穆我公，因心则哲。经纶至道，终始自结。德与行满，英与言溢。（《艺文类聚》四十七）





◇　吴贞献处士陆君诔（案：机第三兄玄，早卒。）

我闻有命，天禄有秩。如斯吉人，而有斯疾？兄弟之恩，离形合气。矧我与君，非相亚逮。绸缪之游，自蒙及朗。孩不贰音，抱或同襁。抚髫并育，携手相长。行焉比迹，诵必共响。庶君偕老，灵根克固。拊翼云霄，双飞天路。人皆年长，君独短祚。谷则同朝，游矣先暮。（《艺文类聚》三十七）



◇　愍怀太子诔

明明皇子，成命既骏。保□皇家，载生淑胤。茂德克广，仁姿朗隽。当克无强疆，光绍有晋。如何不吊？暴离咎艰。曾是遘愍，匪降自天。肇倾运祚，遂丧华年。呜呼哀哉！沈云既祛，日月增晖。灵宠可赠，冤魂难追。旧物东反，灵枢西归。伤我惠后，寂焉翳灭。衔哀骏奔，凶服就列。追慕徽尘，兴言断绝。敢诔遗风，庶存芳烈。

其辞曰：巍巍皇基，奕奕紫微。有命既集，天禄永绥。笃生太子，纂德承茂。平绍大烈，时惟洪胄。奇颖发翘，清藻在秀。诞自幼蒙，逮事武皇。展矣太子，播此琼芳。允矣圣祖，无言不臧。婉娈乘舆，名裕德昌。龙集庚戍，日月改度。赫赫明明，我皇登阼。厥登伊何，皇统是荷。华拔重采，翠盖垂葩。鸾旗阿那，玉衡吐和。聿来在宫，体亮而诚。肃雍皇极，思媚紫庭。亦既涉学，遵师盛道。何年之妙，而察之早？谠言必复，乖义则考。惟天有命，太子膺之。惟皇有庆，太子承之。当究遐年，登兹胡□。缉熙有晋，克构帝宇。如何晨牝，秽我朝听？仰索皇家，惟尘明圣。惴惴太子，终温且敬。衔辞即罪，掩泪□命。显加放流，潜肆鸩毒。痛矣太子！乃离斯酷，谓天盖高，诉哀靡告，鞠躬引分，顾景摧剥，呜呼哀哉，凡民之丧，有戚有姻。太子之殁，傍无昵亲，□□严宫，绝命禁闱。幽柩偏寄，孤魂曷归？呜呼太子！生冤殁悲。匹夫有怨，尚或殒霜。矧乃太子，万邦攸望。普天扼腕，率士怀伤。精感六□，咎征紫房。爰兹元辅，启我令图。王赫斯怒。天诛靡逋。搀抢叱埽，元凶服辜。仁诏引咎，哀策东徂。光复宠祚，绍建藐孤。于时晖服，粲焉毕陈。庭旅旧物，堂有故臣。孰云太子，不见其人？呜呼哀哉！既济洛川，灵旆左回。三军凄裂，都邑如聩。慨矣寤叹，念我愍怀。（《艺文类聚》十六）





◇　毗陵侯君诔

同志奔走，戚友相寻。临穴呜乎，洒泪山林。（《北堂书钞》一百五十八）



◇　晋刘处士参妻王氏诔

猗猗嘉颖，朝阳方翘。烈风严霜，殒此秀条璇玑倏忽，四序竞征。清商激宇，蟋蟀吟□□。



◇　吴大司马陆公少女哀辞

冉冉□阳，不遂其茂。晔晔芳华，凋芳落秀。遵堂涉室，仿佛兴想。人皆有声，尔独无响。（《艺文类聚》三十四）



◇　吴丞相陆逊铭

魏大司马曹休侵我北鄙，乃假公黄钺，统御六师及中军禁卫，而摄行王事，主上执鞭，百司屈膝。（《吴志·陆逊传》注）



◇　吊蔡邕文

彼洪川之方割，岂一等之所堙。故尼父之惠训，智必愚而後贤。谅知道之已妙，曷信道之未坚。忽宁子之保已，效苌淑之违天。冀澄河之远日，忘朝露之短年。（《艺文类聚》四十）



◇　吊魏武帝文（并序）

元康八年，机始以台郎出补著作，游乎秘阁，而见魏武帝遗令，忾然叹息，伤怀者久之。

客曰：夫始终者，万物之大归；死生者，性命之区域。是以临丧殡而後悲，睹陈根而绝哭。今乃伤心百年之际，兴哀无情之地，意者无乃知哀之可有，而未识情之可无乎？机答之曰：夫日食由乎交分，山崩起于朽壤，亦云数而已矣。然百姓怪焉者，岂不以资高明之质，而不免卑浊之累，居常安之势，而终婴倾离之患故乎？夫以回天倒日之力，而不能振形骸之内；济世夷难之智，而受困魏阙之下。已而格乎上下者，藏于区区之木；光于四表者，翳乎蕞尔之土。雄心摧于弱情，壮图终于哀志。长□屈于短日，远迹顿于促路。呜呼！岂特瞽史之异阙景，黔黎之怪颓岸乎？观其所以顾命冢嗣，贻谋四子，经国之略既远，隆家之训亦弘。又云：「吾在军中，持法是也。至小忿怒，大过失，不当效也。」善乎达人之谠言矣！持姬女而指季豹以示四子曰：「以累汝！」因泣下。伤哉！曩以天下自任，今以爱子托人。同乎尽者无馀，而得乎亡者无存。然而婉娈房闼之内，绸缪家人之务，则几乎密与！又曰：「吾婕妤妓人，皆著铜爵台。于台堂上施八尺床，□帐，朝晡上脯之属。月朝十五，辄向帐作妓。汝等时时登铜爵台，望吾西陵墓田。」又云：「馀香可分与诸夫人，诸舍中无所为，学作履组卖也。吾历官所得绶，皆著藏中。吾馀衣裘，可别为一藏。不能者兄弟可共分之。」既而竟分焉。亡者可以勿求，存者可以勿违，求与违不其两伤乎？悲夫！爱有大而必失，恶有甚而必得；智惠不能去其恶，威力不能全其爱。故前识所不用心，而圣人罕言焉，若乃系情累于外物，留曲念于闺房，亦贤俊之所宜废乎？于是遂愤懑而献吊云尔。

接皇汉之末绪，值王途之多违。伫重渊以育鳞，抚庆云而遐飞。运神道以载德，乘灵风而扇威。摧群雄而电击，举□敌其如遗。指八极以远略，必翦焉而後绥。厘三才之阙典，启天地之禁闱。举修网之绝纪，纽大音之解徽。埽云物以贞观，要万途而来归。丕大德以宏覆，援日月而齐晖。济元功于九有，固举世之所推。

彼人事之大造，夫何往而不臻。将覆篑于浚谷，挤为山乎九天。苟理穷而性尽，岂长□之所研？悟临川之有悲，固梁木其必颠。当建安之三八，实大命之所艰。虽光昭于曩载，将税驾于此年。

惟降神之绵貌，眇千载而远期。信斯武之未丧，膺灵符而在兹。

虽龙飞千文昌，非王心之所怡。愤西夏以鞠旅，溯秦川而举旗。逾镐京而不豫，临渭滨而有疑。冀翌日之云瘳，弥四旬而成灾。咏归途以反旆，登崤渑而□来。次洛□而大渐，指六军曰念哉：

伊君王之赫奕，实终古之所难。威先天而盖世，力荡海而拔山。厄奚险而弗济，敌何强而不残。每因祸以礻是福，亦践危而必安。迄在兹而蒙昧，虑噤闭而无端。委躯命以待难，痛没世而永言。抚四子以深念，循肤体而颓叹。迨营魄之未离，假馀息乎音翰。执姬女以□瘁，指季豹而ㄘ焉。气冲襟以呜咽，涕垂睫而泛澜。

违率土以靖寐，戢弥夭乎一棺。咨宏度之峻邈，壮大业之允昌。思居终而恤始，命临没而肇扬。援贞咎以基悔，虽在我而不臧。惜内顾之缠绵，恨末命之微详。纤家人于履组，尘清虑于馀香。结遗情之婉娈，何命促而意长！陈法服于帷座，陪窈窕于玉房。宣备物于虚器，发哀音于旧倡。矫戚容以赴节，掩零泪而荐觞。物无微而不存，体无惠而不亡。庶圣灵之响像，想幽神之复光。苟形声之翳没，虽音景其必藏。徽清弦而独奏，进脯而谁尝。悼□帐之冥漠，怨西陵之茫茫。登爵台而群悲，□宁美目其何望？既□希古以遗累，信简礼而薄葬。彼裘绂于何有，贻尘谤于後王。嗟大恋之所存，故虽哲而不忘。览遗籍以慷慨，献兹文而凄伤。（《文选》，《艺文类聚》四十。）





卷一百




◎　陆□（一）

□字士龙，机弟。孙皓时举贤良。吴亡，十年不仕。武帝末，与兄机入洛。辟公府掾，为太子舍人，出补浚仪令。吴王晏以为郎中令，入为尚书郎侍御史、太子中舍人中书侍郎。成都王颖表为清河内史，转大将军右司马；又表为使持节大都督前锋将军。河桥之败，与兄机并诛。有《陆子新书》十卷，集十二卷。



◇　岁暮赋（并序）

余祗役京邑，载离永久。永宁二年春，忝宠北郡；其夏又转大将军右司马于邺都。自去故乡，荏苒六年，惟姑与姊，仍见背弃。衔痛万里，哀思伤毒，而日月逝速，岁聿□暮。感万物之既改，瞻天地而伤怀，乃作赋以言情焉。

夫何乾行之变通兮，昏明迭而载路。羡飞辔之远御兮，腾六龙于天步。时赴节而渐流兮，气移数而改度。挥促节于短日兮，振修策于长夜。运攸忽其既周兮，岁冉冉而告暮。变棘心之柔风兮，滋丰草之湛露。玄晖邈以峻服兮，黄裳皓而振素。

于是颛顼御时，玄冥统官。天庙既底，日月贞观。沦重阳于潜户兮，徵积阴于司寒。日回天以灭景兮，冲渊而无澜。坚冰涸于川底兮，白雪陨于□端。普区宇之瘁景兮，频万物之衰颜。时凛戾其可悲兮，气萧索而伤心。凄风怆其鸣条兮，落叶翻而洒林。兽藏丘而绝迹兮，鸟攀木而栖音。山振枯于曾岭兮，民怀惨于重襟。寒与暑其代谢兮，年冉冉其将老。丰颜晔而朝□兮，玄发粲其夕皓。感芳华之志学兮，悲时暮而难考。远图逝而辞怀兮，密思集而盈抱。羡厚德之溥载兮，嘉丰化之大造。恨盛来之苦晏兮，悲衰至之常蚤。指□露而怵心兮，衍死生于靡草。

蒙时来之嘉运兮，游上京而凯入。委乘辂于紫宫兮，剖金虎而底邑。凭台光之发晖兮，荷宠灵而来集。望故畴之迥辽兮，氵斥南风而颓泣。长叹息而永怀兮，感逝物而伤悲。哀年岁之攸往兮，伊行人之思归。结隆思于朝日兮，缀永念于纪晖。表寸阴而贞吝兮，盼盈尺其若遗。

嗟我行之久永兮，何归途之芒芒。憩遵渚于□川兮，眄攸逝于江湘。处孝敬于神丘兮，结祗慕于惟桑。瞻山川而物存兮，思六亲而人亡。问仁姑而背世兮，及伯姊而沦丧。寻馀踪于空宇兮，想绝景于遗堂。悲山林之杳蔼兮，痛华构之丘荒。

靖深情以遐慕兮，思缠绵而怀楚。涕垂颐以交颓兮，哀凌心而洞骇。神寻路而窘逝兮，□蹙乎其所。心悠悠其若悬兮，音既绝而复举。悲人生之有终兮，何天造而罔极！仰悲谷之方中兮，顾悬车而日昃。百年迅于分嘘兮，千岁疾于一息。咏大椿之万祀兮，同蟪蛄于未识。岁难停而易逝兮，情艰多而泰寡。年有来而弃予兮，时无算而非我。（《文选》谢叔源《游西池诗》注。）祗生心于日顺兮，虽呼翕其难假。摄贰生于逆旅兮，欲掩留其焉可？

彼鉴寐之有时兮，亦始卒之固然。舒远怀于千载兮，怅同感乎中山。鉴通人之炯戒兮，惧晏平之达言。启贞心以自责兮，览遗籍而问道。亮爽鸠之毁徂兮，故营丘之有绍。在吾侪之陋心兮，岂取乐于东表？苟长生而自得兮，将奚待而有犬。考大德于天地兮，知斯言之益矫。（本集。又略见《艺文类聚》三，《文选》谢叔源《游西池诗》注，《初学记》三，《御览》二十七。）





◇　愁霖赋

永宁三年夏六月，邺都大霖。旬有奇日，稼穑沈湮，生民愁瘁。时文雅之士，焕然并作，同僚见命，乃作赋曰。

在朱明之季月兮，反极阳于重阴。兴介丘之肤寸兮，坠崩□而洪沈。谷风扇而攸远兮，苦雨播而成淫。天泱漭以怀惨兮，民□蹙而愁霖。

于是天地发挥，阴阳交激。万物混而同波兮，玄黄浩其无质。雷凭虚以振庭兮，电凌牖而耀室。□鼎沸以骏奔兮，潦风驱而竞疾。岂南山之暴□齐兮，将溟海之暂溢。隐隐填填，若降自天。高岸涣其无崖兮，平原荡而为渊。遵渚回于凌河兮，黍稷仆于中田。匮多稼于亿廪兮，虚夙敬于祈年。

外薄郊甸，内荒都城。阴无□景，□无辍声。纤波靡于前途兮，微津隔于峻庭。纷□扰而雾塞兮，漫天颓而地盈。

于是愁音比屋，叹发屡省。阳堂乏晖，朗室无景。望会□之万仞兮，想白日之寸胫。感虚无而思深兮，对寂漠而言靖。毒甚雨之未□兮，悲夏日之方永。瞻大辰而颓息兮，仰天衢而引领。愁情沈疾，明发哀吟。永言有怀，感物伤心。结南枝之旧思兮，咏庄舄之遗音。羡弁彼之归飞兮，寄予思乎江阴。渺天末以流目兮，涕潺□而沾襟。

何人生之倏忽，痛存亡之无期？方千岁于天壤兮，吾固已陋夫灵龟。矧百年之促节兮，又莫登乎期颐。哀戚容之易感兮，悲欢颜之难怡。考伤怀于众苦兮，愁岂霖之足悲！□昙昙而叠结兮，雨淫淫而未散。□朱阳于崇朝兮，悲此日之屡晏。劾丰隆于岳阳兮，执赤松于神馆。命□师以藏用兮，绁乘龙于河汉。照蒙汜之清晖兮，炳扶桑之始旦。考幽明于人神兮，妙万物以达观。（本集，又略见《艺文类聚》二。）



◇　喜霁赋（并序）

余既作《愁霖赋》，雨亦霁。昔魏之文士，又作《喜霁赋》，聊厕作者之末，而作是赋焉。（案：《初学记》二作永宁二年，邺都大霖，作《愁霖赋》，赋成天雨已霁，故又作《喜霁赋》。）

毒霖雨之淹时兮，情怀愤而无怿。肃有祷于人谋兮，反极阴于天作。靖屏翳之洪隧兮，戢大山之触石。凌风绝而谧宁兮，归□反而挥霍。改望舒之离毕兮，曜六龙于紫阁。扬天步之剡剡兮，播灵辉之赫奕。

于是朱明自皓，（《艺文类聚》作「启候」，《初学记》作「日皎」。）凯风来南。复火正之旧司兮，黜后土于重阴。夷中原之多潦兮，反高岸于嵩岑。萎禾竦而振颖兮，偃木竖而成林。嘉大田之未坠兮，幸神祗之有歆。

尔乃俯顺习坎，仰炽重离。兼明畅而天地爽兮，群生悦而万物齐。鱼凌渊以增跃兮，鸟望林而朝□齐。戢流波于枉（《初学记》作「桂」。）水兮，起芳尘于沈泥。朱光播于瓮牖兮，素景衍乎中闺。天监作照，幽明毕觌。普厥有欢，覃及四国。翕万情而咸喜兮，虽无获而自得。灾禾及害，和斯有祥。翼翼黍稷，油油稻粱。望有年于自古兮，希诗人之万箱。原思悦于蓬户兮，孤竹欣于首阳。

阴阳交泰，万物方遒。炎神送暑，素灵迎秋。四时逝而代谢兮，大火忽其西流。年冉冉其易颓兮，时靡靡而难留。嗟沈哀之愁思兮，瞻日月而增忧。感年华之行暮兮，思乘烟而远游。命海若以量津兮，吾欲往乎瀛洲。临仪天之大川兮，凌怀山之洪波。瞻增城之峻极兮，仰蓬莱之峨峨。望王母于弱水兮，咏白□之清歌。虽嘉命之未锡兮，将经举于流沙。振仙车之鸣鸾兮，吐玉衡之八和。托芝盖之後乘兮，飧琼林之朝华。修无穷以容与兮，岂万载之足多。（本集，又略见《艺文类聚》二，《初学记》二。）



◇　登台赋

永宁中，参大府之佐于邺都，以时事巡行邺宫三台。登高有感，因以言崇替，乃作赋云：

承后皇之嘉惠兮，翼圣宰之威灵。肃言而述业兮，乃启行乎北京。巡华室以周流兮，登崇台而上征。攀凌坻而遂□齐兮，迄云阁而少宁。

尔乃伫眄瑶轩，满目绮寮。中原方华，绿叶振翘。嘉生民之□□兮，望天晷之苕苕。历玉阶而容与兮，步兰堂以逍遥。蒙紫庭之芳尘兮，骇洞房之回飚。颓响逝而忤物兮，倾冠举而凌霄。曲房营而窈眇兮，长廊邈而萧条。

于是迥路季夷，邃宇玄芒。深堂百室，会台千房。辟南窗而蒙暑兮，启朔牖而覆霜。游阳堂而冬温兮，步阴房而夏凉。万禽委□也于潜室兮，惊凤矫翼而来翔。纷谲谲于有象兮，邈攸忽而无方，于是南征司火，朱明郁遂，县车式徐，曜灵西坠，暑乘阴而增炎兮，景望渊而暧昧，玩琼宇而情□兮，览八方而思锐，陋雨馆之常规兮，鄙鸣鹄之蔽第，仰凌眄于天庭兮，俯旁观乎万类，北溟浩以扬波兮，青林焕其兴蔚，扶桑细于毫末兮，昆仑卑乎覆篑，于是忽焉俯仰，天地既闷。宇宙同区，万物为一。原千变之常钧兮，齐亿载于今日。彼区中之侧陋兮，非吾党之一室。本达观于无形兮，今何求而有质。

于是聊乐近游，薄言佯。朝登登金虎，夕步文昌。绮疏列于东序，朱户立乎西厢。经蕤晔以披藻兮，椒涂馥而遗芳。感旧物之咸存兮，悲昔人之云亡。凭虚槛而远想兮，审历命于斯堂。于是精疲游倦，白日藏辉。鄙春登之有情兮，恶荆台之忘归。聊弭节而驾言兮，怅将逝而徘徊。感崇替之靡常兮，悟废兴而永怀。隆期启而云升，逝运靡其如颓。长发惟祥，天鉴在晋，肃有命而龙飞兮，跚重斯而肇建。嘉有魏之钦若兮，鉴灵符而告禅。清文昌之离宫兮，虚紫微而为献。委普天之光宅兮，质率土之黎彦。钦哉皇之承天，集北顾于乃眷。诞洪祚之远期兮，则斯年于有万。（本集，又略见《艺文类聚》六十二。）



◇　逸民赋（并序）

富贵者，是人之所欲也。而古之逸民，或轻天下，细万物，而欲专一丘之欢，擅一壑之美，岂不以身重于宇宙而恬贵于纷华者哉？故天地不易其乐，万物不干其志。然後可以妙有生之极，固无疆之休也。乃为赋曰：

世有逸民兮，栖迟于一丘。委天形以外心兮，淡浩然其何求？陋此世之险隘兮，又安足以盘游？杖短策而遂往兮，乃枕石而漱流。载营抱魄，怀元执一。傲物思宁，妙世自逸。静芬响于永言兮，灭绝景于无质。相荒土而卜居兮，度山阿而考室。曾丘翳荟，穹谷重深。丛木振颖，葛□垂阴。潜鱼泳□，嘤鸟来吟。仍疏圃于芝薄兮，即兰堂于芳林。靡飞飚以赴节兮，挥天籁而兴音。假乐土于神造兮，咏幽人于鸣琴。挹回源于别沼兮，食秋华于高岑。□玉泉以濯发兮，临□谷（《御览》作「浚金谷」）而投簪。寂然尸居，俨焉山立。遵渚龙见，在林凤戢。遁绵野以宅心，望空岩而凯入。明发悟歌，有怀在昔。宾濮水之清渊兮，仪□溪之一壑。毒万物之喧哗兮，聊渔钓于此泽。

尔乃薄言容与，式宴盘桓。朝挹芳露，夕玩幽兰。眇区外而放志兮，眷天路而怡颜。望灵岳之清景兮，想佳人于云端。悲沧浪之浊波兮，泳芳池之清澜。鄙终南之辱节兮，韪伯阳之考盘。眄清霄以寄傲兮，搠凌风而颓叹。玄微载晏。何思何欲？漂若行云之浮，泊若穷林之木。咨月得之必丧兮，盖居庞之名辱。彼贪夫之死权兮，固遗生以要禄。竦战兢而履冰兮，祗肃怀以临谷。亮据鼎之无栗兮，在颠沛其必渥。是故夫形瑰者徵咎，体壮者为牺。虽明文而龙藻兮，终俯首而受羁。立修名于祸始兮，登全生于戾阶。资朝华之促节兮，抱千载之长怀。挤考终于远期兮，顾灵根而自摧。殉有丧之假乐，方无身其孰哀？美达人之玄览兮，遥藏器于无为。

物有自遗，道无不可。万殊有同，齐物无寡。并家于国，等朝于野。荣在此而贵身兮，神居形而忘我。钦妙古之达言兮，信怀庄而悦贾。憎既明于天爵兮，□何忄□于人祸。陋国风之皇恤，同明哲于大雅。

乱曰：乘白驹兮皎皎，游穹谷兮蔼蔼。寻峻路兮峥嵘，临芳水兮悠裔。盘丘园兮暇豫，翳翠叶兮重盖。瞻洪崖兮清辉，纷容与兮云际。欲凌霄兮从之，恨穹天兮未泰。咏欢友兮清唱，和尔音兮此世。（本集，《艺文类聚》三十六，《御览》五十六作陆机，误；又五百十。）



◇　南征赋（并序）

太安二年秋八月，奸臣羊玄之、皇甫商敢行称乱，凌逼乘舆，天子蒙尘于外。自秋徂冬，大将军敷命辟后，同恤社稷，乃身统三军，以谋国难。自义声所及，四海之内，朔漠之表，蒸徒赢粮而请奋，胡马拟塞思征。四方之会，众以百万，军旅之盛，威灵之著，自古已来，未之有也。粤十月，军次于朝歌，讲武治戎，以观兵于殷墟。于是美义征之举，壮师徒之盛，乃作南征赋，以扬匡霸之勋云尔。有皇晋之霸后，资□哲之□圣。崇文德于缉熙，济武功而保定，应天鉴之昭华，荷帝□之休命。步玉衡以观八方，在旋玑而齐七政。芒芒神道，化洽崇深。印戾天飞，俯洞渊沈。振南箕以鼓物，冒庆云而崇荫。恢天维以笼世，廓宇宙而宅心。济博施之厚德，鉴希声之大音。渊泽回而并注，豪彦萃而为林。九服惟清，诸夏谧静。肃慎回首，沙漠引领。天和时降，地灵夙挺。结芳林之奇干，发珍禾之神颖。励修德于亿兆，端澄形于万景。

在中叶之不竞，遭皇家之毒乱。悲国步之未夷，仰夙兴而昧旦。括无方而大诰，集率土而贞观。致天属于王畿，肃有征而省难。

尔乃建黄钺之灵威，树戎辂之高盖。伐隐天之雷鼓，振凌霄之电旆。介天挥戈而夙兴，轻武总千而启万。振灵韶之嘈嘈，飞□□之蔼蔼。虹旃搠风以委□也，霓旄蒙光而容裔。公徒十万，其会云兴。悠悠华戎，时罔不承。

尔乃命屏翳以夕降，式飞廉以朝升。涂蒙雨而复清，景带天而光澄。陪武臣于雕轩，列名僚于後乘。猛将起而虎啸，商飙肃其来应。士凭威而响骇，马□天而景凌。临川屯于广陆，武骑被乎中陵。类□比京，师徒经始。桓桓先征，在河之□。顺彼长道，悬旌千里。羡王师之遵时，茂七德而发止。

尔乃税驾殷墟，我徒既闲。顺时讲武，薄狩于原。纷同方而类聚，焕副翼而明分。祗明刑以誓众，习军政于旧闻。俨山立以崇荟，粲烟骇而兴纷。若溟海之引回流，岱灵之吐行云。

于时玄冬首时，阴风戒煞。山泽含哀，天地肃□。闲夜冽以澄清，中原旷而暧昧。戎士肃而启行，三军纷而杂□。长角哀吟以命旅，金鼓隐訇而砰磕。景凌冥而四播，音乘云而上逝。火烈具举，伐鼓渊渊。朱光俯而丹野，炎晖仰而绛天。曜灵翕赫以增炽，愤气□弗悦而凌烟。狂飚起而妄骇，行云蔼而芊眠。旌旆翻其猗靡，惊□因而嬗娟。

尔乃洪音雷动，清问克广。凌云发挥，万里振响。声冯虚而天回，烈骇□而地荡。映皓月而望舒暗，照重昏而大夜朗。服县炎扬而晃□，飞烽戢煜而泱漭。乃有熊罴之旅阚之将。雄声泉涌，逸气风亮。起三军以奔厉，贾馀勇而成壮。兆洪音于寂漠，先无形而高唱。纷若屯云，涣若积波。遁阴匿景，静言勿哗。绝倡寂其既收，万夫翕而咸和。严鼓隐而重戒，景燧晔而星罗。烈蒙阴而印假，曜凭阳而登遐。若扶桑之振华叶，皓天之散朝霞。超烛龙之绝景，岂比象于百华。（本集，又略见《艺文类聚》五十九，《御览》三百三十八。案：《吴志·陆抗传》注引《机云别传》，成都王颖与长沙王构隙，遂会兵攻洛，以机行後将军，督王粹牵秀等诸军二十万。士龙著《南征赋》，以美其事，即此赋也。）



◇　寒蝉赋（并序）

昔人称鸡有五德，而作者赋焉。至于寒蝉，才齐其美，独未之思，而莫斯述。

夫头上有□，则其文也。含气饮露，则其清也；黍稷不享，则其廉也。处不巢居，则其俭也；应候守常，则其信也；加以冠冕，取其容也。君子则其操，可以事君，可以立身，岂非至德之虫哉？且攀木寒鸣，贫士所叹，余昔侨处，切有感焉，兴赋云尔。

伊寒蝉之感运，迓嘉时以游征。含二仪之和气，禀乾元之清灵。体贞粹之淑质，吐□争□营之哀声。希庆云以优游，遁太阴以自宁。

于是灵丘幽峻，长林参差。爰蝉集止，轻羽涉池。清澈微激，德音孔嘉。承南风以轩景，附高松之二华。黍稷惟馨而匪享，竦身希阳乎灵和。唳乎其音，翩乎其翔。容丽蜩螗，声美宫商。飘如飞焱之遗惊风，眇如轻云之丽太阳。华灵凤之羽仪，睹皇都乎上京。跨天路于万里，岂苍蝇之寻常？尔乃振修□以表首，舒轻翅以迅翰。挹朝华之坠露，含烟□以夕飧。望北林以鸾飞，集□木而龙蟠。彰渊信于严时，禀清诚乎自然。翩眇微妙，绵蛮其形。翔林附木，一枝不盈。岂黄鸟之敢希？唯鸿毛其犹轻。凭绿叶之馀光，哀秋华之方零。思凤居以翘竦，仰伫立而哀鸣。若夫岁聿云暮，上天其凉。感运悲声，贫士含伤。或歌我行永久，或哀之子无裳。原思叹于蓬室，孤竹吟于首阳。不衔草以秽身，不勤身以营巢。志高于鸣鸠，节妙乎鸱□。附枯枝以永处，倚峻林之迥条。惟雨雪之霏霏，哀北风之飘飚。既乃雕以金采，图我嘉容。珍景曜烂，□晔华丰。奇侔黼黻，艳比衮龙。清和明洁，群动希踪。

尔乃缀以玄冕，增成首饰。缨蕤翩纷，九流容翼。映华虫于朱衮，表馨香乎明德。于是公侯常伯，乃身披紫黻，手执龙渊。俯鸣佩玉，仰抚貂蝉。于黄庐之多士，光帝皇之待人。腾仪像于云闼，望景曜乎通天。迈休声之五德，岂鸣鸡之独珍？聊振思于翰藻，阐令问以长存。

于是贫居之士，喟尔相与而俱叹曰：寒蝉哀鸣，其声也悲。四时云暮，临河徘徊。感北门之忧殷，叹卒岁之无衣。望泰清之巍峨，思希光而无阶。简嘉踪于皇心，冠神景乎紫微。咏清风以慷慨，发哀歌以慰怀。（本集，又《艺文类聚》九十七，《初学记》三十，《御览》九百四十四。）





卷一百一




◎　陆□（二）



◇　九愍（并序）

昔屈原放逐，而离骚之辞兴，自今及古，文雅之士，莫不以其情而玩其辞，而表意焉，遂厕作者之末，而述九愍。裔皇圣之丰礻右，膺万乘之多福。真龙晖以□载，启元辰而诞育。考度中以锡命，端嘉令而自肃。兰情馥以芬香，琼怀皎其如玉。希千载以遥想，昶远思而自怡。范方地而式矩，仪穹天而承规。结丹疑于璇玑，协朱诚于四时。咨中心之信修，佩日月以为旗。悲年岁之晚暮，殉修名而竞心。仰勋华之耿晖，咏三辟之遐音。握遗芳而自玩，挹浩露于兰林。阴云纷以兴霭，飚风起而回波。党朋淫以恶美，疾倾宫之扬娥。树椒兰于瑶圃，掩夜光于琼华。遘贞心以谁忒，毁玉质而蒙瑕。甘莠言而弃予，忽遐放其若遗。瞻前︷而我先，顾後乘而驾迟。遵荒涂而伏轼，抚鸣鸾而称悲。感瞻乌之有集，嗟离瘼之焉归？静沈思以自瘁，愿凌云而天飞。



◇　修身

（案：《九愍》拟《九章》。其当篇小题，皆在篇末，宋刊本集误认题在篇首，而末篇遂失题。）

逢天怒而离纷，遘时咎于惟尘。端周诚以恪居，祗後命而自寅。悲谗口之罔极，高离情于参辰。岂三锡之又□，乃裔予于遐宾。运羽棹以涉江，浮鄂渚而驾言。背夏首以窘逝兮，搠行川而永叹。结风回而薄水兮，源波荣而重澜。情怀眷以叠结，舟淹流而中盘。昶愁心以自迈，肃榜人而曾驱。诏河冯以清川，命湘娥而安流。济南诏以伫望，野萧条而振畴。兽悲号以命旅，鸟枉顾而鸣仇。悲我行之悠悠，怨同怀之莫求。

发辰阳而往彼，缘湘沅而来假。亦芳树于悬车，魅梁苗于樊马。山嵩高以藏景，云ㄙ霭而荒野。鸟拊翼于甍巅，水回波于宇下。指明星以脉路，景即阴而无旅。随长川以问津，响修声而和予。听归音以自闻，践无迹以穷处。虽遘愍之既多，亦颠沛其何侮！仰众芳之遗情，希绝风之延伫。

乱曰：有鸟翻飞，集江湘兮。彼美一人，莫予将兮。念兹涉江，怀故乡兮。生日何短，戚日长兮。顾我愁景，惟永伤兮。



◇　涉江

□□□□□□积沈毒于苦心。魂凭虚以飘荡，形息景于重阴。虎鸣飚以拂谷，螭回云而结林。操土音以怀郢，涕频代而盈襟。辞终古之旧墟，托兹邦而遥集。望龙门而屡顾，攀惟桑而祗泣。悲惠□之难状，振枯形而独立。抚凋容之日颓，□炯思而弗及。

闻先黎之达教，固积善于遗庆。□明休而受言，想介福之保定。靡心贞以祗服，搠大顺而委命。君在初之嘉惠，每成言而永日。怨谷风之攸叹，弥九龄而水彻。愿白献于承间，悲党人之造膝。舒幽情其曷诉，卷永怀而淹恤。嗟哲士之足叹，伤邦家之殄瘁。痛灵修之匪怀，颓九成于一匮。忘大宝之勿假，轻挈瓶之守器。仰翦翮于凌霄，俯归飞于□□。毁方城于秦川，投江汉于泥渭。悲彼黍之在郢，悼宗楚之莫饣气，抚伤心以告哀，将斯情之孰慰。



◇　悲郢

悲怨思之多感，情惆怅而远慕，世玄黄而既渝，心居贞抱素。冀斯气之一清，要佳人于天路。考年载以迟之，悲岁聿之已暮。揽丰草于朝日，思先□于湛露。规法圆而天象，矩则方于地形。祗信顺以自范，邀式谷于神听。悲登魂之无抗，讯贞梦而《辶□》灵。悔相道而怀顾，悲实蕃之已盈。

顿椒丘而息驾，振初服而翱翔。结琼蕤之芳襟，袭凌华之藻裳。怀瑶林之珍秀，握兰野之芳香。命巫咸以启期，访百神而考祥。靖永言以听命，钦灵谇而肃迈。振华冕之玉藻，树象轩之高盖。率假翼以鸣和，霓挥景而萦旆。芳尘穆以烟□，彤云起而深蔼。游八极以大观，解飞辔以长想。将结︷而世狭，愿授楫而川广。虽我服之方壮，思振策其安往？舒远怀以弭节，褰世罗于天网。

乱曰：猗猗芳草，殖山阿兮。朝曰来照，发丰华兮。秋风萧瑟，凝霜加兮。倾叶怀春，犹俟河兮。



◇　纡思

（案：本集《先行》吟後《纡思》，审观《纡思》拟《抽思》，《行吟》拟《怀沙》，宋人重编误倒耳，今依《九章》移正。）

登高山以遐望，悲悠处之淹流。岂大川之难济，悲利涉之莫由。申修诚以□节，反内鉴而自求。考余心其焉可，往稽度于神谋。访斯言以卜居，想贞龟以告猷。将矫翼而涂险，思振清而世浊。羌释□而评子，谅不疑其何卜。朝弹冠以□发，夕振裳而濯足。有怀沙以赴渊，无抱素而蒙辱。

愁缠绵以宅心，长叹息而饮泪。步江潭以彷徉，频行吟而含瘁。遇渔父之戾止，兴谠言而来憩。虽怀芳而握瑜，惧惟尘之我秽。顾虚景而端形，矧同波于其醉。迨伊人之逍遥，聊仰叶于林侧。怀达心以远寤，怡哀颜而表色。仰班荆之遗情，想嘉讯而良食。若有言而未吐，忽弃予而凌波。挥龙榜以鼓汰，遗芬响而清歌。俟沧浪之濯缨，悲余寿之几何？愧编心之叹渝，恨尔谒之莫和。捐江鱼之言志，营玄寝于汩罗。苛怀忠而死节，岂有生之足嘉！



◇　行吟

遍周流而无过，悲穷思之永久。听幽荒而罔诏，眷寥廓而无友。沈流液于绳枢，逝回飚于瓮牖。呼寂寞而靡应，揽虚无其何有？神悠悠而永念，忧绸缪而盈室。哀恻心而响起，时弃予而景逸。招逝运其难征，仪遗范而无律。虽芳林之将焚，岂兰响之可谧？□馥风于旷野，思同芬而靡质。命险太其靡常，道离隆而匪易。纡幽情而思古，援在昔而立辟。俟重华以同游，悲瑶圃之难适。舟登陆其焉济，轮涉渊而无迹。悲荒涂之既舛，临遵渚而投策。

欲随波以周流，恨匪石之难颓，将从风而卷舒，悲宜矢之辞怀。贞节志而玉折，厉劲心而兰摧。喟我怀以寤叹，阐前鉴而自融。忠与邪其莫可，岂余命之所穷。俯投迹而世污，仰□志而道隆。耻蒙垢于同尘，思振辉于别风。明爽心以毕志，考吾道以自终。



◇　考志

天机偏其挺盖，玉衡运而回襄。景弥修而日短，时愈促而夜长。和音变而改律，乘风革而为商。感秋林之夙暮，悲芳草之中霜。存攸忽而风过，逝挥霍而云散。方轻焱而炯迟，比收电而景宴。将愉乐以夙兴，迢良日于昧旦。痛予生之不辰，逢此世之多难。

将蔼蔼而夫□，世浑浑其难澄。风颓山以离谷，波平渊而为陵。道旷世而朴散，化固滞而物凝。恨□德以莫举，悲民鲜之孰胜。景照明以妙见，音振响而摅闻。金淬坚以示断，芑靡质而效芬。罄贞规以殉节，反蒙谪于明群。咨小心以惴惴，悲江草之芸芸。

乱曰：乳云ㄙ霭，天明息兮。□罗重设，凤矫翼兮。梧桐逝矣。树榛棘兮。思我芳林，喟叹息兮。



◇　感逝

哀时命之险薄，怀斯类以结忧。手拊膺而永叹，形顾景而长愁。生遗年而有尽，居静言其何须？将轻举以远览，眇天路而高游。

结垂云之翠虬，驾琬琰之玉舆。挥采旄以烟指，靡华旌而电舒。命日月以清天，吾将游乎九阂。命屏翳以夕降，式飞廉以朝兴。涂蒙雨而後清，景贞晖而先登。陪湘妃于雕辂，列汉女以後乘。琼娥起而清啸，神风穆其来应。□凭云而响骇，骖嘘天而景凌。望紫微以振策，□册太阶而遂升。飞芝盖之翼翼。回云车之辚辚。朝总辔于扶桑，夕饮马于天津。伐河鼓以解微，迄昆仑而凯振。︷凌虚而遗迹，尘蒙飚而绝轮。岂远游之无乐，怀故都而伤情。靡龙首以还顾，转瑶衡而回萦溯凯风以流盼，悲旧邦之秽倾。眷南云以兴悲，蒙东雨而涕零。凌百川而绝蹈，仰濯发于峥嵘。岂氵允淬之足弭？将蝉蜕于长生。

◇　□征

痛世路之隘狭，咏遂古而长悲。镜端形于三接，照直影于太微。祗中怀以眷慕，岂鉴寐而忘归？悼天朝之遂晦，构贝锦于繁文。侈南箕以鼓物，蔼青阳而播芬。迹同尘而攘绝，景和光而天分。俯陨息于萦波，仰颓叹而崩云。折若华以翳日，时靡靡而难停。冫食秋菊以却老，年冉冉其既盈。欲假翼以天飞，怨会飚之我经。

思戢鳞以遁沼，悲沈网之在渊。有河清而志得，挫千载之长年。挤哀响于颓风，寓悲音于绝弦。

嗟有生之必死，固逸我以自休。彼达人之遗物，甘褰裳而赴流。矧余情之沈毒，资有生以速忧。悼居世其何蹙，固形存其为尤。

想百年之促期，悲乐少而难多。修与短其足吝，曷久沈于汨罗。投澜漪而负石，涉清湘以怀沙。临恒流而自坠，蒙□壑之隆波。接申胥于南江，□□□□□□。鼓冕云以携手，仰接景而登遐。□□（案：此篇拟《悲回风》，宋刊本集误认题在篇首，因删去末一行，今无从校补。）





◇　国起西园第表启宜遵节俭之制

郎中令臣云言：伏见西园大营第室，虽未审节度丰俭之制，然用功甚严，窃惧事不得济。愚臣管见，辄敢瞽言。臣窃见世祖武皇帝临朝渊嘿，训世以俭，即位二十有六载，宫室台榭无所新营，屡发明诏，厚戒丰奢。国家纂承，务在遵奉，而世俗凌迟，家竞盈溢，渐渍波荡，遂已成风。虽严诏屡宣，而侈俗滋广。每观诏书，众庶叹息。清河王昔起墓宅，未及极伟，时手诏追述先帝节俭之教，恳切之旨，刑于四海。清河王毁坏成宅，以奉诏命，海内听望，咸用怃然。臣虑以先帝遗教日以凌替，圣上忧勤，犹未之振。今与国家协崇大化，追阐前踪者，实在殿下。先敦素朴而後可以训正四方；示民知禁，窃谓第室之设，可使俭而不陋。凡在崇丽，一宜节之以制，然後上厌帝心，下允民望。且自间制国之用，事从切省。而方于此时，大造第宅，又非圣意从简之旨。臣以凡才，殿下不以其驽暗，特蒙拔擢，将以臣能有狂夫之言，可以裨补圣德。臣自奉职已来亦思竭忠效节，以报所受之施。是以不虑犯迕，敢陈所怀。如愚臣言有可采，乞垂三省。（本集，又《晋书·陆云传》，有删节。）

臣云言：间一日敢献瞽言，以干闻听。天恩未加咎责，猥发明令。臣伏诵圣旨，奉用叹息。臣闻有国者不患宫室之不崇，患在令名之不立。是以贤人之在富贵，莫不卑身节欲，损己挹情，用能保其国家，令闻百世。历观古今，以约失之者实寡，以奢失之者盖多。非天下之至德，孰能居直行俭、在富能贫？清俭节素，自殿下家道，此所以怀集四方，而使兆民服者也。世祖武皇帝富有四海，贵为天子，居无离宫之馆，身御家人之服。先帝岂欲以此道止于治身而已者哉？固将必欲遗训百世，贻燕子孙，此固殿下所宜祗奉也。昔淮南太妃当安厝。臣兄比下墨机时为郎中令从行，太妃令追称先帝养生送终，事从节俭。令宜奉用遗制，不事丰厚。令旨恳切，言归于约。清河昔起墓宅，发手诏又还毁，朝野之论，于今未已。窃以西园第宅，用功方严，虽知圣德节俭有素，犹复思关愚言，以补万一；亦臣缱绻微忠、昊天罔极之诚也。至被明令，圣旨炳然，嘉承至道，奉以称庆，不胜下情，谨疏以闻。（《艺文类聚》六十四）



◇　西园弟既成有司启观疏谏不可

郎中令臣云言：臣前启西园第宅宜遵先帝节俭之制，不宜使至丰丽，被命优隆，言归谦素。臣奉以欣喜。而闻屋宇之制，既自崇侈，窃闻当复起观六间。既非前令之旨，且臣亦窃用不安。臣闻《诗》云：「昊天有成命，二后受之，成王不敢康。」今四祖创基，既垂成命，哲王继体，世祖恭俭，殿下承之，固宜奉不宁。而自昔造第过度，民叹其劳瘁，士讥其过尤，谤言未弭；而又加以崇侈，此诚不可不惜。先帝背世，曾未十年，而俭德之亡，国为其首，此又臣所以慷慨酸心，而不敢不尽狂夫之谏者也。案晋魏以来，诸侯奢靡，第室滋广，未有如国今日之甚者也。古人之戒，犹云「无为福始」，况今犹崇丰侈，作为祸先：此又臣所以寤寐忧叹，忘寝与食者也。殿下诞膺运期，首建大国，固将宪章令典，贻范万世，始基之制，不可不慎。今设为丰奢，以示将来，子孙象之，又何以能国？且先帝勤家如彼其素，殿下承之若此其泰，进伤奉国之典，退亏隆家之业；用之当身，损盛德之誉，垂之後嗣，非兴邦之制：一举而失四得，此古人之所以长太息者也。且第宅之过，朝野所讥而监司结舌，莫敢明言者，实以殿下国之昵亲，朝所钦重，故隐司过之锋，结执宪之绳耳。後世直臣，必将信威明法，考制度礼。愚以此观有必毁之理，苟此物不可终，然诚不如不为，使其无毁也。今空设过制之物，而终为直士之资，臣又未见其可也。唯殿下思愚臣之言，时命有司必省此。举手欢《辶□》，伏用流汗。



◇　王即位，未见宾客群臣又未讲启宜飨宴通客及引师友文学，观书问道。

郎中令臣云言：闻古之君子，既盛德在身，又外来诸物，是以广纳俊士，博观载籍，朝夕师傅，夙夜勤礼，宾友嘉客，讲义于前；往古来今，日闻于耳：故知积德广，而流芳罔极。伏惟殿下天资聪睿，应期挺秀，圣敬敷闻，辉光日新，即位已来，仍遭不造，大礼虽阕，哀故滋有；宾客无接勤之宴，师友阙讲诵之礼：愚臣所以寤寐永叹，而私怀慷慨者也。愚以宜发通客之令，使朝士有接见之缘；又可时与师友文学，披观文籍，坐而论道，非学无以闻义，非士无以行礼；礼义既举，群望允塞：此臣下所以拭目思德音之发者也。臣区区所怀，敢以闻。

臣云言：臣前启可与师友文学观书论道，今又天时清适，正是讲诵之日。臣闻崇山之高，不厌其峻；沧海之量，无限于广。是以周公一日万事，犹复旁观百篇；孔子假期玩年，至于韦编三绝。由是言之，虽圣之弘，亦不能不求之于学也。伏惟殿下明德光邵，天资秀朗，方当光演文武，允迪皇猷。如复垂精古今之奥，仰览千载之籍，则神道睿知，无物不照。且师友文学，朝选于众，以德来教，虽丰禄崇礼，已隆其人。而先王之道，未简圣听，在位累载，官废其职，每听其言，亦怀慷慨。臣以可于良日，就讲经学，先阐大道，永播芳风。愚臣区区，敢献瞽言：



◇　舆驾比出启宜当入朝

朗中令臣云言：殿下自郎第日来，既仍多哀故，圣体亦恒不安和，自不朝见二宫，已经年载。前既比造赵轵，近又自表出城，至五日问讯，辄以疾闻，臣窃所未安；愚以此五日舆驾宜入朝。臣闻事君之道，苟在尽规，知无不为。是以愚臣，敢献瞽盲。

◇　言事者启使部曲将司马给事覆校诸官财用出入启宜信君子而远小人。

郎中令臣云言：伏见令书，以部曲将李咸、冯南、司马吴定、给事徐泰等覆校诸官市买钱帛簿，率日决咸、南等。治书以下，无所复司；而察钱帛重宝，奸吏多情，出入之用，诚宜使虚实当法，以防检巧伪。然臣愚以圣德龙兴，光有大国，选众官材，庶工肆业。臣以虚薄，忝窃朝右，虽质弱任重，无益补察，至于奉己思勤，昊天罔极。中尉该大农诞，皆清德淑慎，恪居所司；次至众官，悉州闾一介，蹀暗之咎，虽可日闻，至于处义用情，庶无大戾。今咸、南军旅小人，定、泰士卒厮贱，非有清慎素著、忠公足称。今猥使此等任以覆校，大臣所关，犹谓未详，咸等督察，然後得信。既非开国勿用之义，又伤殿下推诚纳下旷荡之量，虽使咸能尽节益国，使功利百倍，至于光辅国美，犹未若开怀信士之无失；况咸所益不过姑息之利，而名使小人用事，大道凌替：此臣所以慷慨也。乱之所兴，在于小人得亲，治之所废，在于君子自替：废兴治乱，由此而已。臣备位大臣，职在献可，苟有管见，敢不尽规？以愚宜发明令，必罢此等；覆察众事，一付治书。则无外之度照光远，大信临下，人思尽节矣。谨随启以闻。（本集，《晋书·陆云传》。）



◇　国人兵多不法启宜峻其防以整之

郎中令臣云言：国人兵放横，多行非法，至使暴及市道，声闻京邑。亲信兵乃骂詈洛阳市丞，远近嚣然，声论日广。而主者前复所报，每蒙宽宥，故群小敢肆其暴虐。前舆驾当东时，臣具以奏闻，上立节度，亦备严上下司察，念在奉宣。而亲信卒泰，矫称突关，强市民物，至使行道哀穷，路人叹惋。臣下祗命，幸使罪人时获，佥以泰宜加重戮，以戒肃方来。军都督李婴，行实奸秽。然身备王人，虽不致法，犹加捶楚。主者奏泰依婴决罚，事寝不出，是特令原泰。泰之凶狡，罚至大辟，至于今日，不蒙薄罚。臣窃以自今群丑虎视，竞为暴虐矣。小人得志，则下凌上替。前卿显言事大农，文旨倨傲，反成却安，功名之士议在不辱，而显等恃恩，敢行侮慢。臣时列启，并呈显言事，事寝不省，是以自来拱嘿，未敢多言。而窃见国法日侈，而恩宥无已；诚惧威禁遂颓，丑声滋闻。愚谓自今宜齐之以法，使下知禁，有司所执，犹宜时听，不然以往，则监司之吏锋钜靡加，而准绳替矣。臣忝窃非据，与闻国政；服事以来，荏苒三年，朝宪多违，威御无列；好问不登，而流声播越：皆由执政之臣，官非其人。常思收迹自替，以避贤路，退惟受遇，徽报未效。是以忍垢素餐，敢用文谏。唯殿下哀明愚臣，缱绻愚臣，不以前後干迕，多见罪责。临纸慷慨，言不自尽。



◇　移书太常荐同郡张赡

盖闻在昔圣王，承天御世，殷荐明德，思和人神，莫不崇典谟以教思，兴礼学以陶远。是以帝尧昭焕而道协人天，西伯质文而周隆二代。大晋建皇，崇配天地，区夏既混，礼乐将庸。君侯应历运之会，赞天人之期，博延俊茂，熙隆载典。伏见卫将军舍人同郡张赡，茂德清粹，器思深通。初慕圣门，栖心重仞，启涂及阶，遂升枢奥。抽灵匮于秘宫，披金滕于玄夏，思乐百氏，博采其珍，辞迈翰林，言敷其藻。探微集逸，思心洞神；论道属书，篇章光觌。含奇宰府，婆娑公门。栖静隐宝，沦虚藏器，□裳袭锦，缁衣被玉。曾泉改路，悬车将迈，考盘下位，岁聿屡迁。□绅之士，具怀忾恨。方今太清辟宇，四门启□，玄纲括地，天网广罗；庆云兴以招龙，和风起而仪凤，诚岩穴耀颖之秋，河津托乘之日也。而赡沈沦下位，群望悼心。若得端委太学，错综先典；（《初学记》二十作「若得言论端委大学，错综艺文。」）垂缨玉阶，论道紫宫，诚帝室之瑰宝，清庙之伟器。广乐九奏，必登昊天之庭；《韶》、《夏》六变，必飨上帝之祀矣。（《晋书·陆云传》）





卷一百二




◎　陆□（三）



◇　与兄平原书（三十五首）

一日案行，并视曹公器物，床荐席具，有寒夏被七枚；介帻如吴帻，平天冠、远游冠具在；严器方七八寸，高四寸馀，中无鬲，如吴小人严具状，刷腻处尚可识；梳枇、剔齿、纤纟延皆在；拭目黄絮二在，有垢黑，目泪所沾污；手衣、卧笼、挽蒲、棋局、书箱亦在，奏案大小五枚；书又作欹枕，以卧视书；扇如吴扇、要扇亦在；书箱五枚，想兄识彦高书箱，甚似之；笔亦如吴笔，砚亦尔；书刀五枚，琉璃笔一枝，所希闻，景初三年七月七日，刘婕妤折之。见此期复使人怅然有感处。器物皆素，今送邺宫大尺闻数。前已白其纟惠怅及望墓田处。是清河时台上诸奇变无方，常欲问曹公：「使贼得上台，而公但以变谲因旋避之，若焚台当云何？」此公似亦不能止。文昌殿北有阁道，去殿丈，内中在东，殿东便属陈留王，内不可得见也。（本集，又略见《书钞》一百三十五，《御览》三十一，六百八十七，七百七，七百十，又七百十一，七百十四，七百十七，八百十九。）

一日上三台，曹公藏石墨数十万斤，云烧此消复可用。然烟中人不知，兄颇见之不？今送二螺。省曹公遗事，天下多意长才乃当。尔作弊屋向百年，于今正平夷；塘乃不可得坏，便以斧斫之耳。尔定以知吏称其职，民安其业也。（本集，又略见《御览》六百一。）

云再拜：前省皇甫士安《高士传》，复作《逸民赋》，今复送之，如欲报称。久不作文，多不悦泽，兄为小润色之，可成佳物，原必留思。四言五言非所长，颇能作赋，为欲作十篇许小者，以为一分生于愁思，遂复文。诲欲得云论。间在郡纷纷有所钩定，言语流行断绝，欲更定之，而了不可以思虑，今自好丑不可视。想冬下体中佳，能定之耳。兄文章自行天下，多少无所在；且用思困人，亦不事复及以此自劳役。间居恐复不能不愿，当日消息。谨启。

云再拜：《祠堂颂》已得，省兄文，不复稍论常佳。然了不见出语，意谓非兄文之休者。前後读兄文，一再过便上口语，省此文虽未大精，然了无所识。然此文甚自难，事同又相似，益不古，皆新绮，用此已自为洋洋耳。答少时诗，亦未为妙，省之如不悲苦，无恻然伤心言，今重复精之。一日见正叔，与兄读古五言诗，此生叹息欲得之。谨启。

云再拜：《二祖颂》甚为高伟。云作虽时有一佳语，见兄作又欲成贫俭家，无缘当致兄此谦辞，又云亦复不以苟自退耳。然意故复谓之「微多民不辍叹」一句，谓可省。武烈未得有吴说桓王之事，而云建其孤，恐大祖不得为桓王之孙。云前作此颂及信以白兄，作《游仙诗》故自能。《刘氏颂》极佳，但无出言耳。二颂不减复过所望，如此已欲解此公之半。《岁暮赋》甚欲成之，而不可自用；得此百数十字，今送，不知于诸赋者不罢少不？想少佳，成当送到洛。陈琳《大荒》甚极。自云作必过之，想终能自果耳。谨启。

云再拜：兵凶事，生来初不见习，顷观之，正自使人意恶。羊肠转时极佳，问人皆不解，何以作此转？虽云欲相泄，恐此正自取好耳，说之不能工，愿兄试一说之。张义元答员渊之回流昆仑吐河不体，正自似急水中山石间，是人谓回缚者，但言之辞不工耳，不知此中语于诸赋中何如。顷曰极勿勿，病一十当出略通，日在马上，此不可谐，又恐信不及兄。今以因休祖致，又力作无锡书，极无赖，甚不备具；如是更白问于中。

云再拜：诲欲定《吴书》云昔尝已商之兄，此真不朽事，恐不与十分好书同是出千载事。兄作必自与昔人相去，辩亡则已是过秦对事，求当可得耳。陈寿《吴书》有《魏赐九锡文》及《分天下文》，《吴书》不载；又有严陆诸君传，今当写送，兄体中佳者，可并思诸应作传，及作引甚单，常欲引之未得。兄所作引甚好。云方欲更作引《述思赋》，党自竭厉。然云意皆已尽，不知本复何言。方当积思，思有利纯，如兄所赋，恐不可须。愿兄且以示伯声兄弟。前日观习，先欲作《讲武赋》，因欲远言大体，欲献之大将军，才不便作大文得少许家语，不知此可出不？故钞以白兄。若兄意谓此可成者，欲试成之。大文难作，庶可以为《关雎》之见微，谨启。

云再拜：尔乃使熊罴之士、□阚之将，雄声泉踊，逸气风亮：超三军以奔厉，贾馀勇以成壮；兆洪音于寂寞，先无声而高唱元兵时纷若屯云，焕若积波；授教斯谧，静言哗；严鼓隐其重戒，万夫翕而咸和；治安步以止立，应金奏而靡戈，进总干以乘言，退挥旅而星罗。礼既毕，归旅将振，寻荣员转，因濑盖旋。若疾流之绕骏沈，惊飚之靡狃尘。羊肠转时：命屏翳以夕降，式飞廉而朝兴；涂蒙雨而後清，景带天而先澄；陪□臣于雕辂，列名僚于後乘；猛将起而虎啸，商风肃其来应；士凭势而响骇，马嘘天而景凌。（案：此即云书所谓《讲武赋》也。张溥本移此一首入赋类，题曰《羊肠转赋》，大误，又案本集《南征赋》有「命屏翳以夕降」十语。）

云再拜：省诸赋，皆有高言绝典，不可复言。顷有事，复不大快，凡得再三视耳。其未精，仓卒未能为之次第。省《述思赋》，流深情至言，实为清妙，恐故复未得为兄赋之最。兄文自为雄，非累日精拔，卒不可得言。《文赋》甚有辞，绮语颇多，文适多体便欲不清，不审兄呼尔不？《咏德颂》甚复尽美，省之恻然。《扇赋》腹中愈首尾，发头一而不快，言乌云龙见，如有不体。《感逝赋》愈前，恐故当小不？然一至不复灭。《漏赋》可谓清工。兄顿作尔多文，而新奇乃尔，真令人怖，不当复道作文。谨启。

云再拜：《祠堂赞》甚已尽美，不与昔同，既此不容多说，又皆一事，非兄亦不可得。见吊少明殊复胜前，吊蔡君清妙不可言，《汉功臣颂》甚美，恐吊蔡君故当为最。使云作文，好恶为当，又可成耳。至于定兄文，唯兄亦怒其无遗情而不自尽耳。《丞相赞》云披结散纷，辞中原不清利，兄已自作铭，此但颂实事耳，亦谓可如兄意真说事而已。若当复属文于引，便当书前铭耳。谨启。云再拜：往日论文，先辞而後情，尚□而取不悦泽。尝忆兄道张公文子论文，实自欲得。今日便欲宗其言，兄文章之高远绝异，不可复称言。然犹皆欲微多，但清新相接，不以此为病耳。若复令小省，恐其妙欲不见，可复称极，不审兄由以为尔不？《茂曹碑》皆自是《蔡氏碑》之上者，比视蔡氏数十碑，殊多不及，言亦自清美，愚以无疑不存。《三祖赞》不可闻，《武帝赞》如欲管管流泽，有以常相称美，如不史，愿更视之。小跛几而悦奕为尽理。云今意视文，乃好清省，欲无以尚，意之至此，乃出自然。张公在者必罢，必复以此见调，不知《九愍》不多，不当小减。《九悲》、《九愁》，连日钞除，所去甚多。才本不精，正自极此，愿兄小为之定，一字两字出之便欲得，迟望不言。谨启。

云再拜：仲宣文，如兄言。实得张公力，如《子桓书》，亦自不乃重之。兄诗多胜其思亲耳，《登楼赋》无乃烦，《感丘赋》吊夷、齐，辞不为伟。兄二吊自美之，但其呵二子小工，正当以此言为高文耳。文中有「于是、尔乃」，于转句诚佳。然得不用之，益快；有故不如无，又于文句中自可不用之，便少亦常。云四言转句，以四句为佳。往曾以兄《七羡》「回烦手而沈哀结」上两句为孤，今更视定，自有不应用时期当尔，复以为不快。故前多有所去。《喜霁》俯顺习坎、仰炽重离，此下重得如此语为佳，思不得其韵，愿兄为益之。谨启。云再拜：尝闻汤仲叹《九歌》。昔读楚辞，意不大爱之。顷日视之，实自清绝滔滔，故自是识者，古今来为如此种文，屯为宗矣。视《九章》，时有善语，大类是秽文，不难举意。视《九歌》便自归谢绝。思兄常欲其作诗文，独未作此曹语。若消息小往，愿兄可试作之。兄复不作者，恐此文独单行千载，间常谓此曹语不好，视《九歌》，正自可叹息。王褒作《九怀》，亦极佳，恐犹自继。真玄盛称《九辩》，意甚不爱。

云再拜：顷得张公封禅事，平平耳；不及李氏其文无比。恐非其所作。欲见此公《刘氏世颂》，有信愿付。云顷又为辅吴奋威作颂，欲愈前颂。然意并不以快。遣信当送《九愍》三赋，脱然谓可举意。假彼颂便有怯处，想无又间便可耳。大类不便作四言五言。谨启。

云再拜：诲二赋佳，久不复作文，又不复视文章，都自无次第。文章既自可羡，且解愁忘忧，但作之不工，烦劳而弃力，故久绝意耳，在此悲思，视书不能解。前作二篇，後为复欲有所作，以慰小思，虑便大顿极，不知何以乃尔。前登城门，意有怀，作《登台赋》，极未能成；而崔君苗作之，聊复成前意，不能令佳，而羸瘁累日，犹云逾前二赋。不审兄平之云何？愿小有损益，一字两字，不敢望多。音楚，愿兄便定之。兄音与献彦之属，皆愿仲宣须赋献与服繁。张公语云云，兄文故自楚，须作文，为思昔所识文，乃视兄作诔，又令结使说音耳。兄所撰，愿且可付之。此有书者，更校，善书送，信还望之。谨启。

云再拜：疏成高作未得去，省《登遐传》，因作《登遐颂》，须臾便成，视之复谓可行，今并送之，尚未定利及比信。今更有何所损益？後八人了无事，合会之才得二篇耳。索度是淫鬼，无缘在此中，故不可作颂。愁邑忽欲复作文，临时辄自云佳，小久报不能视，为此故息意。文欲定前，于用功夫，大小文随了，为以解愁作尔。今视所作，不谓乃极，更不自信，恐年时间复损弃之，徒自困苦尔。兄小加润色，便欲可出。极不苦作文，但无新奇，而体力甚困瘁耳。谨索幼安在此，令之草，今住一弘不呼作工。谨启。

云再拜：诲颂兄乃以为佳，甚以自慰。文章当贵经绮，如谓後颂语如漂漂，故谓如小胜耳。《九愍》如兄所诲，亦殊过望，云意自谓当不如三赋。情难非体中所长，欲遍周流，云意亦谓为佳耳。然不云其逾于与《渔父》，吾今多少有所定，及所欲去留粗尔。今送本往，不审能胜故不？意亦殊未以为了。南去转远，洛中勿勿少暇，愿兄敕所遣留为当尔，可须来不佳，思虑益处，未能补所欲去，彻与察皆不与日韵，思惟不能得，愿赐此一字。云作文如兄所论，已过所望，况乃当敢？今兄有张蔡之怀，得此乃怀怖也。谨启。

云再拜：诲岁暮如兄如所诲，云意亦如前启，情言深至，述恩自难希。每忆常侍自论文，为当复自力耳。云意呼发头，但当小不如复耳。兄乃不好者，试当更思之。所诲云文，所比《愁霖》、《喜霁》之徒，实有可尔者。《登楼》名高，恐未可越尔。杨四公《黄胡颂》，恐此不得见比。闻兄此诲，若有喜惧交集。《祖德颂》无大谏语耳。然靡靡清工，用辞纬泽，亦未易，恐兄未熟视之耳。兄文方当日多，但文实无贵于为多，多而如兄文者，人不餍其多也。屡视诸故时文，皆有恨文体成尔。然新声故自难复过。《九悲》多好语，可耽咏，但小不韵耳；皆已行天下，天下人归高如此，亦可不复更耳。兄作大赋必好，意精时故，愿兄作数大文。近日视子安赋，亦对之叹息，绝工矣。兄诲又尔，故自是高手。谨启。

云再拜：蔡氏所长，唯铭颂耳。铭之善者，亦复数篇，其馀平平耳。兄诗赋自与绝域，不当稍与比校。张公昔亦云兄新声多之不同也。典当故为未及，彦藏亦云尔。又古今兄文所未得与校者，亦惟兄所道数都赋耳。其馀虽有小胜负，大都自皆为雌耳。张公父子亦语云，兄文过子安，子安诸兄赋复不皆过，其便可，可不与供论。云谓兄作《二京》，必得无疑，久劝兄兄为耳。又思《三都》，世人已作是语，纟弱类长之，能事可见，幽通宾戏之徒自难作，宾戏客语可为耳。答之甚未易。东方士所不得全其高名，颇有答极。谨启。

云再拜：赋《九愍》如所敕，此自未定。然云意自谓故当是近所作上近者，意又谓其与渔父相见以下尽篇为佳，谓兄必许此条，而渊弦意呼作脱可行耳。至兄唯以此为快，不知云论文何以当与兄意作如此异，此是情文，但本少情，而颇能作□说耳。又见作九者，多不祖宗原意，而自作一家说，唯兄说与渔父相见，又不大委曲尽其意。云以原流放，唯见此一人，当为致其义，深自谓佳。愿兄可试更视，与渔父相见时语，亦无他异，附情而言，恐此故胜渊、弦。兄意所谓不善，愿疏敕其处绪，亦欲成之令出意，莫更感如恶所在，以兄文，云犹时有所能得言云前後所作，谨启。

云再拜：诲前二赋佳，视之行已复不如初。昔文自无可成，藏之甚密，而为复漏显，世欲为益者，岂有谓之不善而不为怀？此不成意，想兄已得怀之耳。有作文唯尚多而家多猪羊之徒，作《蝉赋》二千馀言，《隐士赋》三千馀言，既无藻伟体，都自不似事，文章实自不当多。古今之能为新声绝曲者，无又过兄。兄往日文虽多瑰铄，至于文体，实不如今日。间在洛有所视，己当赦而比更隆。以今意观文、见此真臾、以为不尽善。文罢云：故日向人叹兄文，人终来同，殆以此为病。张公文无他异，正自情省，无烦长作文，正尔自复佳。兄文章已显一世，亦不足复多自困苦，适欲白兄；可因今清静，尽定昔日文，但当钩除，差易为功力。诲已定敬长诔，意当暗与兄合。云久绝音于文章，由前日见教之後，而作文解愁，聊复作数篇，为复欲有所为以忘忧。贫家佳物便欲尽，但有钱谷，复羞出之，而体中殊不可以思虑。腹立满，背便热，亦试可悲。间视《大荒传》，欲作《大荒赋》，既自难工，又是大赋，恐交自困绝异。往经比干墓，怅然欲吊之，无又即意；又事业（缺）

云再拜：张公藏诔自过五言诗耳。但云自不便五言诗。由己而言耳，玄泰诔自不及士祚诔，兄《丞相箴》少多，不如《女史》清约耳。恐兄无缘思于此，意犹云何？而况乃有高伦，更复无意。云故曰不作文，而常少张公文。今所作，兄辄复云过之，得作此公非，便可斐然有所谢，故自为不及。诸碑藏辈甚极，不足与校，歌亦平平。彼见人讠赞叙者，当与令伯伦吴百官次第公卿名伯，略尽识少，交当具，顷作颂及吴事，有怆然，且公传未成，诸人所作，多不尽理，兄作之公私并叙，且又非常业。从云，兄来作之，今略已成，甚复可借。事少，功夫亦易耳，犹可得五十卷。谨启。

义高家事正当付令文耳，弟彦长昔作吴事，云《三十卷》，可令钦求。谨启。

云再拜：《吴书》是大业，既可垂不朽；且非兄述此一国事，遂亦失兄。诸列人皆是名士，不知姚公足为作传不？可著儒林中耳。不大识唐子正事。愚谓常侍便可连于《尚书传》下，书定自难。云少作书，至今不能令成，日见其不易。前数卷为时有佳语，近来意亦殊已莫莫，犹当一定之，恐不全。此七卷无意复望增，欲作文章六七，纸卷十分，可令皆如今所作辈，为复差徒尔。文章诚不用多，苟卷必佳，便谓此为足。今见已向四卷，比五十可得成。但恐胸中成《疒尔》尔。恐兄胸疾必述作人，故计兄凡著此之自损，胸中无缘不病。作书犹差易，赞叙亦复无几。年岁根之，犹当小复。谨启。

云再拜：一日会公大钦，欣命坐者皆赋诸诗，了不作备；此日又病极，得思惟立草，复不为。乃仓卒退还，犹复多少有所定，犹不副意。与颂虽同体，然佳不如颂，不解此意可以，王弘远去，当祖道，似当复作诗，构作此一篇，至积思，复欲不如前仓卒时，不知为可存录不？诸诗未出，别写送。弘远诗极佳，中静作亦佳，张魏郡作《急就诗》，公甚笑，燕王亦似不复祖道，弘远已作为存耳。兄《园蔡诗》清工，然犹复非兄诗妙者。云诗亦唯为彼一语，如佳先已先得，便自委顿，欲更作之。昔如已身先此篇诗，了不复仿佛识有此语；此语于常言为佳。谨启。

云再拜：久不复作文，了无复次第。真玄昔屡闻周侯至论，前比霖雨，此不人亦作《愁霖赋》，好丑见教，又因人见督；自愁惨，又了无复意。此家勤勤难违之，亦复毒此雨，忧邑聊作之，因以言哀思，又作喜霁。今送，云作为易得耳。穷不好，故都绝意。此间人呼作者皆休，故不得有所送。不审此何成，已出之，故为存不弃耳。谨启。

云再拜：一日视伯喈《祖德颂》，亦以述作宜褒扬祖考为先，聊复作此颂，今送之，愿兄为损益之。欲令省，而正自辄多，欲无可如省，碑文通大悦愉有似赋。愚谓小复质之为佳。前作此颂书之，行欲遣信以白兄。昨闻有赋消息，愁愦无赖，既冀又然，又已成书，聊以付信耳。寻得李宠劝封禅草，信自有才，颇多烦长耳，令送。间人又有张公所作，已令写别送。临纸罔罔，不知复所言，谨启。近得洛消息，滕永适去。二十日书，彦先访为骠骑司马。又云似未成，已访难解耳。敬属司马参军，此间复失之，恨不得与周旋。戴允治见访大司马，谨启。

云再拜：君苗文天才中亦少尔。然自复能作文，云唯见其《登台赋》及诗颂。作《愁霖赋》极佳，颇仿云，云所如多恐，故当在二人後。然未究见其文。见兄文，辄云欲烧笔砚，（《书钞》一百四。）以为此故不喜出之。曹志，苗之妇公，其妇及儿，皆能作文。项借其释询二十七卷，当欲百馀纸写之，不知兄尽有不？李氏云：「雪与列韵，曹便复不用。」人亦复云，曹不可用者。音自难得正，谨启。近日复案行曹公器物，取其剔齿纤一个，今送以见兄。（《御览》七百十四作「今以一枚寄兄」。）于道有古方泉，其铭如此，不审兄颇曾见此书种稷不？近因曾引以问秘中书，谨启。

云再拜：今送君苗《登台赋》，为佳手笔，云复更定，复胜此不？知能逾之不？其人能推兄文不可言，作文百馀卷，不肯出之，视仲宣赋集初述征《登楼》前即甚佳。其馀平平，不得言情处，此贤文正自欲不茂，不审兄呼尔不？真玄亦云兄文当作宣辈，宣得此巍巍耳。愁霖喜霁，殊自委顿，恐此都自易胜，谨启。

云再拜：诲颂兄意乃以为佳，甚以自慰。今易上韵，不知差前不？不佳者，愿兄小为损益。今定下云灵旆电挥，因兄见许，意遂不恪。不知可作蔡氏《祖德颂》比不？景猷有蔡氏文四十馀卷，小者六七纸，大者数十纸，文章亦足为然。然其可贵者，故复是常所文耳。云顷不佳思虑，胸腹如鼓，夜不便，眠了不可。又以有意兄，不佳文章，已足垂不朽，不足又多，谨启。

云再拜：嵇绍、周弼，并处事不值免，诏甚切甚，念之悚息。胡光禄亡，宿士可痛，含□还云，滔中书散骑并缺，是其才不知，何以乃古之？谨启。云再拜：顷哀思，更力成《岁暮赋》，适且毕，犹未大定，自呼前後所未有，是云文之绝无。又忆兄常云：「文後成者，恒谓之佳贞。」小尔恐数，自後转不如。今且欲寄之，既未大定，又恐此信至，兄已发。当因著洛，谨启。云再拜：兄前表甚有深情远旨，可耽味高文也。兄文虽复自相为作多少，然无不为高，体中不快，不足复以自劳役耳。前集兄文为二十卷，适讫一十，当黄之。书不工，纸又恶，恨不精，谨启。



◇　答兄书

修庭树蓬。（《文选〉颜延之〈和谢灵运诗〉》注）



◇　与朱光禄书

少长之礼，教化所崇。中叶陵迟，旧章废替。追惟前训，思遵在昔。敢慕高义，谨奏下敬。



◇　与张光禄书

长幼之序，人伦大司。季世多难，失敬在昔。敢希令典，求思自迈。谨奏下敬，以藉虔疑。顾令文彦先每宣隆眷，弥泰之惠，怀德惟惭，守以反侧。既□仁风，委心自昵。加与沛君，分同骨肉。凭赖之怀，疑心如结。

加蒙顾遇，重以倾倒，唯亮归诚，石行文敦素笃邃，道实茂淑，器敏既美，思学又快。南州良德，今者东行。望风自托，其意缱绻。愿厚接纳，副其乃心。



◇　与严宛陵书

少长之序，礼之大司。晚节陵替，旧章残弃。瞻言令典，既慕钦承。仰凭高风，实副邦民。谨奏下敬，以藉虔款。思复未远，庶免悔吝。





卷一百三




◎　陆□（四）



◇　与戴季甫书（七首）

云顿首顿首：惟夏始暑，愿府馆万福。疾病处远，人信希少，情问阙替。中间旷年，瞻慕敬想，兴言反侧。隆敦，比辱慰诲，衔抱丰眷，以增愚迹。不胜勤企，谨及君之书，不以备。

陆云顿首顿首：旷远以来，忽逾年载。宗想辉荫，引领惟慕。东归之後，疾患增瘵，且道路悠远，不值信便。久念自修，而经年不果。虽在伏枕，至于结心注望，实系光尘。累蒙诲命，旧眷惟新。执对之日，如或面展。长涂自替，听诲末由。瞻企勤恋，守以委重。表不具，今更继情。

季鸾公世，相系徂落。俊德茂业，邦家之彦，一朝并逝，永尔沦没，哀痛切裂，不能自胜，柰何柰何！江南初平，人物失叙，当赖俊彦，弥缝其阙。加在二贤，楚国之良，沈宝积实，未童大朝，重惟痛恨，言增长咽。诚念仁风笃烈，如在畴昔。意爱所隆，嗟悼之心，诚不可言。备蒙其分，情兼切伤。加承仁诲，益以恻怆。

武陵于荆州云多人士，闻周孟子、伍令明、潘世长诸人，并为美德，心常依依。今日遭遇，良骥展力之秋也。不审达者凡有几人，无因听承诲语，咨禀未闻。每怀勤企，表不尽言。

长游前下，停此十馀日，想德欣喜，无以为喻。分别恨恨，于今恋之。当暑远涉，益追心悬。清粹沈茂，思敏通微，居德履道，秉心真实，一时良彦。君之别久，见之欢察，风姿美令，心神烈畅，已成美器。钦爱之情，款然至实。近闻若思，未有通涂，每用於邑。

周安东昔奄薨徂，追慕切剥，不能自胜。勋业有究，早尔背世，遗惠鄙州，民物同哀，备记名义，情兼切裂。在此会同，每言高重武陵，至心款列，诚念笃终，必垂凄怆。王季、杨孝友行素，既简清尘，在此接近，备其所顾，居心秉向，用志不苟，公私操实，足为美器。今为土断品还此郡。前群小虚妄，遂下其编牒，为之愤叹。人物远主，彝伦多失。愿垂末光，益有以润。区区至心，谨复言意。戴彦远永昌犹为远小，想其必有惠政耳。

郭敬言蒸阳良才远负，为之邑叹。以其姿望，足以致高，想不久尔耳。石行文在无锡大有清绩，一州之高功长吏。此家行素道实，州闾所称。畴昔接事，既尽其才。愿重荣益，以成其实，凡在羽埃，思附凤翼。风尘所集，无不拭目。



◇　与杨彦明书（七首）

云白：钦明去书不悉，彦先来，得书以为慰。时去苒荏，岁行复半，悲此推移，终然何及。渐已欲热，想自如常。悠悠守限，良谈未日。眇然东望，思以叙至。及反愦罔不多，行矣爱德，往来相闻。

陆云白：省示累纸，重存往会，益以增叹。年时可喜，何速之甚。昔年少时，见五十公，去此甚远。今日冉冉，已近之己。耳顺之年，行复为忧叹也。柯生而多悦，乐春未厌，秋风行戒，已悲落叶矣。人道多故，欢乐恒乏。敖游此世，当复几时。各尔永鬲，良会每阑，怀想亲爱，寤寐无忘，书无所悉。彦先来，相欣喜，便复分别，恨恨不可言。阶涂尚否，通路今塞，令人罔然。名论允进远而有光者，度此显期，不淹民望耳。庙堂之士，比迹山叹栖者，悲叹岂唯一人。少明湘公，亦不成迁，名公之举，且可以为资。然今恨恨当行，行复有宜耳。

彦先相说，疾患渐欲增废，深为怛然。行向衰，笃疾来应，百年之望，虽未必此为疑，然亲亲所以相恤之一感耳。想勤服药，行复向佳耳。吾既常羸，间来体中，亦恒少赖。日尔勿勿，则堪自力，未速待罪。会期难克，情之恋想，何劳之多。好自爱，屡相闻。行言竟行，令人恨之，已当至未邪？能少留不？世明笃行至性，如前後所论语；其偶尔，旋已能悟耳？而闻其遂远溯真，其使愕然，宁以所不可亏一国之清格乎？辄便绝意彦先所一二。

戴会稽如是便发，分别恨然。一得名士，唯当有此君耳。失分重劳，令人叹息，善得日夕真家人。若思望之清才後类，一时之彦，善并得接。九月中可得达。东礼衡阳长沙甚快。东人近未复有见叙者，公进屈久，恒为邑罔党。方有清涂，薄国让在内中，大有好称，此家一时美德也。在事又佳，甚快甚快！

永耀已葬，冥冥远矣。存想其人，痛切肝怀，奈何奈何！闻伯华善佳，深慰存亡。人生有终，谁得免此？且使继嗣克胜，堂构自绍，亦存亡之愿也。朋类丧索，同好日尽，如此生辈，那可复多邪？临书酸心。



◇　与陆典书书（九首）

云再拜：自旷但尔，已复经时，限制长路，惟亲未期。□金近晨风，倾匡结言。来诲绸缪，笃眷弥隆。诵玩千周，以当侍会。静言莫瞻，翘翘仰慕，大人泛爱，在我尤弘。每衔思恋，何时去心？限此省省，愿言用替。遥瞻灵丘，感时情伤，往来信理，自更继情。如有信，唯不玉音。

云再拜：侍郎比侍数会同邪？常忆恋此君，不惭有殒。此君公私并憎，年长而志新，齿迈而曾勤家宗美者也。常感其笃分封之始年，相见重达其至心。

云再拜：日月运迈，何一流速！衔哀经变，思愈深。亡灵处彼，黄塘幽旷。在远之亿，心常怆裂，含痛靡及，悠悠柰何！想时时复一省视，思至心破，无所厉情。叔父一兄，故尚未达，想不久至耳。深忧徙际，公私哀罔，旷离山墓，永适异国。四时灵寂，桑梓靡循。且念亲各尔分析，情感复结，悲叹而已，知大人每垂恤逮也。临表悲猥，绝笔馀哀，不知所次。

云再拜：每念彦先，情兼剥裂。年盛志美，令姿可借，举言及不知心伤也。

云再拜：国土之邦，实锺俊哲。太伯清风，遁世立德，龙蜿东岳，三让天下，垂化迈迹，百代所□。高踪越于先民，盛德称乎在昔。续及延陵，继响驰声，沈沦漂流，优游上国。听音察微，智越众俊，通幽畅遐，明同圣荷。言偃昭烈于孔堂，员武迈功于诸侯。自秀伟相承，明德继踵，亦为不少。吴国初祚，雄俊尤盛；今日虽衰，未皆下华夏也。来诲所及，遐迩同怀。重及二圣，下逮众子，或生羌狄，或在边域，勋美之隆，实如嘉诲。愚以东国之士，进无所立，退无所守，明裂眦苦，皆未如意。云之鄙姿，志归丘垄，草门闺窬之人，□□天望之冀。至于绍季札之遐踪，结高肝于中夏，光东州之幽味，流荣勋于朝野，所谓窥管以瞻天，缘木而求鱼也。重申不列，云再拜。

云再拜：每惟大人挺自然之妙质，禀渊姿之弘毅，克壮其烈，兼咏之道，希文尚武，潜居以娱其志，静处以育其神游步八素之林，逍遥德化之囿，岂如未者，牵曳□巢□巢世道通明，俊□在官焉，使□世之宝久隐岑□金之山；逸景之迹永系幽冥之坂。方将车乘回轮，束帛笺笺。排金风于太微，跨天路以妙观。恢皇纲之大烈，垂荣祚乎祖宗。此乃大人之所宜循，非凡夫之可企望也。无因亲展，书以言心，心之所积，万不叙一，云再拜。

云再拜：巨乡前行陵有小事，唯以具闻，事已大了，犹以为愿，行欲取归，念别方至，豫以愍然，每相见，未尝不以大人为言，想令仁士光令远公然兄弟，屡数常存思想，想令远分好，已为绸固，彦恩复蒙诱掖耳，无因观对，言不尽心，屡垂诲，以慰远思，云再拜。

云再拜：巨卿在台，高誉洋溢，洛邑之内，无不钦敬，东南之贵宝，真不但会稽条荡也。每会常共歌咏，信无一面不叹吟也。想方周旋携手，散今日之恩耳。云再拜。

云再拜：辄宣来意，仲应此家，大自钦重，大人党已见其意耳。云再拜：不知从事今在州，得假归耳，想今来得行，有缘侍面耳。每得令远书，感赖丰化，言归于款。来诲恤及，亦为无已，情深欣如。云在身年岁及人，名闻难集，非赖师友，何以自济。愿敦惠助，为之光辅，臣仁在此，华亭之望，以大人为宗主，宜令小大得分，亦崇洪业也。云再拜。



◇　答车茂安书

云白：前书未报，重得来况，知贤甥石季甫当屈贸阝令，尊堂忧灼，贤姊涕泣，上下愁劳，举家惨戚，何可尔邪？辄为足下具说贸阝县上地之快，非徒浮言华艳而已，皆有实徵也。县去郡治，不出三日，直东而出。水陆并通，西有大湖，广纵千顷，北有名山，南有林泽，东临巨海，往往无涯。□船长驱，一举千里，北接青徐，东洞交广，海物惟错，不可称名。遏长川以为陂，燔茂草以为田，火耕水种，不烦人力，决泄任意，高下在心，举□成□，下□成雨，既浸既润，随时代序也。官无浦滞之谷，民无饥乏之虑，衣食常充，仓库恒实，荣辱既明，礼节甚备，为君甚简，为民亦易。季冬之月，□牧既毕，严霜陨而兼葭萎，林鸟祭而□罗设，因民所欲，顺时游猎，结□绕□罡，密罔弥山，放鹰走犬，弓弩乱发，鸟不得飞，狩不得逸，真光赫之观，盘戏之至乐也。若乃断遏海逋，隔截曲隈，随潮进退，采□奉捕鱼，□鲔赤尾，□居齿比目，不可纪名，□□留□复，炙{制鱼}□候，□石首，□霍{次鱼}{如鱼}，真东海之俊味，肴膳之至妙也。及其□奉蛤之属，目所希见，耳所不闻，品类数百，难可尽言也。昔秦始皇至尊至贵，前临终南，退燕阿房，离宫别馆，随意所居，沈沦泾渭，饮马昆明，四方奇丽，天下珍玩，无所不有，犹以不如吴会也。乡东观沧海，遂御六军南巡狩，登稽岳，刻文石，身在贸阝县三十馀日。夫以帝王之尊，不惮尔行。季甫年少，受命牧民，武城之歌，足以兴化，桑弧蓬矢，大夫之志，经营四方，古人所叹，何足忧乎！且彼吏民恭谨，笃慎敬爱。官长鞭朴不施，声教风靡，汉吴以来，临此县者，无不迁变，尊大夫贤□市上下，当为喜庆，歌舞相送，勿为虑也。足下忽启喻宽慰，真说此意，吾不虚言也。停及不一一，陆云白。（本集，《困学纪闻》二十。）





◇　吊陈永长书（五首）

云顿首顿首：哀怀切怛，贤弟永曜，早丧俊德，酷痛甚痛，柰何！陆士龙顿首顿首。

云顿首顿首：天灾横流，祸害无常，何图永曜，奄忽遇此。凶问卒至，痛心摧剥，柰何柰何！想念笃性，哀悼切裂，当可堪言。无因展告，望企鲠咽，财遣表唁，悲猥不次。云顿首。

永曜茂德远量，一时秀出。奇踪玮宝，灼尔凌群。光国隆家，人士之望。冀其永年，遂播盛业。携手退游，假乐此世。柰何一朝独先凋落，奄闻凶讳，祸出不意，附心痛楚，肝怀如割，柰何柰何！岂况至性，何可为心。临书鲠塞，投笔伤情。

与永曜相得，便结愿好。契阔分爱，恩同至亲。凭烈三益，终始所愿。中间离别，但尔累年。结想之怀，梦寐仿佛。何图忽尔便成永隔，哀心恸楚，不能自胜，痛当柰何柰何！义在奔驰，牵役万里。至心不叙，东望贵舍，雨泪沾襟。令遣吏并进薄祭，不得临哀，追赠切裂，幸损至念。书重不知所言。永曜素自强健，了不知有此患，险戏之灾，遂不可救。岂惟贵门独丧重宝，此贤之殒，邦家以瘁，情分异他，痛心殊深，已矣远矣，可复柰何！追想遗规，不去心目，悠悠无期，哀至□裂，不知何言。可以言知，酷楚而己。

◇　吊陈伯华书（二首）

大君远资，高数世之瑰玮。当光裕大业，茂垂勋名，柰何日朝，早尔丧坠。自闻凶讳，痛心割裂，追惟哀摧，肝心破剥，痛当柰何柰何！相念夙年，奄婴哀叹。扳慕不及，当可为心。牵役远路，无因奔驰。东望灵宇，五情哽咽，割切哀慕。书重感猥不次。

昔与大君，分义款笃。弥隆之爱，恩加兄弟。凭此烈好，要以始卒。何图大君独先早世，远闻讣问，若丧四体，拊心恸楚，肝心如割，柰何柰何！岂况至性，当何可言。今遣吏恭集薄祭，不得临丧，以叙悲苦。计往人到贵舍之日，挥涕而已。投笔□欷。



◇　书

三月十六日云白，春节馀不适。得示，知足下平安，为思面，未知何由。如何信数之及卿既清邃可之经高言人叹之，当令征南取之也。（《淳化阁帖》三。）



◇　嘲褚常侍

六年正月，前临川府丞褚老常侍，君子谓吴如是乎能官人。官人国之所废兴也。古之兴王，唯贤是与。吕望渔钓，而周王枉驾；宁戚叩角，而齐王忘寐。委斯徒而靡好爵，释短褐而服龙章。姬姜之族，非无人也；新昵之爱，非无怀也。取彼庸贱之徒，登之佐臣之列；故九贤翼世，而有命既集，五子佐时，匡霸以济，夫唯能官人之所由也。褚氏大夫之常佐，远邦之贱司，财则邵矣，官实陋矣，而拔出群萃，超升阶闼，虽文王登师，桓公取佐，亦何以加之。《诗》曰：「济济多士，文王以宁。」言官人得才也。褚常侍闻之喜曰：「君子之言，岂虚也哉，吾得此足矣」。君子谓褚常侍于是乎不谦，谦也者，致敬以存其位者也。谦之不存，德无柄矣。世之治也，君子自以为不足，故撙节以求役于礼，敬让以求安于仁；世之乱也，在位者自以为有馀，故爵丰而求更厚，位隆而欲复广，世之治教，恒由此作。今褚侯蝉蜕利木，鹄鸣玉堂，不庶几夙夜允集众誉，而意充于一善，心盈于自足。足则无求，盈则无戒；不求则善远之，无戒则恶来之，亦何以为君子哉！《诗》云：「战战兢兢，如临深渊。」慎之至也。褚常侍闻是言也惧，谓之昌言也而拜之。君子曰：「褚侯其几矣。」闻善而□喜过，又应之惧，嘉服义之贤，而拜谠言之辱，规同禹迹，义均罪己，君子哉！吴无君子，斯焉取斯。

◇　牛责季友

天造草昧，万物化谆。类族殊品，莫同乎人。今子履方象以矩地，戴圆规以仪天。该芳灵之疑素，挺协气于皓玄。故神穷来□，思洞无间。踊翰则愤凌洪波，吐辞则辨解连环。子何不绝渊而跃，照日之光。使颖秀畅谷，景溢扶桑。俯经见龙之辉，仰集天人之堂。虽子之服，既朱而素。今子之滞，年时云暮。而冕不易物，车不改度。子何不使玄貂左弭，华蝉右顾，令牛朝服青轩，夕驾轺辂。望紫微而风行，践兰涂而安步。而崎岖陇坂，息驾郊牧。玉容含楚，孤牛在疾。何子崇道与德，而遗贵与富之甚哉！日月逝矣，岁聿其暮。嗟呼季友，盛时可惜。迨良期于风柔，竞悲飚于叶落。陈谠言于洪范，图□形于霄阁。使景绝而音流芬，身荐而荣赫奕。子如不能建功以及时，予请□迹于桃林之薄。



◇　有皇诗序

有皇，美祁阳也。祁阳秉文之士，驳发其声，故能明照有吴，入显乎晋。国人美之，故作是诗焉。



◇　思文诗序

思文，美祁阳也。祁阳能明其德，刑于寡妻，以至于家邦，无思不服。亦赖贤妃贞女，以成其内教。故作是诗焉。



◇　谷风诗序

谷风，怀思也。君子在野，爱而不见，故作是诗，言其怀思之也。



◇　鸣鹤诗序

鸣鹤，美君子也。太平之世，君子犹有退而穷居者，乐天知命，无忧无欲，□硕人之《考盘》，伤有德之遗世，故作是诗也。



◇　南衡诗序

南衡，美君子也。言君子遁世不闷，以德存身。作者思其以德来仕，又愿言就之宿，感白驹之义，而作是诗焉。



◇　从事中郎张彦明为中护军诗序

奚世都为汲郡太守客，宴将之官，大将军崇贤之德既远，而厚下之恩又隆，非此离析，有感圣皇。既蒙引见，又宴于後园，感《鹿鸣》之宴乐，咏《鱼藻》之凯歌，而作是诗。



◇　登遐颂

夫死生存亡，二理之已然者也。而世有神仙登遐之言，千岁不死之寿，其详固难得而精矣。列仙之道，作者既集，而登遐未有焉。庄周有言：「我试妄言之，子试妄听之。」彼之有无，盖难以理求；我之妄听，顾可以言寄之，遂为颂云尔。

郊间人王子乔玄洛孔仲尼九疑仙人大胜山上女李少君梅福招左元放刘根黄伯严费长房何女子焦生鲜卑务尘韩众夷门子林阳子任作子



◇　鬼谷子

渊哉郊间，怀宝采薪。媚兹伯阳，常道是夤。俯翼遂周，携手入秦。遗物执一，妙世颐神。思我玄流，浩若无津。

王乔渊嘿，遂忘潜辉。遗形灵岳，顾景亡归。娈彼有傅，与尔翻飞。承云倏忽，飘摇紫微。

玄洛妙识，饥饵神颖。在阴倏逝，即阳无景。逍遥北岳，凌霄引领。挥雾昊天，合神自靖。

孔丘大圣，配天弘道。风扇玄流，思探神宝。明发怀周，兴言谟老。灵魄有行，言观苍昊。清歌先试，丹书有造。茫茫九疑，登晖太素。有汉登闻，神具尔顾。发彼灵丘，聿来载步。贻我则歌，永扬遐祚。

大胜之娥，厥猷翼翼。隆宫有和，纳符帝侧。挥杖指辰，绝音颓息。苕苕玄右，在彼峻极。

少君善祠，怡尔丰颜。俯觐刘汉，仰接姜桓。式宴安期，巨枣为餐。神光攸往，後来其叹。在汉之衰，颓火炎精。梅公指景，有皇遗形。逝彼文辞，胥此洞庭。神辉绝景，岂外北冥。

张招澄精，妙思玄芒。则是神物，错综徽章。乃幽乃显，若存若亡。因形则变，倏忽无方。

生在清纯，放情玄昧。在物渊沈，搠虚攸遂。清酒一壶，百朋具醉。有命集止，乘龙来萃。载见君子，言观其蔚。刘根登嵩，遗世盘桓。形委服容，□厌琼兰。挹彼呼翕，为尔朝飧。景绝岩穴，光茂云端。

伯严志道，翻飞自南。北食中岳，练形嵩岑。奔星凌颜，朱光垂阴。云精九□，握耀盈襟。

长房有怀，承师问道。蒙险洪海，□心玄浩。将登蓬莱，祚尔难老。嘉命既锡，如何勿考。

逝矣何女，芳灵既凋。安寝曾丘，逝魂清宵。丧魄载营，大墓崇朝。玉趾再步，于焉逍遥。

焦生卜居，在河之东。皓襟解带，嘉卉结容。颐神大素，淑思玄冲。在彼黄堂，明道固穷。

北狄务尘，在彼沙漠。含神自颐，静居有恪。自彼王庭，聿来伊洛。天子命之，载见紫阁。

卫矣终化，灵毛扬葩。慎尔贞心，神祉来荷。靡靡夷门，体道含真，餐茹灵卉，凌云颐神。

林阳饵车，明视聪耳。壮子既餐，步□千里。任化凯入，轻云挥止。移形善变，载坐载起。

悠悠鬼谷，永言潜止。要终有集，资生无始。绸缪方平，在彼二子。芬响兰挥，有来盈耳。



◇　盛德颂

余行经泗水，高帝昔为亭长于此。瞻望山川，意有慨然，遂奏章以通情焉，并为之颂云尔。

晋太子舍人粪土臣云稽首再拜上书皇帝陛下，臣云顿首死罪：伏惟陛下绍轩辕之睿哲，越三代之高踪，膺有圣之玄景，咏生民之上略。秦政肆虐，渐□生民。在昔上帝，乃眷多方。肃雍宝命，鉴民顾天。思文献圣，以宅神器。六合焱驾，八荒□错。企皇居于阿房，掎逸鹿于九野。谋猷回□，天人匪祚，乃{艹尔}斯国，授汉于夜京。是以先诏五纬，章太素，神母哀号，□命丹野，九垓辟授命之符，钧天清建皇之鉴。陛下螭蟠泗水，龙跃下亭，庆云徘徊，紫尘熠烁。皇威肇于断蛇，神武基于丰沛。掩四缑以盖天，廓玄谟以辟宇。华宫山藏，玉堂海纟由。云盖景阴，金门林蔚。拔足崇长揖之宾，吐餐纳献规之客。玄猷上通，德辉下济。仰翰云禽，俯跃鱼鲂。是以四海之内，莫不企景岳以接群，望广川而鳞集。乘山涉水，视险若夷。奔波阙廷，思效死节。乃鸣鸾在衡，奔骥服辂。良平凤栖，信布虎据。豪雄凌暴于外，奇谟补阙乎内。威谋兼陈，智通毕效。乃凌河海，河海无梁；乃仆高山。岳华不重，三秦席卷，项籍灰分。逋虏雾散，遗寇云彻。从时雨似清天，洒狂尘以肃地。□□辔于川屿，竦峻盖于苍昊。功济宇宙，德被群生。天人允嘉，民神协爱。历数在身，有命将集。而陛下犹复允执高让，成功靡有，普天归德，群后固请，然後谒天皇于圆丘，巡万乘于帝室。率土离暴秦之乱，臣妾蒙有道之惠。戎羌蛮夷之虞，雕趾肃慎之国，莫非帝臣。巍巍荡荡，盖天临地，自启辟以来，有皇之美，未有若圣功之著盛者也。臣云顿首顿首、死罪死罪，臣以鄙倍，文武无施。忝宠本朝，承乏下位。而臣遘愍，自西徂东，行迈攸止，路经泗水。伏见史臣班固，撰录圣功，窃承陛下扶桑始照天晖未融之日，尝临御此川，于是即命舟人，弭楫水。瞻仰山川，旧物不替。永惟圣辉，罔识所凭。远眺迩企，感物兴哀。终怀靡及，俯心遐慕。臣命违千载之运，身生四百之外，恨不得役力圣明之鉴，寓目风尘之会。挥戈前队，待罪下军。抽锋咸阳之关，提钺项籍之领。痛心自悼，不知所裁。行役之臣，牵制朝宪。虽怀彷徨，王事靡监。肃将言迈，实御罔极。臣闻游魂变化，神道无方。虽圣灵登遐，降陟在天。连光五精，流辉太一。或冀神舆降观，薄狩五服。时迈玉辂，言巡兹邑。是以下臣仰瞻紫宫，俯要恍惚，愚情振荡，靡审所如。不胜延颈紫微，结心阊阖之情。谨住水滨，拜章陈愚，臣云诚惶诚恐顿首顿首死罪死罪，臣稽首以闻。臣云言，臣闻歌咏所以宣成功之烈，诗颂所以美盛德之容。是以闻其声则重华之道弥新，存其操则文王之容可睹。永惟陛下圣德丰化，比隆前代。元勋茂功，超踪在昔。故诗歌之所依咏，金石之所揄扬者也。臣谨上《盛德颂》一篇，虽不足以仰度天高，伏测地厚，实献狂夫区区之情，臣云云云，晋太子舍人臣陆云上。

於皇汉祖，纂胄有唐。平章在昔，文思百王，丹辉栖列，火精幽光。爰兹圣绪，颓维弛纲。灵曜熠烁，□齐景扶桑。则天未坠，重规□苍。其规伊何，横乾作峻。厥德不回，矩地能顺。凭河招景，襄岳殷韵。龙章景伟，虎质硕变。有秦不竞，罔极黔首。震警予师，思虔神主。上帝曰咨，天鉴有赫。乃眷伊汉，此惟予宅。明明圣皇，既受帝祉，云腾下邑，风骇泗水。仰镜天文，五纬同晷。俯察云符，神母爰止。思文圣王，克广克遐。威凌群桀，德润诸华。爰祀天人，天人攸嘉。爰辑蒸徒，蒸徒既和。既和既顺，乃矢德音。丰沛之旅，其会如林。朱旗虹超，彤旆电寻。推师萧曹，抚剑高吟。元戎薄伐，时罔不龛。凌波川溃，肆野陆沈。咸阳克殄，既系秦后。峨峨阿房，乃清帝宇。穆穆圣皇，天保攸定。有项畔换，不式王命。□□既愆，黜我西土。於铄王师，遵时匪怒。爰赫乘□，席卷三夏。□单□戎轩，矫矫乘马。变伐强楚，至于垓下。天诛薄曜，暴籍授首。区夏既混，宇宙蒙□。肃肃帝居，巍巍神器。有皇于登，是临天位。绣文于裳，组华于黻。明明天子，有穆其容。至止锵锵，相维辟公。宣声路寝，发号紫宫。领此恺悌，以畜万邦。思乐皇庆，协于时雍。琴瑟在御，大予舞功。越裳委贽，肃慎来王。明明圣皇，□国乘制。分圭祚劳，河山命誓。礼律克彰，典文垂艺。有汉恢恢，疏罔不替。圣功克明，九方孔安。良宰内干，武臣外闲。渐泽冀域，沾被戎蛮。连光太素，万载不刊。





卷一百四




◎　陆□（五）



◇　祖考颂

云之世族，承黄虞之苗绪，裔灵根之遗芳，用能枝播千条，颖振万叶。繁衍固于三代，飨祀存乎百世，岂非皇庆之积祜，神明之殷祥者哉！在周之衰，有妫之後，将育于姜，而贞龟发鸣凤之兆，周史表观国之繇，故能光宇营丘，奄有东海，支庶蕃庑，而胤祚昌大矣。遭世多难，子孙荡析，逐于南土。烈祖丞相邵侯显考大司马武侯明德睿哲，□雄特秀，固上天所以继迹前期，惠成□顾者也。是以有吴云兴，而邵侯龙见，遂风腾□禺，电继荆楚。运筹制胜，底定经略。文德光宣，武功四克。乃作台衡，以御于王政。天罔与先代比隆，义问与前修接响。固所谓汪洋浩浩，不世出者哉。武侯以光远之度，袭重规之范；宣朗之明，照曾晖之景。故寅亮枢极，则万物谆曜，缉熙有邦，而宇内恪居。及至中叶，乱曰虎臣，绥援既集，而大难时弭。德济封域之内，威扬函夏之表，遂仍世作宰，淳曜祖业，车实袭轨，裘不改带，元勋□于光国，洪烈著于隆家。考德计功，比之前代，未有茂于此者也。是以小子敢慕徽猷，钦述芳烈，虽不足以当朱弦之一唱，发清庙之三叹，盖尔臣子之遗恩，罔极之所处也。乃作颂曰：悠悠圣绪，上帝是临。世笃其猷，於显徽音。神风往播，福禄来寻。灵根既茂，万叶垂林。繁盛海□禺，颖宁汉阴。既曰宁止，芳□允淑。乃步斯谆，降神有陆。赫矣二公，应期载育。明明邵侯，允哲允谋睿心昭德，淑问宣猷。如日之升，如川之流。炎精既颓，黄辉□焕。光宅海邦，大造江汉。王于出征，二公斯难。长驱致居，九有有判。咸黜凶丑，区域宁晏。天禄未终，大命有集。卜食东夏，元龟既袭。聿来耶宫，作蕃旧邑。公徒斯振，帝旅凯入。於变时雍，神道经始。肃肃九命，永言徽止。公拜稽首，对扬天子。猗欤盛欤，邵侯有作。我考纂戎，爰究爰度。远除寻轨，崇基式廓。昭明有家，祖庙奕奕。中叶虎臣，称乱西秦。灵旆电挥，伐鼓霆震。会朝哀举，征不浃辰。遐风远埽，万里无尘。有族斯□，念功在兹。衮衣之宜，遂作上司。台光增朗，方险载夷。穆矣晖章，有吴之期。我祖我考，受言藏之。晔晔藻裳，再命同服。□□四牡，二世方毂。分圭比瑞，天秩底禄。公堂峻趾，华构重屋。昔在二伊，于殷有声。在汉之兴，亦曰韦平。惟祖惟考，履贞大亨。邈彼披阳，追踪阿衡。骏惠雨施，景润云行。洋洋玄化，功济其民。风驰海表，光被岳滨。二后重规，世有哲人。肃雍硕响，万载□振。



◇　张二侯颂（案：二侯：张昭、张承。）

张氏之先盖少昊氏之苗裔也。其在春秋，晋德方休，而张老延誉，爰暨有汉。文成佐命于初基，司空扬声于末叶，流长祚远，世不乏侯。辅吴将军文侯，遭季末云扰，遂避难于东。有吴之兴，实为谋主。桓王即世，援建太祖。知命审于将萌，先识镜于未兆。遂作上将，辅成王业。立朝无不易之方，正色有犯颜之亮，固所谓「謇謇王臣，古之遗直者」也。奋威将军定侯，明德光远，轨量弘济。文敏足以华国，威略足以振众。重规继体，而大业晖崇，故休祚频繁，宠灵仍世。天秩之体弥彰，而毁盈之心兹冲。用能保宠固世，考终硕问。盖竹帛之所光宣，咏歌之□揄扬也。乃作颂曰：烈文远祖，肇自上皇。金天淳曜遂济穷桑。真人有作，飞龙在天。留侯载见，阶云自渊。即谋神造，启运妙玄。有汉再命，度邑于东。其在中叶，诞育司空。邈矣唐陵，有恭斯庸。宁行盈止，世笃天禄。神之听思，俾我戬谷。繁过芳□，底之洪族。洪族既昌，再惠音徽。於穆二侯，仍世双飞。堂堂辅吴，抑抑奋威。如龙之跃，如凤之辉。薄言戾止，在彼紫微。卯金纷若，四海畔换。文侯乃顾，妙世达观。逝彼涂方，度兹江汉。鸿飞遵海，聿来有乱。遭家不造，歼我明圣。桓后肇扬，侯承末命。皇大□哉，天保永定。匪侯恤度，宗绪孰正。帝整我旅，外薄四荒。命作惟师，时惟鹰扬。遂登上将，亮彼大皇。底邑胙土，命圭有璋。蹇蹇我侯，明发宿夜。袭彼遗直，兴言有谟。聿怀来忠，王室之故。猗欤定侯，祗服清曜。奕奕琼范，玉润淑貌。渊谓往藏，朗思来照。曾是徽章，再世被荷。庸勋开国，明道隆家。□□其芬，淑问扬和。有蔚其文，如林之华。皇矣帝祚，受言既崇。女子有行，作合储宫。条延紫极，颖衍皇宁。□□定侯，在盈思冲。祗宠戒溢，永怀慎终。重光并曜，播我芳风。



◇　荣启期赞

荣启期者，周时人也。值衰世之季末，当王道颓凌，遂隐居穷处，遗物求己。搠怀玄妙之门，求意希微之域。天子不得而臣，诸侯不得而友。行年九十，被裘鼓琴而歌。孔子过之，问曰：「先生何乐？」答曰：「吾乐甚多。天生万物，唯人为贵，吾得为人矣，是一乐也；以男为贵，吾又得为男，是二乐也；或皆不免于襁褓，而吾行年九十，是三乐也；夫贫者士之常也，死固命之终也。居常待终，当何忧乎？」孔子听其音，为之三日悲。常被裘带索，行吟于路曰：「吾著裘者何求，带索者何索。」遂放志一丘，灭景榛薮。居真思乐之林，利涉忘忧之沼，以卒其天年。荣华溢世，不足以盈其心；万物兼陈，不足以易其乐。绝景云霄之表，濯志北溟之津，岂非天真至素，体正含和者哉！友人有图其象者，命为之赞，其辞曰：

芒芒至道，天启德心。自昔逸民，遁志山林。邈矣先生，如龙之潜。夷明收察，灭迹在阴。傲世求己，遗物自钦。景遁琼辉，响和绝音。恋彼丘园，研道之微。思乐寒泉，薄采春蕤。鸣弦清泛，抚节高徽。有圣戾止，永言伤悲。天造草昧，负道实嘉。於铄先生，既体斯和。熊罴作祥，黄发皤皤。耽此三乐，遗彼世华。翼翼彼路，行吟以游。的的黻冕，陋我轻裘。永脱乱世，受言一丘。媚兹常道，聊以忘忧。



◇　逸民箴

余昔为《逸民赋》，大将军掾何道彦，大府之俊才也。作《反逸民赋》，盛称官人之美，宠禄之华靡，伟名位之大宝，斐然其可观也。夫名者实之宾，位者物之寄，穷高有必颠之吝，溢美有大恶之尤，可不慎哉。故为《逸民箴》，以戒反正焉。

浩浩太素，判为两仪，经始君臣。朝有俊弼，野有逸民，各有攸届，而後品物有伦。在昔后帝，齐物达观。赏不假爵，教不示劝。号谥莫设，而生黎淳晏。降迄中古，黄象可观。而唐文有焕，乃雕乃藻，大朴既散。朴之既散，万百熙心。形为宠放，神为利淫。有翘者车，命彼在林。是故怀玉丧宝，而被褐解襟。恬亡智生，与世或竞。匪智无鉴，匪心伊镜。芒芒禹迹，鞠为涂径。惟是每怀，遍彼反正。正反于宠，既尸干禄。相协厥居，而丰其屋。禄之既尸，刑为尔司。屋之既丰，丧家于宫。故非据之灾，戒之在凶。人皆知存之为存，而莫知得之为丧。荣犹振颖，坠若颓荒。咎自专宠，福在循墙。是故保其安者常危，而忘其存者不亡。无休尔荣，身实亲名。无谓尔崇，神期好冲。戒彼覆饣束，冒此栋隆。慎微如显，乃保身以终。自古在昔，逸民有作。相彼宇宙，方之委舄。夫岂无不休，而好是冲漠。是故名利之灾，至人攸恪。谓予未信，无宁监于桑霍。天明既畏，神道无亲。善在求己，庆由积仁。无念尔本，聿修厥谆。执盈如虚，乃反天真。逸民司正，敢告官人。



◇　吴故丞相陆公诔

惟赤乌八年二月粤乙卯，吴故使持节、郢州牧左都护、丞相江陵郡侯陆公薨，呜呼哀哉！皇朝迭绍，成命昊天，圣王作矣。世有哲臣，观监在吴。乃降斯神，思皇我后，应运对扬。颖秀崇华，景逸扶桑。龙辉袭极，凤鸣玉堂。举旗清阻，奋钺夷荒攸结沈维，峻极公纲。将抚远绩，括地九围，皇淳爽泰，昊□疾威。生民如何，哲人其颓。登灵在天，遗音播徽。敢扬元勋，表之素，乃作诔曰：

□哲我祖，时文□德。玄粹纳真，清休载式。本承庆辉，骏惠罔极。申锡多祜，本支千亿。芳条远荫，灵根茂植。根条伊何，苗黄裔舜。长发有祥，贻我祚晋。神明之绪，实蕃瑰隽。和音嗣世，不替硕彦。明鉴在下，降命上玄。我公初载，天嘏之纯。重光纳照，旋璇授铨。仰仪乔岳，俯濯洪川。清辉秀颖，云翘映晨。肇彼岐嶷，允迪天真。先心则智，率意斯仁。秉夷清昧，体灵协神。神休戴铄，九德兼和。挹挥茂朴，丰淳镇华。景峻凌高，玄源踊波。造辰竦隆，弥海廓遐。光备既淳，逸轨爰超。闳罔苞荒，景灵渥耀。山林岳秀，天光乃照。穷化机神，探赜众妙。骇尘氛埃，澄响清肖。恢渊博量，腾险峻邵。振纲宇表，登轨绝蹈。厥初藏器，栖蟠海岳。披藻昆仑，濯秀谷。沈辉熙茂，清尘熠铄。含章在渊，发挥龙跃。时复阳九，承乾之衰。有皇于井，玉轩徘徊。爰兹赫奕，需期云飞。天步皇舆，载见太微。华堂诞基，委□也自阶。鼎辉既□齐，嘉命乃集。和美未□，宰物下邑。康年委登，惠风时协。在断无颇，于教斯辑。金虎觌精，戎车孔肆。神宝播越，天人释位。有命在兹，帝思元帅。委弁总干，振翼虎噬。威灵既授，六军有序。乃誓我众，乃整我旅。神干山立，雄旗电举。悬旌汜阳，即戎江浒。我后日敬，上帝临予。靖端夙夜，匪宁匪处。经始绵绵，滂沱惟海。乃干中军，入作内辅。公侯陟降，在帝左右。关羽滔天，作云西土。帝曰将军，整尔熊虎。赫赫明明，皇舆出祖。龙舟照渊，□□映野。铺敦江氵贲，仍执丑虏。荆南既集，方辑未夷。天子命我，抚之西垂。公侯戾止，威神缉熙。虔刘作虐，思辑子来。妖□北靡，搴尔雄旗。犷犭皮群蛮，祈祈遗黎。柔远能和，薄言绥之。方险肃清，烈文隽武。舍爵明堂，册勋天府。天子曰咨，我图乃功。锡尔青土，建侯于东。开国名墟，光宅海邦。分圭作宝，轩辂以庸。既受帝祜，公用如大。四铁孔阜，元戎杳蔼。淑□飞藻，绥章丞盖。振我辉灵，四方于迈。刘王负险，寇我西邻。公侯赫怒，干戈启陈。金钺镜日，云旗绛天。凌冈襄岳，沈维括渊。元王陨难，鲸鲵坠鳞。戎汉时殪，方域清尘。曹休东逾，我疆斯越。帝简厥佐，将命其杰。乃俾我公，启我警伐。江汉之浒，□恭授钺。揖帝整旅，隐尔霆发。桓桓神诛，震惊魏方。我公矫矫，虎视元戎。截彼丑旅，效此武功。武功既彰，天威薄曜。灵武振华，边垂清暴。振旅凯入，王假有庙。假庙伊何，本庸宠祚。土田陪敦，四牡载路。出饯于郊，此惟予顾。礼嘉嵩高，乐和湛露。改容肃至，倾盖宠步。□带翩纷，珍裘阿那。区宇惟宁，繁遏帝社。於穆畴咨，敷奏多士。将庸元辅，相惟天子。佥曰公侯，宜有爰止。绣裳缛藻，衮带重紫。邃虚上司，命公登宰。帝曰丞相，朕嘉君德。以兹轩冕，往践乃职。宣尔睿心，维黄协极。邦国若否，四方尔式。公拜稽首，钦翼明圣。乃御机衡，仰徽七政。祗恪本显，无易惟命。巍巍天邑，惟清四门。公侯作弼，焕炳皇文。重辉炽景，协风烟□。百神秩祀，兆献思淳。克谐庶尹，遂成帝勋。时雍既济，王途克广。仪形我度，轨物垂象。後遐施归，崇荫惠仰。茂德栖音，广问沈响。洪范远迪，玄猷洞深。灵泽崇薮，天险垂阴。翰飞乐险，渊蟠泳沈。泽丰泉丘，润博云林。遭世大过，彝伦靡肃。□□公侯，思维雅俗。发愤戎衣，永言礼乐。被分敦化，荷戈思学。体仁长物，御风熙国。睿鉴擢微，玄辉镜璞。戒危膏梁，收後白屋。五品时训，民神攸铄。我有奂文，如曜如辰。何以崇之？匪阐伊人。我有烈武，如震如霆。何以将之？保大丰年。思弘景业，熙世登民。克壮硕老，秉钺河津。祉祚勿引，早世幽神。仰慕遗辉，寤辟忧殷。呜呼哀哉！永惟我公，克明德心。纷蔼芳和，被之惠林。公侯没矣，孰嗣徽音。名存体逝，德茂形潜。民之秉思，好是呕吟。呜呼哀哉！惟帝念功，宠命光大。光谥典谟，崇荣协泰。安宫载考，我公于迈，□而轩启涂，先驱惊旆。哀风结舆，遗思冯盖。舍此休明，即彼重蔼。攀慕靡及，永恋光爱。呜乎哀哉！



◇　晋故散骑常侍陆府君诔

（案：陆喜字文仲，瑁第二子，孙皓时为选曹尚书，入晋为散骑常侍。）

惟太康五年夏四月丙申，晋故散骑常侍吴郡陆君卒。呜呼哀哉！天降纯嘏，诞育俊□。才□九奥，德锺三懿。应运继期，显微阐昧。特恢大猷，雍化熙世。昊天不吊，奄忽零坠。呜呼哀哉！朝陨棠干，邦丧国辉。帝钦遗烈，士咏清机。思经皇心，痛浃民怀。挥泪充邑，惜恸盈畿。敢述洪迹，于兹素□。其辞曰：

於穆皇源，时惟诞弘。权舆有妫，爰帝既王。徽音接响，丕祚克昌。乾鉴南眷，诞降我祖。显考尚书，纳言帝宇。正命惟允，铨衡攸序。笃生常侍，固天所隆。祚尔灵粹，陶以惠风。道协体禀，德与性锺。睿心远畅，渊思遐通。瞻言潜览，克哲克聪。耽精遐奥，肆志篇章。仰咨遗训，思齐襄踪，擒光丞晦，微言是纲。错综群艺，精彻毫芒。显允闲姿，既明且纬。敦叙泛爱，经德纪义。契阔邦族，是综是纬。博约以礼，陈锡载施。雍雍闺闱，克谐由仁。率礼崇化，色养宁亲，九族和睦。德被宗姻，猗猗髦俊，祈祈缙绅。钻仰明范，挹道希尘。恺悌弘裕，惠化是振。潜机密畅，靡幽不甄。濯以清波，权以明铃。旌善板筑，刊秽紫辰。邦无□俞幸，灵不牟员。沐浴玄源，风移俗纯。仪德邹甸，比化泗滨。耀略切辉，既升末融。爰莅扬邑，作尹名邦。密迩帝畿，大东小东。宣敷五教，敞化以崇。徵无坠命，舆无废功。帝钦良政，民怀穆风。粤稽旧章，率由典刑。考绩三载，绌幽陟明。超践皇闼，纡组垂缨。奕世纳言，帝衡以平。本崇曩烈，堂构克荣。征鼙屡振，干戈未戢。乃秉雄戟，徵戎东邑。四牡徂征，威德以立。爰守会稽，青绂既袭。帝曰：「钦哉」。畴咨群后，改授显服，屯骑是抚。雍容皇甸，综文经武。时值大过，士爽其德。虔惟常侍，高明柔直。履冰察霜，沦心远测。春存三季，形志于色。频《戚页》厄运，载离咎慝。靖亨思顺，曹氏匪革。投弁释绂，皓恩东岳。遁世无闷，清源是濯。馥风弥馨，明徽载铄。皇途既辟，天罔诞张。运在九五，违险即康。猗欤高懿，避风远臧。帝降大命，丘园是扬。裸将天邑，舒藻旧京。佥曰「休哉」！昭德塞违，乃升常伯。补阙拾遗，振缨紫极。摅光太微，奕奕玄冕，熠熠貂□。仰耀皇维，俯映明堂。舆振鸣鸾，体佩琮璜。居德弥冲，虽休匪康。既跚君宿，未□寺鼎辰。将陟太阶，弘载育民。皇灵靡顾，大命奄臻。厉凶弥留，倏忽颓湮。呜呼哀哉！黄河难澄，梁木易荒。圣贤绝景，希世齐光。岂曰徒生？实维天纲。於铄常侍，本德昭仁。俯铿瑶响，仰缀玉振。其在克壮，自蹇乘屯。凤翳灵条，龙窜秘泉。收逋匿耀，洪略陶□。虽跚嘉运，托景风云。瑰光既耀，灵宝未阐。弗虑皇图，衔恨徂迁。呜呼哀哉！江河慕海，丘陵乐山。於惟君德，齐圣广渊。群彦景附，渐化濯真。盖以崇严，函以裕渊。西徂华源，负泽慕尘。幽萌潜畅，滞思赖振。六言六行，匪君不肃。五有三无，匪君不极。衡准失平，匪君不直。方策遐邈，匪君不式。君其永没，民其焉则。结思遗爱，惟哀允恻。呜呼哀哉！仲尼丧鲁，孺慕失声。国侨殒郑，邦无竽笙。实惟常侍，徽懿克明。思怀士心，信结民情。闻者巷泣，赴者风征。八音辍响，献酢弗营。羽楫翳川，轻驾盈庭。挥袂云蔼，殒泪雨零。呜呼哀哉！伊惟平生，袭宠荷辉。恺乐承明，桑梓犹哀。聿怀震丘，言告言归。明德远烛，虑凶以□。虽则荣泰，存亡是恤。爰筑新邑，经始匪日。眷怀不虞，宁衬斯室。王事靡监，皇畿是旋。鸣和吉往，曾未浃辰。震旆凶归，辉景长泯。痛感皇祗，哀普四民。呜呼哀哉！穆穆天子，昭明有融。乃命三人，礼宪是崇。赐以归赙，荣以赠终。冠盖南徂，映族辉邦。日薄南陆，辰次天汉。龟□协贞，灵域载判。明器既庇，神道已羡。县象未登，明星有烂。轩车微动，执绋同赞。永弃高厦，黄庐是馆。宁彼昏昧，荒此辉粲。幽房长键，修夜靡旦。翼翼轻盖，翩翩毋□。龙章舒藻，□□有辉。□而轮□□结，玄驷徘徊。人谁弗思，靡思匪哀。援扎心楚，投翰馀悲。呜呼哀哉！

◇　晋故豫章内史夏府君诔

惟永宁元年五月二十五日，晋故豫章内史夏府君卒。呜呼哀哉！乾鉴育俊，崇兹大猷。景灵垂□，黄精协符。濯踪浩素，阐志玄流。熙光圣代，迈勋九区。哀彼造物，殂命不均。既褒斯美，吝兹遐年。祈祈□绅，泣涕流连。故作斯诔，著之不泯。其辞曰：

於穆府君，远祖弥光。功济黎献，泽洽八荒。披图承禅，袭化轩唐。洪风既振，遐曜休煌。越殷自周，绍膺遗祉。亮节三恪，侯服千祀。悠悠讫兹，徽烈不已。奕世本弘，厥美是纪。惟神隆庆，笃生府君。玄□秀朗，挥景烟□。诞载丰美，俊颖夙繁。性与体和，孝友穆融。虔兹君亲，姻族睦崇。情广褒诱，品物虚躬。安仁履素，接旧以冲。澄鉴博映，哲思惟文。沦心众妙，洞志灵源。探幽判疑，沈欲焱分。甄滞群秘，义犹一贯。崇规邈世，体道而盘。瞻言先机，蔚藻腾翰。处约由厚，交顺于颜。文武未坠，君惟克修。百行殊揆，君望斯周。栖义初九，戢翼洪条。琼辉四灼，景问绸缪。在昔我国，元首载哲。假寐俟旦，思庸俊逸。旃检高麾，体亦秩秩。仪刑柳惠，庶绩惟穆。既穆其绩，英风弥邵。天子有命，曾是在朝。频繁帷幄，祗承皇曜。神以测幽，明以远照。目难识夷，观险改蹈。譬彼清鉴，莫尘其操。五纪迭御，载隆载倾。南岳颓镇，荫辉素灵。瑾瑜迁宝，投迹上京。兆萌未缉，皇圣攸嗟。韦临猗氏，接被句□瑕，道之以礼，育之以和。齐俗拯弊，民靡不嘉。振我翰音，洋铄诸华。明明皇储，睿哲时招。奋厥河浒，矫足云霄。俄轩玄辟，徽英扬飚。光灼东朝，髦士攸希。媚兹一人，示既翰飞。委蛇华阁，陟降太微。纳言赞事，渊裕徘徊。习习和风，惟穆惟宣。亦曰武昌，厥俗允新。我後有命，爰授俊臣。君子云顾，义在安亲。秉文共武，言抚旧京。仰肃慈颜，俯熙典刑。移彼滞污，泮宫时营。众否斯济，飞□革声。春翘□景，振鹭在庭。高墉未奋，遭兹闵凶。频《戚页》泣血，三载以终。哀响未歇，台命朝隆。厥命伊何？俾守南裔。匪日是屯，托身虚慨。巾车既脂，驾言将逝。彝伦惟清，路逼其序。君之于远，乃恢斯绪。思彼众逸，言寻厥楚。暮瞻丰林，晨看渊水。濯奇以翘，披途导轨。彼湘之东，地险俗危。明德审罚，替幽崇仪。严不式刑，仁扶物施。威和咸振，泽被遐畿。皇道御世，与民靡偏。改彼惠政，济此未均。思一黔首，濯溉义渊。揖望皇命，修翮徊翔。循彼江氵贲，乃眷豫章。观风树政，德音允张。洪化既摅，礼乐克昌。闲非秋厉，惠淑春阳。广命俊人，惟弓与旃。丘园靡滞，鸾骥凭轩。岂方伊类？捉发躬勤。震我声教，迈响惟殷。君化大扬，自北而南。君泽本沃，河汉载咸。庆辉云荫，润川渐。将配皇宿，登景具瞻。昊天不吊，乃降兹厉。高禄未融，凶焱中燧。寝疾弥留，大命陨坠。邦家不纪，沈哀结世。呜呼哀哉！式玩遗美，君实克明。怀光畅幽，□发结清。体德秉真，审行居贞。屈曳蹈机，与世靡矜。天命□谌，唯仁则延。任道委分，亮曰斯然。孰云府君，不闻其言。永怀载念，忧心孔艰。曰兄曰弟，笃爱缠绵。□光继轨，参融鸿振。今君何之，背世遐湮。同生拊膺，号哀瘁身。眇眇孤微，过庭曷遵。天何忍斯，于何之臻。自君初迈，既夷且荣。今君反矣，素旗垂铭。虽光百辟，托晷玄灵。民恸于显，神孤于冥。物从人感，辕马失征。飘风悍响，潜鱼仰惊。丰霄蹙荫，众羽徊鸣。呜呼哀哉！瞻彼日月，岁聿云夕。寒暑穷化，四辰交错。日考三从，案辔长薄。蔼矣□需轩，脱驾窀穸。背荣孤世，宁神大漠。丘陵竦荫，ト闼寥{穴孝}。寤□惟哀，心摧涕氵散，呜呼哀哉！咨予与君，恩亲之微。蒙恤于昔，投缨澜猗。思周弱志，永庇惠辉。如何府君，昭景长违。愿言咏眷，载伤载悲。昔我经年，逝彼川路。进阙初奔，退违陵墓。仰瞻灵丘，俯增永慕。恻剥肝怀，哀其曷厝。呜呼哀哉！





