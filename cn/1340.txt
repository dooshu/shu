主笔房之字纸篓&序跋&传&书信&小说随笔&启事&其他 - (清)吴趼人
　主笔房之字纸篓
　　某观察
　　利权外溢
　　阎王筹款
　　海盗刺史
　　黠 吏
　　金脸盆
　　中国之守备
　序跋
　　《月月小说》序
　　历史小说总序
　　吴荣光手书立轴跋
　　《筠清馆法帖》跋
　　《东鲁灵光》跋
　　冬木老人画册跋
　　罗春驭《月月小说叙》附识
　　《四海神交集》识
　　《云南野乘》附白
　传
　　李伯元传
　　黄勋伯传
　书信
　　致梁鼎芬书
　　致曾少卿书（三通）
　　致消闲社主函
　　复大武函
　　致黄楚九书
　小说随笔
　　小说丛话（四则）
　　说小说·杂说（五则）
　启事
　　《绘图海上名妓四大金刚奇书》出售
　　《续集海上名妓四大金刚奇书》出售
　　应酬告白
　　《吴趼人哭》征订启事
　　上海庆祝会小启
　　广东同乡暨各帮均鉴
　　“说小说”征稿启
　　广志两等小学招生广告
　　本社撰述员附告
　　广志学校附属国文补习夜塾
　　《两晋演义》分卷启
　其他
　　食品小识
　　吴趼人哭（五十七则）
　　吴趼人君演说（摘录）
　　说狗
　　还我魂灵记
　　沪上百多谈





ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1，2，3，4，5

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　






主笔房之字纸篓&序跋&传&书信&小说随笔&启事&其他 - (清)吴趼人



主笔房之字纸篓


某观察


某观察因交卸在即，适大吏迭次饬拿会匪，迄未弋获一人，殊不自安，因思缉拿一二以邀功，借此或可得别差，乃商于幕友。幕友曰：“匪久在署中矣。”观察急问谁何，曰：“公子耳。”曰：“吾子何以谓为匪？”曰：“彼日事招摇，索诈钱财，受人贿托，奸人妇女，私售地皮，如是种种，非匪而何？”

此匪徒，此匪窟，奇甚。既而思之，不奇也，盖久已乎遍地皆然，呜呼噫嘻！





利权外溢


大吏以《民报》为革命党之机关报，通饬各口税务司，禁其进口。或谓某某曰：“今若此，君将奈何？”某曰：“我们仍可一本一本包起来，交外国的邮政局，带到上海。”曰：“不然。君等素以保同种、固权利为口头禅，《民报》之寄日本邮便局，已属利权外溢，而日本尚属同种，犹可说也。今若改寄外国，则岂不利权外溢了么？





阎王筹款


浙吏筹款甚急，乃于洋烟、酒、锡箔三项中，每年加捐至一百万，于是烟、酒、锡箔皆大贵。某甲语乙曰：“君素喜杯中物，又吸鸦片，此二者，目今人人劝戒，而君乃不论其价之贵贱，必典质以食之，岂非自陷其咎？”乙曰：“君喜敬鬼神，锡箔之贵，君亦可忧。”甲曰：“不然。吾之买此，有定例然：祭某神化五百文，某鬼化一千文，至箔之多寡则勿计。昂贵则物少，不过鬼神少得十之二三耳。”语甫毕，为白日鬼所闻，急报告阎王。阎王乃召见财帛司，嘱其统计出入各款。财帛司调查统计后，即禀复阎王，以阴间刻办一二新政，正虑款无所出，而阳世维新的人，又倡破除迷信之说，近来已受其影响；今若再被阳家扣克，每年恐将缺少百余万，如之奈何？阎王筹思良久，忽谓财帛司曰：“我们不如也效阳间，将烟鬼酒鬼加捐吧。”





海盗刺史


海宁州某刺史，工于搜刮，以至向有之缉捕缴费，及储备之赏犒等款，皆为之吞没。捕役恨之刺骨，非但不肯缉匪捕盗，且与若辈串通一气，以至一年之内，盗案将近百余起。而刺史充耳若不闻，故人皆称之为“海盗刺史”云。





黠 吏


某大吏遵谕禁吸鸦片，将通省之现任与候补各官，开列名单，交本人签字。已吸者，则在名之下，书“遵戒”二字；其出差者，则由其家人代点三点为记；不吸者，则画一圈以别之。以六月为限，逾限不戒，则严参不贷。甲乙二吏素黠，而皆吸烟者，一日接到名单后，乃于名之下各画三圈。大吏以其不吸也。六月后派员调查，而甲乙吸如故，其委员以欺瞒上官，面诘之。对曰：“宪单到日，吾等适他往，由家人代画三圈者，以弟常日一餐只吸三个烟泡也。”





金脸盆


中国人之奢侈，莫如官场，亦未闻以金脸盆为器具者。有之，自五少大人始。五少大人者，女扮男装，十七八岁之翩翩少年也。兴禄者，又为某某帅之属吏，思贿赂以得差。而以异想天开之法，倩精工制成金镶珠嵌之金脸盆，以孝敬五少。于是委洋务局、机器局、电报局、营务处、善后局等，札文迭至。而滇省之候补各官，皆竟走兴禄之门。

按：上海近日有女扮男装之许阿妹，不料官场中亦有之。许已枷责监禁，五少大人将何如？以一金脸盆，而得五六处之差使，又得一班之候补者之奔走其门，其受贿贿人，此中何止利市三倍？呜呼！中国之官吏，如是如是。





中国之守备


中国之武备，至今日而疲玩已极。近闻北京阜城门外之某守备，竟为土匪数人闯入其家，将其捆缚一束，投之车中而去。呜呼！守备何备，而竟为一二匪人劫之去？吾尝闻诸练兵者言，中国之兵，御外侮虽不足，平土匪则有余。今以一守备，而竟为匪党所擒，其平土匪之谓何？

“御外侮虽不足，平土匪则有余”。斯言也，乍闻之，似近是。吾乃反复思之，欲为之易一字，曰“御外侮虽不足，充土匪则有余”。





序跋


《月月小说》序


凡人无论为自治，为群治，必具有一种能力，而后可与言；凡人无论为营业，为言论，亦必具有一种能力，而后可与言；扩而张之，无论为政治，为军人，为立宪，为合群，亦必各有其能力焉，而后可与言。凡如是种种，皆我社会中人日循环诵之，以为口头禅者也。然吾社会之能力若何？吾不敢知。

吾尝潜窥而默察之，见乎吾社会中具有一种特别之能力。此特别之能力，为我社会中人人之所富有，而为他种族所鲜见者。泱泱乎大哉！此能力也。使此能力而为高尚之能力也，不亦足以自豪乎？庸讵知有不能如我所欲者，其能力为何？曰：随声附和。

一言发于上，“者”“者”之声哄然应于下，此官场也。一群之学风，视视学者之意旨为转移，此士类也。一物足以得善价焉，群起而影射之；一艺之足以自给焉，群争而效颦之：此工若商也。若夫普通言之，则入演坛也，无论演者之宗旨为如何也，且无论于咳声、唾声、涕声、喁喁声之中，我曾得聆演者所说为云何否也，一人拊掌，百人和之，若爆栗然。入剧场也，一折既终，曰某名伶登场矣，幕帘乍启，无论伶之声未闻，即伶之貌亦未见也，一人喧焉，百人嚷焉，“好”“好”之声，若群犬之吠影然。若是者皆胡为也？是非曲直之不辨，妍媸善恶之不分，群起而应之，吾曾百思而不得其解也。夫然，既是非曲直之不辨，妍媸善恶之不分，群起而应之，则终应之可也。乃亡何，发言于上者易其人，所易之人，所发之言，绝反对于前人也，而“者”“者”之声哄然应于下者如故。亡何而视学者易其人，其意旨与前人绝殊途，而学风之转移也又如响。推而至于商也、工也，入演坛也、入剧场也，莫不皆然。此又吾曾百思而不得其解者也。

吾执吾笔，将编为小说，即就小说以言小说焉可也，奈之何举社会如是种种之丑态而先表暴之？吾盖有所感焉。吾感夫饮冰子《小说与群治之关系》之说出，提倡改良小说，不数年而吾国之新著新译之小说，几于汗万牛充万栋，犹复日出不已，而未有穷期也。求其所以然之故，曰：随声附和故。

或曰：是不足为病也。美之独立，法之革命，非一二人倡于前，无数人附和于后，以成此伟大之事业耶？曰：是又不然。认定其宗旨以附和之，以求公众之利益者，何可以无此附和？凭藉其宗旨以附和之，诡谋一己之私利而不顾其群者，又何可以有此附和？今夫汗万牛充万栋之新著新译之小说，其能体关系群治之意者，吾不敢谓必无；然而怪诞支离之著作，诘曲聱牙之译本，吾盖数见不鲜矣。凡如是者，他人读之，不知谓之何，以吾观之，殊未足以动吾之感情也。于所谓群治之关系，杳乎其不相涉也。然而彼且嚣嚣然自鸣曰：吾将改良社会也，吾将佐群治之进化也。随声附和而自忘其真，抑何可笑也！

小说之与群治之关系，时彦既言之详矣。吾于群治之关系之外，复索得其特别之能力焉。一曰：足以补助记忆力也。吾国昔尚记诵，学童读书，咿唔终日，不能上口；而于俚词剧本，一读而辄能背诵之。其故何也？深奥难解之文，不如粗浅趣味之易入也。学童听讲，听经书不如听《左传》之易入也，听《左传》又不如听鼓词之易入也。无他，趣味为之也。是故中外前史，浩如烟海，号称学子者，未必都能记忆之，独至于三国史，则几于尽识字之人皆能言其大略，则《三国演义》之功不可泯也。虽间不免有为附会所惑者，然既能忆其梗概，无难指点而匡正之也。此其助记忆力之能力也。一曰：易输入知识也。凡人于平常待人接物间，所闻所见，必有无量之事物言论，足以为我之新知识者，然而境过辄忘，甚或有当前不觉者。惟于小说中得之，则深入脑筋而不可去。其故何也？当前之事物言论，无趣味以赞佐之也，无趣味以赞佐之，故每当前而不觉。读小说者，其专注在寻绎趣味，而新知识实即暗寓于趣味之中，故随趣味而输入之而不自觉也。小说能具此二大能力，则凡著小说、译小说者，当如何其审慎耶！夫使读吾之小说者，记一善事焉，吾使之也；记一恶事焉，亦吾使之也。抑读吾小说者，得一善知识焉，得一恶知识焉，何莫非吾使之也。吾人于此道德沦亡之时会，亦思所以挽此浇风耶，则当自小说始。

是故吾发大誓愿，将遍撰译历史小说，以为教科之助。历史云者，非徒记其事实之谓也，旌善惩恶之意实寓焉。旧史之繁重，读之固不易矣，而新辑教科书，又适嫌其略。吾于是欲持此小说，窃分教员一席焉。他日吾穷十年累百月而幸得杀青也，读者不终岁而可以毕业；即吾今日之月出如干页也，读者亦收月有记忆之功。是则吾不敢以雕虫小技，妄自菲薄者也。

善教育者，德育与智育本相辅；不善教育者，德育与智育转相妨。此无他，谲与正之别而已。吾既欲持此小说以分教员之一席，则不敢不审慎以出之。历史小说而外，如社会小说、家庭小说及科学、冒险等，或奇言之，或正言之，务使导之以入于道德范围之内。即艳情小说一种，亦必轨于正道，乃入选焉（后之投稿本社者，其注意之）。庶几借小说之趣味之感情，为德育之一助云尔。呜呼！吾有涯之生，已过半矣。负此岁月，负此精神，不能为社会尽一分之义务，徒播弄此墨床笔架，为嬉笑怒骂之文章，以供谈笑之资料，毋亦揽须眉而一恸也夫！





历史小说总序


秦汉以来，史册繁重，庋架盈壁，浩如烟海。遑论士子购求匪易，即藏书之家未必卒业。坐令前贤往行，徒饱囊腹；古代精华，视等覆瓿。良可哀也。窃求其故，厥有六端：绪端复杂，艰于记忆，一也；文字深邃，不有笺注，苟非通才，遽难句读，二也；卷帙浩繁，望而生畏，三也；精神有限，岁月几何，穷年龁龁，卒业无期，四也；童蒙受学，仅授大略，采其粗范，遗其趣味，使自幼视之，已同嚼蜡，五也；人至通才，年已逾冠，虽欲补习，苦无时晷，六也。有此六端，吾将见此册籍之徒存而已也。

虽然，其无善本以饷后学，实为其通病焉。年来吾国上下，竞言变法，百度维新。教授之术，亦采法列强；教科之书，日新月异。历史实居其一。吾曾受而读之，蒙学、中学之书，都嫌过简；至于高等大学，或且仍用旧册矣。从前所受，皆为大略，一蹴而就于繁赜，毋乃不可。况此仅就学子而言耳。失学之辈，欲事窥探，尤无善本。坐使好学之徒，因噎废食。当世君子，或宜悯之。

下走学植谫陋，每思补救，而苦无善法。隐几假寐，闻窗外喁喁，窃听之，舆夫二人对谈三国史事也。虽附会无稽者十之五六，而正史事略，亦十得三四焉。蹶然起曰：道在是矣，此演义之功也。盖小说家言，兴味浓厚，易于引人入胜也。是故等是魏、蜀、吴故事，而陈寿《三国志》读之者寡，至如《三国演义》，则自士夫迄于舆台，盖靡不手一篇者矣。惜哉！历代史籍，无演义以为之辅翼也。

吾于是发大誓愿，编撰历史小说：使今日读小说者，明日读正史，如见故人；昨日读正史而不得入者，今日读小说，而如身亲其境。小说附正史以驰乎？正史藉小说为先导乎？请俟后人定论之。而作者固不敢以雕虫小技，妄自菲薄也。握笔之始，先为之序，以望厥成。

光绪丙午八月，南海吴沃尧趼人氏撰。





吴荣光手书立轴跋


道光间，先曾祖以收藏为公卿大夫所知，尤以书名于三湘闽粤间。晚年归里，求书者踵相接，至避地桂林以谢之。咸丰甲寅，家庙所藏金石图书，均毁于兵火。至沃尧，几不复可得见。光绪丁未三月，蔡子啸甫自粤东求得此帧，至沪上归余，且曰：“吾不忍以古书画之嗜，而遽夺子之手泽也。”家珍璧返，欢喜可知。而先人呵护之灵，蔡子相知之雅，均有足令人感极而悲者。装潢既竟，思倩善书者代志之。或曰：“是子宗器也，胡可以假手于人？”乃自跋此，以志不忘。

光绪丁未四月，吴沃尧谨志。





《筠清馆法帖》跋


先曾祖晚年，萃毕生搜罗之古碑墨迹，勒为《筠清馆法帖》，藏于家，将以遗子孙垂久远也。咸丰甲寅，红羊劫起，家藏金石图书，荡佚都尽，此石独巍然存，谓非在天呵护之灵耶？咸同以降，族渐凌夷，恒为豪家所夺，渐致残缺不完，旧日拓本，亦都散失。沃尧受生晚，竟未得见全璧。己酉闰月，偶举以语三水麦子正臣。正臣为余言，其小阮贡三，曾访得此帙，韫匮有年。呼贡三发笥，使展读之。呜呼！固不虞头童齿豁之年，犹得一摩挲手泽也。喜极而悲，亦不解汍澜之奚自。正臣鉴余意，嘱贡三割爱归余。呜呼！更不虞头童齿豁之年，复得还之家珍。”此皆非寻常文字因缘可同日语者，余以一身而两遇之，毋亦在天呵护之灵也欤？撰此以志吾幸。稿脱，苦书劣，不敢下笔。挟之走金陵，属于老友沈习之，乞代书焉。宣统纪元闰二月二十日，南海吴沃尧谨志于上海寓斋。

咸同间，此石曾入顺德梁氏，经梁福草比部镌入观款数处，此帙独无，以此定为初拓本。沃尧再识。





《东鲁灵光》跋


泰岱为五岳之至尊，圣人为万世之师表，二者皆萃于山左。古人有言：“地灵人杰”，洵不诬也。光绪甲辰，余游济南，二三同乡相约登泰岱，谒孔林。车马已戒，阻于雪，不果行。名区圣迹，失之当前，于今耿耿。谢君子修，磊落豪迈，壮游海外，眼界恢张。既归国，经营实业，务为商界伟人。有时客座抵掌，谈夙昔之游，名山巨流，险怪万状，未尝不令人心目眩怵。既而游山左，登岱宗，观日出，遍览林泉岩壑之胜，以为壮绝寰海，一一以西洋摄影法留其图。其友胡君茂卿，更以所摄孔林各影片归之。子修视若拱璧，辑为此帙，命之曰《东鲁灵光》。庚戌，挟之过沪，出以示余。余展览之，不觉叹曰：“此吾宗国礼乐、山川之代表也，《泰山道里记》《阙里志》诸书得所辅翼矣！”子修复请余一言。夫以泰山之尊，孔子之圣，余何敢言，复何必余言？虽然，余得请言子修：欧学东渐以来，士大夫之号称识时务者，莫不倾心欧化。谈山川者，必夸海外；讲礼俗者，动举欧风。华、拿以外无英雄，苏、孟以外无贤哲，粪土国粹，疣赘宗邦，而犹觍然语人曰：“吾爱国，吾爱国也。”若而人者，吾觏之厌矣。固不图潢污行潦之内，忽茁青莲；阴霾毒障之日，突现霞霭；浑浊人海之中，忽有子修其人也。知山灵毓秀之宜景仰，摄之以供卧游也；知圣贤礼乐之宜保全，摄之以为典型也。不宁惟是，且一一注以西文，使吾宗国山川名胜、圣哲遗徽，得以流传海外，而播我国光也。子修之爱国，其视今之士夫为何如也？此则吾所敢言者矣。

宣统庚戌仲春，南海吴沃尧趼人氏读毕跋。





冬木老人画册跋


昔人题画句云：“十里烟村五里山，看之如易作之难。早知不入时人眼，多买胭脂画牡丹。”从知模山范水，必出以惨淡经营，非可以率尔操者也。

西洋画匠，以油和色，专于光阴向背中刻画，一画既成，竞夸神似，摄影法出，尺幅千里，成于俄顷。画家于此，几不能分一席矣。于是画侩一流，又复浓泼水墨，冒为大米参油画法，取媚俗眼。世人遂几不复知有六法。嵌镜中，借玻璃光为之掩映，远近深浅，层次分明，非不足以悦目，顾近詧之，实无一笔之可见。任极神妙，使画匠临橅，计工可得。至于摄影之术，携一具镜箱，尽人可为者，更无论矣。

冬木老人，江南名宿，浙西寓公，酣醉诗歌，尤精画术，深得刘竹先生之心法。竹寔为王椒畦再传弟子，所学具有渊源，其足以传世，不蓍可信。尝谓画法至我朝，而臻至极，然咸同以前，诸名家虽有寿世之计，正如群山万壑，同赴荆门，未足以独树一帜也。惟老人生当世变至极之际，庸耳俗目，群趋西法一途，虽士夫亦所不免，媚俗之流，逐甘为画侩，渐成画妖。老人独守宗法，保此国粹，屹然不为风会所移。千百年后，吾国六法之传，不惟此中流砥柱是赖耶！谓为今日之鲁灵光，犹浅之乎视老人也。

此册为俨之兄示以索题者，余素未识老人，而拜观诗画，亦不禁穆然神往。俨之为余言，老人今年八十余，所作画犹一笔不苟。时寓杭，杭之士夫得寸缣尺幅者，莫不视同拱璧云。世尚有知宝老人墨者，余于是大慰。

宣统纪元四月，南海吴沃尧谨跋。





罗春驭《月月小说叙》附识


罗君辀重，素未识荆，昨承邮赐此《叙》。爰将原稿付诸石印，以冠第三期《小说》，所以志雅谊也。趼人氏附识。





《四海神交集》识

（标题系校点者所加。）


自承乏《月月小说》以来，海内词坛，多有以诗稿见示者。年来嫁线劳人，久已不弹此调。惟是珠玉纷投，散佚可惜，爰付手民，刊诸册后，以志相知之雅，命之曰《四海神交集》云。趼人氏识。







《云南野乘》附白


—、此书有慨于云南死绝会而作，拟取自庄开辟滇地，至云南最近之情形，尽列入书内。

—、此书虽演义体裁，要皆取材于正史。除史册外，别取元人董庄愍《威楚日记》、明人杨用修《滇载记》、又程原道绥辑《暇录徭倮类考》《古滇风俗考》及《国朝冯再来滇考》等书，以为考证。惟苦藏书无多，海内君子有知可以取材之书者，乞有以示我，以匡不逮，曷胜希望。

—、最近之调查，至为切要。海内君子，如有所记载，可资参考者，苟能邮以见示，俾成全璧，幸甚！如欲取酬值者，亦请先行函商，当有以奉报。





传


李伯元传


武进李征君，讳宝嘉，字伯元，一称南亭亭长。夙抱大志，俯仰不凡，怀匡救之才，而耻于趋附，故当世无知者。遂以痛哭流涕之笔，写嬉笑怒骂之文。创为《游戏报》，为我国报界辟一别裁，踵起而效颦者，无虑十数家，均望尘不及也。君笑曰：“一何步趋而不知变哉？”又别为一格，创《繁华报》。光绪辛丑，朝廷开特科，征经济之士，湘乡曾慕陶侍郎以君荐，君谢曰：“使余而欲仕，不俟今日矣。”辞不赴。会台谏中有忌君者，竟以列诸弹章。君笑曰：“是乃真知我者。”自是肆力于小说，而一以开智谲谏为宗旨。忧夫妇孺之梦梦不知时事也，撰为《庚子国变弹词》；恶夫仕途之鬼蜮百出也，撰为《官场现形记》；慨夫社会之同流合污，不知进化也，撰为《中国现在记》及《文明小史》《活地狱》等书。每一脱稿，莫不受世人之欢迎；坊贾甚有以他人所撰之小说，假君名以出版者：其见重于社会可想矣。使天假之年，其著作又何止于等身也。乃以愤世嫉俗之故，年仅四十，即郁郁以终。呜呼！君之才，何必以小说传哉？而竟以小说传，君之不幸，小说界之大幸也。君生于同治丁卯四月十八日，卒于光绪丙午三月十四日。卒后逾七阅月，其后死友吴沃尧为之传。





黄勋伯传


光绪三十三年三月十六日，天未明，黄君勋伯死于贼。以是月之二十二日，即阳历耶氏纪元千九百零七年五月四日举襄，中西人士之会葬者几千人，观丧礼者万人空巷。於呼！荣矣，盛矣！然非君之侠勇，末由致之。

君讳爵镛，字勋伯。广东南海人，祖居于县之神安司平地堡小桥乡。故钜族，有“平地黄”之称。惟君为三世单传。父某，商于沪，眷属就食焉，故君生于沪。五岁而孤，母潘，矢志抚孤，以女红自给。暇辄抱置膝上，教识字，为讲前贤忠孝义侠故事。故君能养成义侠之气者，以得诸母教为多。外祖潘公，时复周恤之，每抚之曰：“汝父以慷慨著，故无金以遗汝。所差幸者，遗汝以德。汝其光昌汝族哉！”十岁，侍母回籍省祖慈。居逾月，母叹曰：“此乡风气闭塞，非教子之所也。”复挈之至沪。适潘公卒，益无依赖。劳君敬修与有葭莩谊，顾复存问之无间。年十六，母弃养，以哀毁故，遂废读。计君自七岁就傅，至是仅十年，中西并授，虽未尽淹通，而识者皆期以远大，固不虞其遂废读也。十七岁，持母丧归葬，事已，复返沪，谋斗斛。初就瑞利轮船之聘，既而改就履泰西商席，郁郁不得志。时劳君敬修主持泰和商业，乃聘为西文书记。公暇，辄复讲求文学，孜孜不倦。觇其志，殆未必甘终老于商场也。

丙午，君年二十四。会夏初，上海各商创立商团，募热心英勇者，编列队伍，自为团练。君喜跃曰：“年来吾见夫吾国之所谓团体者，皆一哄之举动耳，此举其庶几乎？”投袂入伍，风雨寒暑，练习惟勤，同列咸多之。是冬，商团与各国义勇队联合。丁未春，被举为棚长，其平日为众所推服者可知矣。先是四方饥馑洊臻，流民之失业者咸趋沪上。人既众，劳动之业不能容，遂多流为贼者。自丙午冬以达丁未春，贼屡见，居民几无宁日。有蒋某者，设肆聚梓人，规木为匣，以供运茶之用，俗谓之茶箱。其肆标曰“蒋大顺”，邻于君居。是日囊数百金归，为宵小所见，思乘夜劫之。人静时，约四五辈逾垣入，梓人惊起大号，贼遂四散，一贼跃至君院中。时君寝已久，闻警，不遑衣履，跃出，与贼遇，遽前执之。贼曰：“吾亦粤人也，其纵我。”君叱曰：“吾捕贼，岂以粤人而故纵耶？且遗汝，适足以贻吾粤羞。”手搏之。贼怒，出匕首刺君，君搏之益急，复挥刃。君赤手抱持之，身被二十有一创矣。贼吼曰：“不我释，且死汝！”君不答。贼以刃刺其胁下，肠出累累然，而不释如故。君未娶，同室惟一老妇，初闻君捕贼，大惧，瑟缩不敢复动。至是，邻人咸集门外，警察卒亦至，群哗启门，盖时门尚未辟也。老妇匍伏出，拔键，众拥入。君视警察卒曰：“汝警察耶？此贼也，为余所获，当重惩之。”语已释手，遂仆，已不救矣。纷扰至天明，邑令李莅验，系贼去。事闻于团长虞君洽卿，以为是吾团练中人也，赴于各国义勇队。咸曰：“是以扞卫治安而殉者，宜葬以军礼。”故举襄日，以炮车载柩至厝所，中西人士咸会葬焉。

贼之至官也，自承不讳，而诡姓名为王仁。有知之者曰：是香山卓氏子，名锦。十九岁时，已于其乡间以赌负故，杀人而逃，官悬赏捕之，未获也。逃至香港，航海至天津，与人争一土娼，遽飞足踢娼，娼毙，乃逃之烟台。数月，负一卖水角者资，索之急，复出刀刺之，卖水角者幸不死，又逃之牛庄。去岁始从牛庄至沪，佣于傅家，为典出纳。以凶悍不容于众，故遂为贼云。

夫动敢以白刃相仇，不可谓非勇也。故吾于黄君称之为勇士，而于贼亦不得不谓为勇士。等是勇也，一则义侠，一则盗贼矣。呜呼！毫厘千里，此君子所以慎趋向欤！





书信


致梁鼎芬书


某启星海太守足下：窃闻诸人言办事之手段，每每加人一等，昔尝疑之，今乃信然。

公以一知府，握湖北全省文武政治权，握湖北全省文武教育权，督抚降心，两司屏息，自余百官无足论矣。公意犹以为未足，复创刊《湖北学报》，从此言论之权，又在公掌握中。公才大若海，学贯中西，自非如是，不足以表公。然而公亦足以自豪矣，奈何复眈眈于腐败之《汉口日报》馆？

为《汉口日报》馆主者，以慑于夫己氏之故，凡仆所为论说之稍涉忌讳者，皆屏而勿录，而后日见腐败。盖将取容于夫己氏，不得不然。仆实非之，以宗旨虽殊，情谊犹笃，姑留此席，以冀改良耳。不期捐弃其言论之自由，甘归于腐败，犹不足以见容于公辈，必竭其狮子搏兔之力，拔其洋旗，收归官办。公岂果欲自完满其言论之权哉？夫亦借以取媚于夫己氏云尔。公之才，之学，自命固属不凡；然以仆观之，凡守数千年词藻考据之学，耳食一二西学之皮毛者，必不能解据馆之义务与夫报馆之责任。故吾敢知，从此以后，《汉口日报》并从前之腐败而无之，不过多设一湖北全省之书办总会而已。

虽然，公青云中人，办报本是外行，不必引以责公；公之此举，其志亦不在办报，尤不必引以责公。公既作吏矣，法律自当知之。吾闻衙役、营兵之强买民物者，谓之骚扰，骚扰者有应得之罪。今公之施于《汉口日报》之手段，不动声色，暗中运动，去其洋股，使就于势力范围之内。然后突如其来曰：从五月初一起，当归官办。夫《汉口日报》馆挹注未尝乏资，办事未尝乏人，何必他人横来干预？主者又并未召盘，更何必他人代为接办？事前更绝无商量攘取。即是仆不敏，不知此等举动与衙役、营兵之强买民物者有以异乎？无以异乎？公其有以教我。

公于五月初一日使张尧臣来言：虽归官办，而不改报名，不必停报，就即日起，即算接手云云。阖馆之人闻是言者，莫不手足无措，而又莫奈公何，坐而待亡，愁叹欲绝。天下岂有一文未见，即可视为己物者？虽三尺童子，犹不得不疑为强赊硬欠，此非仆之故以小人测公也。幸仆言于主者，请即停报，敬待后命，然后得以股本来交易以去。使当日果如公命，仍前出报，含糊交代，则今日之股本如何，仆未敢知也。

虽然，此公于《汉口日报》馆主者之交涉，与仆无与，姑不喋喋。请言事之涉于仆者。仆家本寒素，橐笔四方，以其口，固无一日可失馆者。张尧臣又传公言，谓馆中主笔均当蝉联。草茅下士，得公一垂青盼，自当感激无地。然窃为公计，则不能无所疑焉。公文章彪炳，教育广被，门下才识之士，岂止车载斗量，何至挽留此言自由、言平等、诬罔不淑之人？此不能无疑者一。公平日以中正自命，犹记公此次申饬会议拒俄之学生，有言曰：“我与宫保兼帅亦不守旧，亦不维新，守着一个极中极正的道理做去。”举此而知公为“极中极正”之人，何至于纡尊降贵，下引此斯文败类，不顾廉耻之辈为伍？此不能无疑者二。人生所重者气节耳，凡具有气节者，必与一事相终始，相存亡。仆昔就馆沪地，曾四易其主，而仍蝉联，然此乃前主者不支，乞后主者为继，故仍为之供奔走耳。至若前主者之产为他人所强占，而仍就之，是何殊于失节之妇，败降之将？公气节凛然，何至欲人之失节、败降而为己用？此不能无疑者三。仆笔墨鲁拙，虽不能自达其意，然就《汉口日报》以来，每撰为论说，以颂扬公之德政，自侪于谲谏之列。窃自信为谈言微中。齐侯小白能用射钩之管仲，此等度量，千古不再觏，岂于公复见之？此不能无疑者四。仆与公谊属桑梓，又在上海也是园一通姓氏，夫岂贵人未忘，加此青盼，抑或目为才士，故作挽留耶？然而寻尺之义，窃尚明喻，不敢以寒素为虑，不敢以失馆为忧，不欲为公之手段所提挈舞弄；浩然归志，不可复遏！更敢据前此一面之缘，引为故旧，用质此疑，并献狂瞽，未尽欲言，某再拜。





致曾少卿书（三通）


一

久耳鸿名，未亲麈范，海天同志，敢托神交。公此次首倡义举，抵制美约，凡属同胞，莫不钦佩。仆辞汉口《楚报》之席以归，亦为实行抵制起见。返沪后，调查各帮之踊跃情形，不胜感佩。然非公提倡之力不及此，仆之所以馨香以祝，铸金以事者此也。然仆窃有虑者：近日侧闻有禁阻此举之意，无非深恐匪徒藉端煽惑无知愚民，致滋他变而已。窃谓宜布告各埠同志，将此次抵制情形，演成白话。并申明此事与旅华美人毫不干涉，我等倘遇美人，当格外优待，以表我中国人之豁达大度。不过不用其货，不受其佣，以抵制其禁工之约耳。末系以劝导，不可因此滋生事端等语。刊成传单，于各乡镇到处分送。既可使人人皆知，又可弭患无形，此于交涉上先事预防所宜研究者也。尤有进者：不用美货之议，自是实行抵制之上策。然我中国商家之资本，又不得不曲为顾全；使毅然行之，不筹善后之策，则彼专办美货之资本家，不将大受其亏乎？抑彼资本家出而挠阻，不尤为破坏此举之大忧乎？窃谓宜开一大会，邀集各商，调查其以前所定之美货（以定单为据），一一由商会挂号；更查现存之美货，亦一一登录，由商会给予印花，使粘于各货之上，以为标识，凡有标识者，不在禁用之列。所定之货，货到后亦照此办法。嗣后不得再定，违者由商会议定重罚。如此，庶于保全商本与实行抵制，可并行不悖。至于此项印花应如何粘贴，如何杜弊，则请公及精于商务者筹之。仆于商界一途，未经涉猎，无可敷陈也。初六日人镜学社茶会，承社中同人不以仆不文，邀仆演说。仆言此次日俄之战，日本一战再战，挫挞强俄，遂享地球上最大之名誉。今吾中国之抵制美约，亦一无形之战也，使战而胜，名誉当不亚于日本，我国人宜努力为之。（后略）

二

前函既达左右，谅表同情。兹再有所陈者：侧闻近日消息，只求将此次禁约改良，俾仕、商、学生得其优待而已，禁工即仍其旧所不计也。窃以为未可。夫自美国工党之视我国工人，不啻夺其食而食之，故倡禁例。而自我视之，则无论仕、商、学生、工人，均我同胞也。此次合全国之群力以抵制之，徒为此仕、商、学生出死力，而置工人于度外，他人其谓我何？岂此工人非我族类耶？且仕、商、学生之出洋者居少数，工人居多数，合全国之群力，乃仅为此少数人争权利，于理未免不顺，于心毋乃不安？故仆窃谓不然也。此次抵制之议，由公发起，各省同志，如响斯应，人心不可谓不齐。谓宜乘此机会，使美政府竟废禁工之约，为第一要着。当此人心齐一，风起云涌之势，必能达其目的，公其图之。再此次改约一事，谓宜联合各省同志，电达政府，请约稿拟定后，先行宣布，俟通国商民认可，然后签押。倘或未蒙允许，则宜电达美廷，声明既为商民立约，必须商民认可。庶几此事始终不懈，有以对我海外同胞也。是否有当，尚待裁夺。

三

（前略）抵制之举，坚持不变，必能达到目的，惟恐无恒心耳。愚意联络内地，亦一大要着。此时虽有函电相通，究不如专人前往运动之为愈。仆久有此意，惜为家累所缠。公主持商会，交游素广，当不乏热血家，盍择无内顾忧者一商之？（后略）





致消闲社主函


昨得一极异事，谨为主人陈之，或可作一谈助乎？仆广东之南海佛山人也，故自号为我佛山人，其意曰我为佛山之人也。是“我”字应作一读，“佛山人”三字黏紧相连，不能割裂。凡知我者，莫不知此用意。乃昨日于茶室中见卖报人手执石印纸兜卖，取视之，即日来喧传难逃公论花莺莺作状元之花榜也。夫花妓之堪作状元与否，与仆无涉，仆原可不必多管此等闲事。惟见花之评语下历引时下名流曾为褒扬之语，以作证据，谬承引及鄙人。窃念仆之于花，曾无片语揄扬。惟前襄《采风报》时，采风主人偶开花榜，花亦幸厕榜中，仆代作赠诗，有“如此佳人合姓花”之句。此特借其姓以成韵语耳，且系代人之作，岂得指为褒扬耶？尤奇者，其引仆名字，只用“我佛”二字，于万万不能割裂处硬行割裂。不知是何伧父，仆与之有何仇恨，竟将区区微名加以腰斩之罪？是真一大笑话也。请登贵报，质诸作者。





复大武函


大武先生鉴：来书拜悉，推许愧不敢当。尊居何处？统乞示知，以便通信为盼。趼人附启。





致黄楚九书


楚九仁兄大人阁下：承赐艾罗补脑汁六瓶，仅尽其五而精神竟已复旧，弟犹不自觉也，家人自旁观察得之，深以为庆幸。然后弟自为审度，良然，良然。取效于不知不觉之间，是此药长处。因撰《还我魂灵记》一篇以自娱，录以呈政。弟意不必以之发表登报，盖吾辈交游有日，发表之，人辄疑为标榜耳。匆草奉布，惟照不宣。弟吴沃尧顿首。





小说随笔


小说丛话（四则）


吾自出里门后，虽未能遍游各处，然久居上海，于各地之风土人情，皆得而习闻之。吾之所闻，以淫风著者，十恒七八。惟吾粤几不知有“淫风”二字，偶有不贞者，则不复齿于人类。初不解吾粤何以独得此良风俗也。继思之，此亦小说家之伟功。弹词曲本之类，粤人谓之“木鱼书”。此等“木鱼书”，虽皆附会无稽之作，要其大旨，无一非陈说忠孝节义者；甚至演一妓女故事，亦必言其殉情人以死；其他如义仆代主受戮，孝女卖身代父赎罪等事，开卷皆是，无处蔑有，而又必得一极良之结局。妇人女子习看此等书，遂暗受其教育，风俗亦因之以良也。惜乎此等“木鱼书”限于方言，不能远播耳。

理想为实行之母，斯言信哉！周桂笙屡为余言：《封神榜》之千里眼、顺风耳，即今之测远镜、电话机；《西游记》之哪吒风火轮，即今之自行车云云。近闻西人之研究催眠术者，谓术至精时，可以役使魂灵，魂行之速，与电等云。果尔，则孙行者之筋斗云，一翻身可达十万八千里者，实为之母矣。我为之母，而西人为子。谓他人父，谓他人母，固可耻，此谓他人子，毋亦赧颜乎？

近日忽有人创说：蒲留仙实一大排外家，专讲民族主义者；谓《聊斋》一书所记之狐，均指满人而言，以“胡”“狐”同音也；故所载淫乱之事出于狐，祸祟之事出于狐，无非其寓言云云。若然，则纪晓岚之《阅微草堂笔记》所记之狐，多盘踞官署者，尤当作寓言观矣。

小说每易舛误。近人之作，甫脱稿，即以付刊，不暇修饰者，无论矣。即古人之作，不知几经修改，复经后人点定者，亦复不免。如《西厢·借厢》出内，《小梁州》之赞美红娘云：“可喜庞儿浅淡妆，穿一套缟素衣裳。”金圣叹批云：“‘缟素衣裳’，四字粘细，是扶丧服也。”及后文《耍孩儿·三煞》追忆双文之美云“下边是翠裙鸳绣金莲小，上边是红袖鸾绡玉笋长。”岂扶丧时红娘既缟素衣裳，双文独可翠裙红袖耶？此虽词句小道，然细心人视之，自不得不以为病。虽然，无金氏之批，则其病转不如是之著也。





说小说·杂说（五则）


吾人生于今日，当世界交通之会，所见所闻，自较前人为广。吾每见今人动辄指谪前人为谫陋者，是未尝设身处地，为前人一设想耳。风会转移，与时俱进，后生小子，其见识或较老人为多。此非后生者之具有特别聪明也，老人不幸未生于此时会也。非独后生于老人为然，即一人一身之经历亦然。十年后之理想，之见识，必较十年前为不同，此则风会转移之明征矣。今之动辄喜訾议古人者，吾未闻其自訾襁褓之无用，抑又何也？

轻议古人固非是，动辄牵引古人之理想，以阑入今日之理想，亦非是也。吾于今人之论小说，每一见之。如《水浒传》，志盗之书也，而今人每每称其提倡平等主义。吾恐施耐庵当日，断断不能作此理想。不过彼叙此一百八人聚义梁山泊，恰似一平等社会之现状耳。吾曾反复读之，意其为愤世之作。吾国素无言论自由之说，文字每易贾祸，故忧时愤世之心，不得不托之小说。且托之小说，亦不敢明写其事也，必委曲譬喻以为寓言，此古人著书之苦况也。《水浒传》者，一部贪官污吏传之别裁也。梁山泊一百八人，强半为在官人役，如都头也，教师也，里正也，书吏也，而一一都归结于为盗，则著者之视在官人役之为何如可知矣。而如是等等之人之所以都归结于为盗者，无非官逼之使然，则著者之视官为何如亦可知矣。吾虽雅不欲授古人之理想，以阑入今日之理想，然持此意以读《水浒传》，则谓《水浒传》为今日官吏之龟鉴也亦宜。

《镜花缘》一书，可谓之理想小说，亦可谓之科学小说。其所叙海外各国，皆依据《山海经》，无异为《山海经》加一注疏。而其讽世、理想、科学等，遂借以寓于其中。吾最喜其女儿国王，强迫林之洋为妃与之缠足一段，其意若曰：汝等男子，每以女子之小足为玩具，盍一返躬为之，而亲尝其痛苦哉！全书所载，各种艺术，又皆分配于各人，尤为得体。不似《野叟曝言》，独以一文素臣为通天本事之人，荒诞不经也。

《金瓶梅》《肉蒲团》，此著名之淫书也。然其实皆惩淫之作。此非独著者之自负如此，即善读者亦能知此意，固非余一人之私言也。顾世人每每指为淫书，官府且从而禁之，亦可见善读书者之难其人矣。推是意也，吾敢谓今之译本侦探小说，皆诲盗之书。夫侦探小说，明明为惩盗之书也，顾何以谓之诲盗？夫仁者见之谓之仁，智者见之谓之智。若《金瓶梅》《肉蒲团》，淫者见之谓之淫；侦探小说，则盗者见之谓之盗耳。呜呼！是岂独不善读书而已耶，毋亦道德缺乏之过耶！社会如是，捉笔为小说者，当如何其慎之又慎也。

作小说令人喜易，令人悲难；令人笑易，令人哭难。吾前著《恨海》，仅十日而稿脱，未尝自审一过，即持以付广智书局。出版后偶取阅之，至悲惨处，辄自堕泪，亦不解当时何以下笔也。能为其难，窃用自喜。然其中之言论理想，大都皆陈腐常谈，殊无新趣，良用自歉。所幸全书虽是写情，犹未脱道德范围，或不致为大君子所唾弃耳。





启事


《绘图海上名妓四大金刚奇书》出售


年来海上游客多指林黛玉、陆兰芬、金小宝、张书玉四妓为四大金刚，后又以金小宝不胜金刚之任，而以傅钰莲补之。此虽游戏笔墨，而冥冥中殆有定数存焉。抽丝主人深悉其来历，乃撰成《四大金刚奇书》，以供同好。将四妓之前因后果，历历绘出，令阅者如身入个中。至于悲欢离合之情形，因果报施之奇巧，尤足令人拍案称奇。兹特另加绘像，付诸石印，每部连套价洋四角。所印无多，欲先睹为快者，速向上海四马路文宜书局购取可也。





《续集海上名妓四大金刚奇书》出售


此书续集五十回，系补初集之不足。所有姘识马夫、戏子，争锋吃醋等事，莫不描摹尽致。并于四大金刚之外，所有上海一切淫妓行状，尽皆罗致书中，亦皆历历如绘。虽一切情事为久居上海者所共知，而一经编辑成书，便觉有声有色。加以广征实事，所有坠鞭公子，走马王孙，无赖流氓，拆梢打降，均采发陪衬，尤觉洋洋大观也。想诸君茶余酒后，无可消闲，定当先睹为快。惟所印无多，望速赐顾。专托上海四马路文宜书局代售，每部连套价洋四角。初集连套仍售四角。抽丝主人启。





应酬告白


诸同人鉴：准明日七句钟在一品香会议会事，此约。

戒嫖会总董吴趼人白





《吴趼人哭》征订启事


吴趼人既不预报事，闭门谢客，终日静坐，念风俗人心及当世时局之可为痛哭者，不知凡几，暇辄笔记之，署之为《吴趼人哭》。即以原稿付诸石印，以存其真。每册实洋一角，不折不扣，寄售四马路西中和里飞报馆。





上海庆祝会小启


本月二十六日，恭逢皇上万寿圣节，士民等躬沐皇仁，情深依恋。伏念庚子岁万寿圣节，如旅居外洋檀香山、槟榔屿、新架坡等埠之中国商民，皆张灯悬旗，虔伸嵩祝。惟上海独付缺如，至今士民意犹抱歉。大抵尊君爱国，为同具血气者所应同有之责任。如近日英皇加冕之礼，凡英人之旅居他国者，莫不张灯伸贺；又如西历七月十四号法国革命令节，法人年例，于是日张灯，以志不忘。观此二事，西人旅居异地者尚且如是，其本国朝野之胪欢更可知矣。敢援此例，谨于二十六日，借地为我皇上上万年之颂，藉伸爱戴之忱，命名曰“庆祝会”。庶使中外人知我国士民忠爱之挚，热结之深；我等亦藉以稍伸敬忱，略补前歉云尔。

庆祝会章程列后：

一、会中恭悬士民等公共祝辞一轴，恭颂我皇上仁孝圣德，万寿无疆。

一、是日会中高悬国徽，以崇国体。

一、是日会友齐集，各抒所见，演说此会宗旨。

一、是日会中昆戏、酒筵，以款会友。

一、来会各输公费洋一元，以为是日开支之用；愿多输者听。

一、会友如有见教，请至四马路聚丰园东首吴润记内，向吴君趼人商议亦可。

一、会友所助公费，定于二十四日以前一律收齐，各请饬送吴润记代收，当即掣付收条，二十六日凭条到会。

一、所以先收公费之故，实缘事在创始，未能预定人数多寡，是日之开支殊无把握，故不能不先行收齐，视收数之多寡，定开支之丰俭。事后仍当刊印清单，分送各友核鉴，以昭诚信。

一、设会之地，拟借味莼园之海天胜处。下午五点钟聚齐，六点钟演说，七点钟戏、筵。

一、所议章程，容有未妥之处，即祈诸君子随时赐教，自当择善而从。

上海同人公启





广东同乡暨各帮均鉴


敬启者，叠接粤省函电，附近省城各县水潦为灾，堤溃至四处之多，旱田已全失收，居民流离失所，数万哀鸿嗷嗷待救。转填沟壑，老弱堪怜，铤而走险，更为可虐。用特将伯之呼，务望全粤同乡会眷怀桑梓，各帮善长，义重恤忾，慨解仁囊，成兹义举。谨代灾黎九叩首请命焉。

款交虹口清云里第一号门牌南海别墅陈澄波君手收，即掣付条汇齐解粤。

发起人：许苓伏、欧阳砭、梁少梅、郑金顾、唐福初、邓泽南、黄仰文、甘壁生、陈澄波、谭燕山、梁舜卿、吴趼人





“说小说”征稿启

（标题系校点者所加。）


本社拟自第三期起，取新旧各种小说，逐一评质之，一绍介于阅者，命之曰“说小说”。海内诸君如有关于小说之言论，以及小说之品评，务乞不吝金玉，投之本社，当酌量列入此门，俾读小说者藉资研究。本社幸甚，阅者幸甚。







广志两等小学招生广告


本校为两广同乡会所组织，专为栽成广帮子弟而设。特礼聘新会陈季驯先生为汉文正教员，三水吴仲乐先生为英文正教员，并承顺德黄晦闻、邓秋枚，南海梁少枚三先生担任义务讲学员，潮阳郭健霄先生担任兵体操教员，南海吴趼人先生担任国语正教员，又承西医香山陈仲篪、中医内科番禺黄少歧、外科番禺邓志扬三先生担任本校公医，并随时莅校讲演卫生学。即日开始报名。略例如下：

学费：每全年三十元

学龄：八岁至十八岁

学额：八十名

校址：武昌路同德里报名处：本校

开学：戊申正月二十日

详细规则另有专章

报名从速，额满不收。





本社撰述员附告


启者：仆自前岁六月由汉返沪后，久已不预闻报界之事。虽《南方报》前载《新石头记》小说为仆手笔，而于小说栏外，从未著一字，未预一言。且除《新石头记》外，虽小说亦未登过日报。而外间各同乡多有谓仆尚操某报笔政者，屡以报事来问讯；昨友人自京师来函，亦以是为言。殊堪诧怪。在知我诸君子，自不至疑我为招摇；而在仆则嫌疑所在，不得不自行辩明。谨布区区，伏维鉴察。南海吴趼人白。





广志学校附属国文补习夜塾


设在武昌路同德里内，吴趼人先生担任为教员。定于本月20日夜开学。有志学者，请来报名。另有详细章程。





《两晋演义》分卷启


《两晋演义》随撰随刊，本未分卷。兹以此书卷帙过繁，若终不分卷，则书缝数码一气蝉联，不便装订。特分第一回至此为第一卷，自第二十一回起，以每二十回为一卷，以便阅者将来拆订。伏维鉴之。





其他


食品小识


余生平于服食之品，素不讲求；于药饵则尤不加意，盖体气素强，无需此品也。即从前征逐时，日御珍馐，而不知其腴；后来闭门株守，日食青韭黄齑，亦不觉其淡。惟于甜品，则不甚喜之。据医者云：此亦脾胃无恙，方克臻此也。入今年来，时觉困倦，饮食锐减。自念壮已如是，老更可知，乃思所以调补之。质诸医者，或劝御六味丸，或言服两仪膏。试从之，三日无效，辄弃去。盖余性急躁，每服膏、丸等，必须以盐汤为引，或须沸汤调冲，沸汤不可遽得，必坐俟良久，始克进服，殊不耐也。家人辈乃劝服汤药，余益不耐。

今秋薄游吴门，中秋之夕，适在旅舍，对月闷坐。夜将半，觉馁甚，检点行箧，得华兴公司燕窝糖精一匣，姑试尝之，觉甜沁心脾，食片许，藉以点茶而已。食后觉虽未饱，而殊不饥，犹未以为异也。晨起食骤进，午后姑再进之，习以为常。数日后，随友人游虎丘，往返步行，几三十里，殊不觉倦。于是始知此糖之益，决意常服。友人有知之者，咸来索取，惜携带无多，不能遍赠耳。盖其以药品而能代饼饵，且取携甚便，无药引调冲之烦琐，故人皆乐用之也。所尤奇者，余性不喜甜，服此糖则脾胃皆纳；试食它甜品，仍不受也。是岂燕窝之功欤？抑别有法以制之欤？还请质之公司主人。

丁酉仲冬，南海吴趼人识。





吴趼人哭（五十七则）


吴趼人原号茧人，一日求人书画，赠款书作“茧仁”。趼人大惊曰：“茧中之一仁，死且僵矣！”急易作“趼”字，仍音“茧”。因多误读作“研”者，便记于此。

吴趼人何为而哭也？天下事有极可怒者，有极可哀者，更有怒之无可容其怒，哀之又不仅止于哀者，则惟哭之而已。泚笔记之，当不觉涕泗之横流也。呜呼！天下可哭之事，宁独此耶？此特百十千万之一耳。掩面大嚎。

尝与人曰：“我，中国一分子也。”旁有以此言为痴者。视之，则俨然着长衫，戴眼镜，有书卷气之人。问渠何得以我言为痴，则曰：“汝不过中国一布衣，何得有中国一分？”吴趼人哭。

有丧偶之明日即嘱人为之执柯作续弦计者，不知天地间何种戾气所钟，乃生出此种人！吴趼人哭。

庚子之变，联军入京，内廷秘宝流传于外间者，不知凡几，间有携至上海求售者。奔竞之流，遂出资购之，将以进呈。曰：“以若干金购某物，可望记名也，可望放缺也。”曾不闻有一人引为辱者。吴趼人哭。

闻有不学无术，徒解幸进之纨袴某甲，居然欲开报馆。吴趼人哭。

偶过梨园，见台上适演《算粮登殿》，王宝钏随其两姊祝父寿，大为两姊所窘，且又窘于父，忿甚，脱其华服（此华服为其母所给）奔出。适遇其夫薛平贵自塞外立功归，宝钏急代为拂拭征尘，步至台前，竖其拇指，作得意色而言曰：“咱们这个也有回来的一天吗！”吴趼人哭。（此乃是英雄哭，非儿女哭也，须知。）

大众在茶室讲人群进化之理，忽闻隔座笑声嗤然。吴趼人哭。

吴趼人闭户谢客，行将著书，承诸友爱我勉我，以开化为宗旨。又承诸友爱我，代为之踌躇曰：“薪水或不给否？”此两种朋友，我均甚感之敬之。更有一种人闻我此事，笑语他人曰：“此无理之举动也。”是言也，居然同我老婆一般见识。吴趼人哭。

尝默念中国无开化无进步不能维新之故，大约总因读书人太少。忽又猛然转念：惟其读书人太多，所以无进步无开化不能维新也。吴趼人哭。

中国一百人之中，不过有一两人识字；一百个识字人之中，不过有一两人通顺；一百个通顺人之中，大约可得一两个极通顺能提笔行文之人。而此能提笔行文之人，非讲宋儒理学，即讲金石考据，甚或为八股专家。其有自命为名士者，则又满纸风云月露，各执一艺，此外不知更有何物。以几经拣选所得之人，乃如此！乃如此！吴趼人哭。

吴趼人自己固无进步，然眼见他人亦无进步，吴趼人哭。

有志读书之人，偏无读书之力，有力读书之人，偏无读书之志。吴趼人哭。

庚子拳匪作乱，外兵逼都，两宫西幸。知守旧之不足自存，乃诏廷臣议程新政，立政务处，改外务部，变科举，开学堂，次第举行，与戊戌新政相仿佛。而拟诏旨者多作卷气语，承旨拟复者多作瞻顾语。或问于吴趼人曰：“此次新政与戊戌何如？”吴趼人曰：“草茅下士，焉足以知朝廷？”又问曰：“得无与同治间之设同文馆相类乎？”吴趼人哭。

出使日本某，致书外务部，阻止派学生赴日肄业，书中多狂悖语，又多狐媚语。最奇者，中有数语云：“日人利有中国之乱，常肆言诬谤宫闱，污毁荣相，希冀皇上亲政，从此转相煽诱，堕其术中。”夫自戊戌八月以来，屡报圣躬不豫，皇太后三次垂帘，迄今四五年矣。天下臣民，罔不引领以望圣躬康健亲裁大政者，甚至日本人亦望之。今渠引用此语，以不满之词出之，加以“希冀”字样，使其无君之心，大白于天下。有臣如此，吴趼人哭。

慷慨之士慕管鲍风，朋友有急，毅然解囊。洎乎自有缓急，不能不望报于若人，遍处哀求，迄无应者。世有鲍叔，乃无管仲。吴趼人哭。

壬寅二月二十日《中外日报》载河南新闻一则云：某日既暮，某教士归城，及门，则已扃矣。教士叩之，不开，因告之曰：“我教士也。”守兵走告城守，请钥。城守曰：“吾不敢自专，当商之于令。”遂走告祥符令。令曰：“吾不敢专也，当白于抚军。”专人禀白，得抚军令，持钥启门，则时已四鼓矣。教士入，有怨言。抚军使人启谕之，并劳以酒食。他人视此新闻均笑，惟吴趼人哭。

上海穿长衣人多不识字。吴趼人哭。

两天闷坐，良友不来。偶思一新理，方欲发为议论，忽被米盐琐碎所败。吴趼人哭。

某使臣致外务部书，以平等自由为邪说。吴趼人哭。

蟪蛄不知春秋，世多蟪蛄；蜉蝣不得朝夕，世多蜉蝣；孩提不知汤镬之热，引手探之，世多孩提。吴趼人哭。

每遇一显要到任，则衙门左近各客栈有人满之患，盖皆为谋差事馆地而来者也。吴趼人哭。

辛卯入都，于逆旅中见有题壁句云：“三字官箴凭隔膜，八行京信可通神。”吴趼人哭。

见人自备资斧出洋游历，我无此力量，坐看他人开眼界添阅历。吴趼人哭。

沪北诸娼，纵情游乐，绝不计及后来。吴趼人哭。（非哭此娼也，哭类此娼者之多也。所谓不计及后来者，非指金银而言也，指玩物丧志而言也，读此书之君子，尚其谅哉。）

上海有所谓小报者，如《游戏报》《采风报》《繁华报》《消闲报》《笑林报》《奇新报》《寓言报》等是也。吴趼人初襄《消闲报》，继办《采风报》，又办《奇新报》，辛丑九月又办《寓言报》。至壬寅二月辞寓言主人而归，闭门谢客，瞑然僵卧。回思五六年中，主持各小报笔政，实为我进步之大阻力，五六年光阴遂虚掷于此。吴趼人哭。（悔之晚矣，焉能不哭。）

佛、老二氏以邪说愚民，本不久即可灭绝。宋儒乃举孔子以敌之，使其教愈炽，居然并孔子而称为“三教”。吴趼人哭。

女学不兴，女子无德。吴趼人曾作狭邪游，昵一妓，颇惑之。或劝之曰：“彼瞰若赀耳，若床头金尽，彼宁复识若耶？”吴趼人曰：“彼固以瞰人赀为业者，又何足怪？使若穷，柴米不继，床头人亦将作交谪之声耳。”或不以为然。吴趼人哭。

荡子向财虏告贷。吴趼人哭。

金圣叹不生于今日。吴趼人哭。

回忆少年时虚负岁月，未尝学问，如处尘雾之中；及欲学时，又为衣食所累。今已三十七岁，目光才及一寸，无论讲新学，谈掌故，均不如人。吴趼人哭。

或读得两句西书，或吟得两句歪诗，高视阔步，顾盼自雄，几乎上天下地，惟我独尊。吴趼人哭。（王幼安热性较吴趼人为甚，见此等人他不会哭，惟怒目视之或摇头叹气而已。）

州县杂坐官厅，高谈阔论，无非互谈“缺”之肥瘠，不闻有谈及地方政治、民间疾苦者。吴趼人哭。

世人每以油嘴滑舌、巧于应对之辈为有阅历，有经济，有本事。吴趼人哭。

子弟入塾读书，父兄每诏之曰：“好用功，他日中举人，点翰林也。”为之师者亦然。曾不闻有勉子弟以读书明理，学业致用者。吴趼人哭。

互市之后，商务为理财之根本，而士大夫每目商人为奸商。商人亦不知自爱，力求精进，以图自立，徒自相倾轧，甘居奸商而不疑。吴趼人哭。

训蒙无善法，遂使子弟读书三四年，不曾解得一个字义。吴趼人哭。

对闭塞人说开化话，任是舌敝唇焦，不足以开其一窍。吴趼人哭。

团体与依附，其相去在几希之顷。乍观之，几不辨谁为依附，谁为团体，盖其形甚相似也。所分别者在起点之时。平等之人互相团结，是为团体，此以大众之热力为之者也。显贵者在上，群往依附之，其状大类于团体，此以一人之吸力为之者也。中国有依附而无团体。吴趼人哭。

攻西学之子弟，徒知学其语言文字，便庞然自大，绝不解考求专门之学，且习气之深，无出其右。吴趼人哭。

有人常劝冶游子弟，言倡家最炎凉，不可近，子弟不从其劝，辄为之叹息。及观此劝人者之行为，待人接物，仍不免于“炎凉”二字。吴趼人哭。

肯发奋者，世人每目为躁进；抱不平者，世人每目为多事；具热性者，世人每目为狂妄；安因循者，世人每目为守分；自了汉，世人每目为明哲。吴趼人哭。

世人皆知以汤沃雪则雪立化，更无一人能悟及以汤沃雪，则汤与雪两败俱伤者。吴趼人哭。

顽固之伧，以新学为离经叛道；而略解西学皮毛之辈，又动辄诋毁中国常经。吴趼人哭。

三月一日，偕张翘松游龙华寺，沿途有小乞儿扳辕乞钱，一马夫将挥鞭驱之，其一急止之曰：“是不可击也。吾前御车过此，曾恶而击之，渠一声号呼，众乞儿咸集，百十成群，势将围攻，驱之不去，是可畏也。”夫上海之最强者莫如御夫，而天下之至贱者莫若乞儿。乞儿之小者，至微且贱者也，一合群，即足以慑最强横之御夫。以小喻大，即近见远，则谋国家者，乌不可急讲合群之理哉？乃今之士大夫，非独不知鼓舞之，讲求之，转目之为邪说，真是此小乞儿之不若也。吴趼人哭。

有欲入仕途者问老于世事之人曰：“如何方可为仕？”老于世事者曰：“子欲学仕，宜先入倡家，学其奉迎揣摩之道，益从而精进之，斯可仕矣。不如是则败。”吴趼人哭。

伧夫读书，别有见解。夫民权之义，早见于三代，而大昌明于孟子。《书》曰：“天视自我民视，天听自我民听。”此三代有民权之义之证也。《孟子》曰：“国人皆曰贤”，“国人皆曰不可”，“国人皆曰可杀”，“然后察之”。此民权之显著者也。其尤甚者曰：“民为贵，社稷次之，君为轻。”又曰：“天下之欲疾其君者，皆欲赴诉于王。”民贵于君，非民权而何？君而可疾，尤非民权而何？伧夫之流且为之解曰：“此为诸侯言，非为天子言也。”吾又得引证之，《孟子》曰：“三代之得天下也，得其民也。”民何以可得可失？则民之有权无权可想已。伧夫又言曰：“得民失民，自君为之，非民之权也。”不知《孟子》又曰：得其民者，得其心也；“失其民者，失其心也”。使谓民无民权之说，则为之君者，且可施压力而挟制其心矣，得乎哉？《孟子》犹有言曰：天下之士皆悦而愿立于其朝，旅皆愿出于其涂，商皆愿藏于其市，民皆愿为其氓。试问非民权而何？有此爱戴其君之民，即有欲疾其君之民，试问非民权而何？不过当日有其义而未著其名耳。伧夫每每目民权之说是邪说，而不敢说此说倡于孟子，不敢毅然以孟子之有此说遂逐之出圣庙，摈诸四夷而不与同中国。吴趼人哭。

谚云：“痴心女子负心汉。”就今观之，却多负心女子痴心汉。吴趼人哭。

某甲向某乙长跪不起，作乞怜语。异之，私叩甲曰：“若向之乞贷耶？何自苦如此？”曰：“非乞贷也，向之索欠耳。”吴趼人哭。

百姓生于国家疆界之内，遂为此疆界内之百姓。然自受生之日起，至老死之日止，此百姓之读书与否，国家不问，地方有司亦不问；此百姓之治生业与否，国家不问，地方有司亦不问。是此百姓自受生之日起，至老死之日止，曾未受国家一日之教，一日之养也。不教不养，饥寒乘之，遂起而为盗，国家乃饬地方官捉而杀之。天下冤枉之事孰过于此？故强盗缚赴市曹时，吴趼人哭。

天下无所谓党也。聪明特达之士，知旧学之不足恃，故努力于新学，有时发为议论，亦多新理。闭塞顽固之徒不知此理，墨守旧学，转诧攻新学为邪说，为异端，视之如水火。于是旁观者别之曰：“此新党，此旧党也。”读得两篇报论者亦自诩曰：“我新党也。”吴趼人哭。（此条其实宜笑。）

昔年曾作咏物诗，中有咏西洋镜一首云：“方寸中藏境界宽，蜃楼海市化千端。怪他虽具江山胜，只许旁人隔膜看。”作此诗毕，吴趼人哭。

候补各员闻人谈新政，愚者掩耳疾走，黠者极口诋毁。私叩其何故，则曰：“吾非不知新政之美，第新政一行，则吾辈无差可谋，故不欲闻耳。”吴趼人哭。

少年作诗，即多作悲愁哀哭语，至今不改。偶提笔行文，亦多痛哭流涕语。殊不自解为何故，岂天故多付我以眼泪耶？吴趼人哭。（此吴趼人哭之因也。）

昔年沪北有娼曰张郁兰，楚产也。吴趼人曾赠以诗云：“楚词莫向灯前读，我辈从来眼泪多。”那个吴趼人哭，不同这个吴趼人哭。（因果不同也。）

欲强国者，必当开民智。万民之中，愚蠢拙笨如吴趼人者，复何足道。然求愚蠢拙笨如吴趼人者，尚没有几个。吴趼人哭。

吴趼人著《吴趼人哭》，或曰：“恐怕没有几个人会读。”吴趼人哭。

吴趼人著《吴趼人哭》，或见之曰：“用不着你哭。”吴趼人哭。

吴趼人著《吴趼人哭》，或见之曰：“我亦欲哭。”吴趼人遂与之抱头大哭，且欲与之携手登昆仑山顶，放声大哭。





吴趼人君演说（摘录）


今日集议诸君，大半皆外省人，非尽上海土著。其所以间关水陆而来者，何故？大抵无论为仕、为商、为士、为民，均为创造事业以遗子孙起见。可见，为子孙计之心，为人人所共有。其所以为子孙计者，无非恐我子孙受饥寒冻馁之苦耳。

诸君亦知俄约若成，我等子孙之苦有甚于饥寒冻馁者乎？吾盖恐此约一成，则各国均持利益均沾之说以挟我，则波兰、印度、土耳其之覆辙即在目前矣。

仆素少阅历，他所不知，惟见自去年来，英人调驻上海之印兵，观之不觉有所感触，吾恐此等情形即为他日我等子孙之榜样耳。岂不痛哉，岂不伤哉！

或者犹以为东三省去此尚远，无容我南方人过虑，不知瓜分之说日有所闻，使他国瞰及南省，而后赴与之争，时已晚矣。不观去年之事乎？拳匪蹂躏北方耳，联军之来，亦不过北趋，而旅沪居人已惊心动魄，几至逃亡一空。倘南方一旦有事，其情形尚堪设想哉！

闻俄人迫我政府于初六、七日签密约之押，今日已初五日矣，事势迫矣，间不容发矣。前日集议后，诸同志分电行在及两江、两湖、两粤诸督，请其与政府力争，今事势已至于此，尚何能展转商请？愚意莫若由我同志径电俄国政府，告以民心向背，动以公理，或者俄人稍萌退缓之志乎？抑或者即以此两次集议宗旨，函致本埠俄领事，请其电达彼国政府，亦一阻缓之计，然而事势已迫，终恐不及。

今日诸同志集议，本拟出一问题，问中俄密约果成，终难挽救，则我等将何以对付之？愚意此为一大难题。倘事果不可挽救，我等同志或竟联一拒俄会以拒之。非谓有兵力足以拒之也，非谓有势力足以拒之也，合大众之热力以为拒力，庶几收众志成城之效，共勉卧薪尝胆之心，纵使不足以拒强俄，亦使他国闻之知我中国民心尚在耳。





说狗


或怀疑而问曰：“有一物焉，其声狺狺，其齿嶙嶙，当门而卧，乃欲口啮人。其毛茸茸，其势汹汹，性发狂驰，不知西东。非狼非虎，非豚非鼠，既喜怒之靡常，亦进退而无据者，此何物也？”

趼人氏闻之，瞿然而疑，恍然而悟，曰：“子所见者，其殆狗耶？子弟见其形，不辨其性，知其外，不知其内，故言之似详而实略也。盍居乎？吾与子言狗。狗之为物，种类不一，时或喜雪，时或吠日，具凶类之毛鞹，禀劣种之性质。其怒也，乱咬乱吠，如狂如癫，嗥嗥呶呶，一往无前；其喜也，俯首帖耳，摇尾乞怜，或依腋下，或伏膝前。恃其声之鸣鸣，博其腹之便便。此则常狗之性，可一概而言者也。至若猎户之狗，其状狰狞，发声如豹，功争飞鹰，獐鹿见之而远避，狐免望之而潜形，笑网罗之无功，佐弓矢之所穷，傲睨一切俯仰称雄者，此狗中之武夫也。又有捧之于手，养之于袖，大才如拳，行不窥窦，毛色殷红有若锦绣，寺人畜之名曰袖狗，此乃狗之文士也。若夫城市之狗，则吠乞儿；村落之狗，反吠衣冠。是则识见之不逮，眼界之不宽也。独是优畜之则随优，隶畜之则随隶，卒畜之则随卒，奴畜之亦随奴，随遇而安，不知择人而事，自负其血躯。君子谓之自暴自弃。然其事主人也，忠心耿耿，必勤必谨，既著义于当世，或表忠于逆境。迂执之儒，因而生教。吴研人曰：余乃不取其奴性。”





还我魂灵记


凡人必不免于死者躯壳，可以不死者魂灵。魂灵存而躯壳奄化，虽死犹生；躯壳存而魂灵澌灭，虽生犹死。吾之为是言也，人或疑之。大抵魂灵之说不一：有以著述、技巧、嘉言、懿行可传于后世之事业为魂灵者，有以宗支衍蔓、子孙蕃庶为魂灵者，宗教家且有魂灵升天堂、入地狱之说。余均以为不然，盖以上诸云云，皆于吾躯壳之外别为一物者也。躯壳，我所有也，魂灵，亦我所有也。以一我而统是二者，是二者必相依附而不可须臾离者也。或曰：“躯壳，得而见者也；魂灵，不可得而见者也。二者之不可须臾离，何从而知之？”则曰：精神者，魂灵之发见者也。传述后世，蕃衍子孙，莫非魂灵为之，即莫非精神为之。魂灵虽不可见，而精神可见；精神虽不可见，而精神之作用可见。魂灵与躯壳不可须臾离云者，质言之，即躯壳与精神不可须臾离也。精神未必果与躯壳离，然有时或困乏焉，或消灭焉，其去离也亦不远矣。

吾生而精神壮足，未弱冠，即出与海内士大夫周旋。历壮，处境艰窘，仅以笔墨谋生活。呕心吐血者十余年，积久而精神暂困。昔之下笔洋洋焉者，浸假而文思苦涩；昔之终日不倦者，浸假而少动即疲。质诸医者，谓宜节劳。顾劳者吾衣食之资本也，曰节劳，是犹节吾衣食耳。劳不可节，而困顿愈甚；困顿愈甚，而精神愈短少。是精神将离吾躯壳以去矣，将成一虽生犹死之人矣。而医者仍持节劳之说，曰非是且不药。不觉惄焉忧之。

近与老友黄磋玖告以所苦，磋玖曰：“吾有艾罗补脑汁，盍姑试之？”馈我数瓶。服之，觉其甘如饴，不知其有效否也，姑服之云尔。数日后，复遇磋玖，戏谓之曰：“药无效，奈何？”磋玖曰：“豚蹄盂酒，而祝满篝满车者，其子之谓乎？姑尽所馈。”如其言，而求效之心尤殷。服久之，不知其效所在，犹以为无效也。然而文思不涩矣，劳久不倦矣，以视往昔之精神且有加焉，顾所馈药犹未尽也。噫，异矣！谓非药之效，不可得也。然而取效始于何？曰：吾不知也。循是以往，效果之极至于何？似尤非吾所知也。吾惟知其效，如由冬入春，日就和煦而人不自觉；如泛舟渡水，舟渐近岸而人亦不自觉而已。吾于是悟夫魂灵者，必借脑力以役使之，然后能发为精神。脑力既不能操役使之权，则虽有魂灵，与无魂灵等，以魂灵不能发为精神之故也。今而后，还我魂灵矣。谓非补脑之功，得乎？作《还我魂灵记》。





沪上百多谈


戏子多用不通新名词。大少爷蹩脚，多推东洋车。妇女多梳辫子。妓女多倒贴马夫、戏子。外国水手坐东洋车，多不给钱。乡下人到四马路，多受骗。相面拆字人多着长衫。奸商多贩米出口。郎中先生多坐轿。滑头多假金时计、假金丝眼镜。衙门里师爷多绍兴人。剃头司务多句容人。典当朝奉多徽州人。革命党多挟炸弹。公馆姨太太多姘头。富商多戤洋商牌子。浪荡女子多雪白高领。妓女立弄堂口，多拉客，多“来来”声。各弄堂多告化子。丝厂门口多流氓。妓院内多军人。红庙内烧香，多广东妇女。五云日升楼转角多电车。戏馆门口多闲汉。大小月底，街上多烧纸锭。早起七八点钟，街口多马桶。礼拜六多好戏，多洋行小鬼叫出局。罗家弄多磁器店。红庙弄多木器店。小东门外多水果行。咸瓜街多参行、药材行。四马路多滑头商店。昼锦里多女鞋店、香粉店。八仙桥一带多杀牛作。城隍庙园内多各业公所。满庭芳街多旧货摊。后马路多绘画庄。自来水桥多蛋行。望平街多报馆。老闸桥多碾米厂、打面厂。里白大桥多铁行。义袋角多丝厂、纱厂。珊家园多小屁精。郑家木桥多小瘪三。跑马厅多小房子。北泥城桥一带多台基。湖丝厂多年轻女子。十六铺朝北，多轮船码头。董家渡多无锡钢船。吴淞江口多小火轮。新北门城口多露天通事，多野鸡包车。会审公堂多律师。开会多拍手声。议决事多举手。结团体多存意见。药房多捏造伪信，以作保证书。客栈多臭虫。夏天多夜花园。汽车多肇事。髦儿戏馆多喝彩声。马路上多暗杀党。轮船码头多野罗扛夫，多敲竹杠。卖土挑膏多广东人。卖熏肠熏猪多无锡人。卖拳多山东人。收纸锭灰多绍兴人。酱园多海盐人。药店多宁波人。酱肉酱鸭多陆稿荐。牙粉香油多日本货。茶食多稻香村。香粉多戴春林。剪刀店多张小泉。袜店多宏茂昌。天妃宫多杂货摊。水仙宫多求仙方。青莲阁多野鸡。弄堂口多水果摊。剃头店多改理发。客寓多改旅馆。兴圣街多毛冷店。紫来街多嫁妆店。石路多衣庄。三牌楼多零剪店。戒烟丸多掺吗啡。钱庄多倒账。交涉事件多仗外国人势。

