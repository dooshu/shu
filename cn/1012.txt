全宋诗：周必大
　周必大　安福欧阳绍之奉议桃花石二绝句
　周必大　安福县岳兴院希琦求予真赞
　周必大　安福孝子朱云孙血指刲股燃臂愈父母疾化遂行于室家邑上其事于州他
　周必大　安福宗子师共兄弟五人作慈顺堂养母求诗
　周必大　八月十八日与客小集赏岩桂而红梅海棠金林檎盛开明日江西美赋四绝
　周必大　邦衡生日用旧岁韵
　周必大　邦衡侍郎留金陵再用津字韵赋诗谢送赐茗复以丙申小春四銙寄赠
　周必大　邦衡侍郎用洪范五行推薄命而成杰句叹仰大手几至阁笔勉赓盛意兼叙
　周必大　邦衡侍郎用旧韵废予生朝赓续为谢
　周必大　邦衡侍郎再惠春字韵诗次韵怀旧叙谢且致登庸之祝
　周必大　邦衡侍郎作一字韵诗赠麻姑观道士李惟宾次韵仍效其体
　周必大　邦衡再和再次韵
　周必大　邦衡再送二诗一和为甚酥二和牛尾貍
　周必大　邦衡再送皇字韵诗来次韵
　周必大　邦衡侄季怀亦惠二诗再次韵二首一颂其叔侄之美一解季怀生日不送茶
　周必大　邦衡置酒出小鬓予以官柳名之闻邦衡近买婢名野梅故以为对
　周必大　本觉长老祖宏为老兄弟写真求赞次七兄韵
　周必大　兵部宋尚书挽词二首
　周必大　兵部王仲行尚书惠诗叙近日直舍隔壁论诗说棋之戏次韵为谢尚书近录
　周必大　丙辰七兄有诗及人月分圆己未彼此服药未能夜坐今次旧韵为重九之约
　周必大　病中次务观通判韵
　周必大　参政李秀叔挽词二首
　周必大　草具屈邦衡侍郎蒙赋即事新诗次韵皆叙坐上语他时共发一笑也
　周必大　茶园王琰求清暑堂诗次王民瞻敷文胡邦衡资政二公旧韵
　周必大　臣恭和御制昨秋曲宴近体诗一首缮写投进冒渎天威臣无任战惧俟罪之
　周必大　陈诚之以长句送扬州花仍催践快阁之约戏答
　周必大　陈君举示张孝恺行状且求诗孝恺尝摄令华亭有善状
　周必大　陈平叔相从四年文行粹然临分惠诗有立身行道之问敢用阳司业勉学者
　周必大　陈叔进秘书送鹑分粟为谢乃辱佳句次韵发笑
　周必大　陈宰有诗来迎次韵
　周必大　陈正仲提刑辄还严近正及郊禋索语赠别适小圃芙蓉同海棠盛开笑令著
　周必大　陈正仲提刑制勘甫毕首过小楼既出新诗仍惠手书十扇次韵二篇致感幸
　周必大　晨起有感二首
　周必大　丞相余端礼挽词
　周必大　乘成台观雪忆子上兄
　周必大　程泰之下直某偶被宣锁相遇于途既到玉堂读所留佳句次韵为谢
　周必大　程泰之昨有金带银章之句十月二十八日乃因押伴北使赤岸御筵服重金
　周必大　程元成待制宠示和篇其自序用乐天尹洛并一渔翁事可谓精切叹服不已
　周必大　程元成待制书来叙别圃揽有亭葵心秀野二堂之胜见索恶语老病不暇遍
　周必大　池阳四咏
　周必大　初春岩桂着花诗人太和令君首赋佳篇才臣伯和仲和三友继作句法高妙
　周必大　春日早起
　周必大　次范至能忆同游石湖韵
　周必大　次胡邦衡韵
　周必大　次胡长彦司户韵为其生日寿长彦新授桂掾
　周必大　次七兄韵题二兄静明阁
　周必大　次王伯奋通判韵
　周必大　次杨子直使君韵
　周必大　次韵白莲
　周必大　次韵邦衡哭季怀
　周必大　次韵陈叔晋舍人殿试笔记
　周必大　次韵程泰之驾部送猴
　周必大　次韵程泰之正字奉祠惠照院咏雪五首
　周必大　次韵丁维皋粮料牡丹未开
　周必大　次韵广东黄漕时闻其部中寇退而湖湘之民方避地来此
　周必大　次韵贺胡邦衡除龙图阁学士且为六月三日眉寿之祝
　周必大　次韵红白莲间生
　周必大　次韵胡邦衡二首
　周必大　次韵胡邦衡相迎
　周必大　次韵徽州胡推官旅中遇雪且约同登雨花台三首
　周必大　次韵江州林黄中上巳日会邛州刘侍郎梓漕任直阁于庾楼
　周必大　次韵乐顺之司理新释花松花江及上元不张灯二绝句
　周必大　次韵李得善学录需酒纳妇
　周必大　次韵溧水令李彦平清赏图
　周必大　次韵陆务观送行二首
　周必大　次韵马惟良亦乐园
　周必大　次韵秋日禅房
　周必大　次韵芮漕国器忆去年上元二首
　周必大　次韵芮国器正字馆中木樨三首
　周必大　次韵沈世德抚干川咏轩
　周必大　次韵史院洪景卢检详馆中红梅
　周必大　次韵孙从之侍郎寄题新喻周氏用德堂
　周必大　次韵汤朝美古意二首
　周必大　次韵天官韩尚书七月十八日风雨中观潮予内直不赴
　周必大　次韵廷秀待制寄题李纪风月无边楼
　周必大　次韵廷秀待制玉蕊
　周必大　次韵王龟龄大著省中黄梅
　周必大　次韵王少府送焦坑茶
　周必大　次韵王仲谟仲宁唱酬二首
　周必大　次韵王仲行尚书宿直两绝句
　周必大　次韵务观迎驾
　周必大　次韵谢丰叔贾运使
　周必大　次韵邢怀正通判游蒋山
　周必大　次韵徐元敏榷货同年
　周必大　次韵阎刑部才元杨梅
　周必大　次韵杨廷秀
　周必大　次韵杨廷秀待制二首
　周必大　次韵杨廷秀待制寄题朱氏涣然书院
　周必大　次韵杨廷秀待制瑞香花
　周必大　次韵杨文发承议
　周必大　次韵张安国二首
　周必大　次韵张真父著作游湖山
　周必大　次韵章茂献谢茶
　周必大　次韵赵公直赏心亭醵会古风
　周必大　次韵真父著庭缃梅
　周必大　次韵周德友运干
　周必大　次韵子中兄相迎诗中有奠松楸之语追念别后□叔母子柔下世故卒章及
　周必大　次韵邹德章监簿官舍芙蓉芭蕉
　周必大　次张钦夫经略韵送胡长彦司户还庐陵
　周必大　次张子仪抑篇荔枝诗韵
　周必大　次折仲古枢密韵寄题耒阳曹钦臣彦若藏书室
　周必大　次子中兄韵三首
　周必大　从驾过德寿宫马上得程泰之次庚寅玉堂旧韵有银章金带之戏走笔为谢
　周必大　答胡伯信
　周必大　答胡季亨
　周必大　答胡叔贤
　周必大　答胡仲威
　周必大　答李达可
　周必大　答欧阳宅之
　周必大　戴子微运使出使湖北约以恶语送行而未遣也佳篇见督次韵奉寄
　周必大　悼亡之后病齿不能食拔去其甚者有感赋小诗
　周必大　道中忆胡季怀
　周必大　德回上人写予真求赞
　周必大　登龟山
　周必大　登九华山化城峰
　周必大　登仕郎曾忠佐迎母王于乐氏母许新居成即归于是筑第高沙极轮奂母欲
　周必大　登仕郎张武来求一言因记衰颜就以勉之
　周必大　抵苏台寄季怀
　周必大　丁巳二月甲子蜀锦堂海棠盛开适有惠川绣昼锦堂记者招伯威德源为齐
　周必大　丁酉二月二十日同部中诸公游下竺御园坐枕流亭观放闸桃花数万点随
　周必大　东宫出示和御制秋怀诗恭和二首
　周必大　东坡像李伯时作曾无疑藏之命予赞之
　周必大　冻头王氏艺芳堂
　周必大　读乐天诗戏效其体
　周必大　读史二首
　周必大　读张敬夫南轩集夜梦赋诗
　周必大　堵{左阝右叟}智庄僧德永写余真求赞
　周必大　端明殿学士王日严挽词二首
　周必大　端明殿学士张定叟挽词
　周必大　端明尚书汪圣锡挽词二首
　周必大　端午帖子　皇帝阁
　周必大　端午帖子　皇后阁
　周必大　端午帖子　太上皇帝阁
　周必大　端午帖子　太上皇后阁
　周必大　多叶白牡丹一干两花其一重台其一每叶之上间以青纯前所未闻名之曰
　周必大　恩许奉祠子中兄重寄臣字韵诗再次韵
　周必大　二老堂会七兄乐语口号
　周必大　二月二十六日携家游青原归入阳园酴醾盛开诵子中兄摛云摇碧露繁星
　周必大　二月十二日夜梦奏事
　周必大　二月十七日葛守钱粹出所和胡邦衡羊羔酒诗再次韵简二公
　周必大　二月十七夜与诸弟小酌尝榧实误食乌喙乌喙堇也古书云以堇寘酒杀人
　周必大　二月十五日同兄弟甥侄游西台次子载弟韵
　周必大　法华院僧祖月写余真戏赞
　周必大　泛清溪至玉镜潭
　周必大　范致能以诗求二色桃再次韵二首
　周必大　方孺人挽词
　周必大　访胡邦衡庭前四菊茂其因赋二绝
　周必大　奉常林黄中博士以黄甘食陆务观司直陆赋长句林邀予次韵
　周必大　奉酬新剑南守朱叔止次旧韵宠寄之什
　周必大　奉词还家侄驿以诗相迎次韵
　周必大　奉新宰杨廷秀携诗访别次韵送之
　周必大　敷文阁学士李仁甫挽词十绝
　周必大　福寿院僧净皋写予及子中兄真求赞次子中韵
　周必大　赣江
　周必大　赣守张子智重修思贤阁奉赵清献公
　周必大　赣守郑舜举寄诗酒于答书中就附四句
　周必大　赣州丰乐长老惠宣写予真戏赞时年七十三
　周必大　高沙曾良臣筑思以念亲傍辟书阁肖杨诚斋及予像求赞
　周必大　高宗皇帝挽词二首
　周必大　阁皂冲妙陈处和寄苍玉轩图仍枉佳篇小诗为谢
　周必大　恭和御制赐史浩古诗
　周必大　恭和御制闻喜宴诗
　周必大　恭和御制幸秘书省诗二首
　周必大　故翰林汪公端明居零陵时尝作玩鸥亭今强中提干敬以其榜揭荆溪第中
　周必大　故庆云长老{恭共换人}赞
　周必大　管长源朝奉挽词
　周必大　光宗皇帝挽诗二首
　周必大　广德军鹿鸣燕乐语口号
　周必大　广西漕属吕君祖平以其六世祖文靖公及五世伯祖惠穆公帖示周某敬题
　周必大　过邬子湖
　周必大　过余干吴师中秀才以小诗惠歙砚次韵谢之
　周必大　韩子温尚书以长句送江梅次韵
　周必大　和范至能舍人农圃堂韵
　周必大　和龙舒兄春日出郊韵
　周必大　和七兄秋浦韵
　周必大　和仲宁中秋赴饮庄宅
　周必大　贺升卿年垂八十以诗寄平园新咏二十二篇又录十年前简予四诗尚有访
　周必大　横州太守赵持挽诗
　周必大　洪景卢内翰为甘叔怀作碧崖修造疏戏题小诗奉劝本宫管辖而下诸道友
　周必大　洪景严枢密挽词二首
　周必大　后两日大雪邦衡复用前韵作穷语戏和
　周必大　胡邦衡端明用癸巳旧韵宠赐佳篇辄续貂为不一之贺
　周必大　胡邦衡赋琉璃灯帘诗次韵
　周必大　胡邦衡惠淳字韵佳什回首十年间不知几往返矣虽岁月逾迈而格律益高
　周必大　胡邦衡生日以诗送北苑八銙日注二瓶
　周必大　胡邦衡送酒有酒婢之语次韵
　周必大　胡邦衡相过赏金凤许诗未送邦衡复作木犀会二花殆是的对偶成四韵
　周必大　胡长彦母解氏挽词
　周必大　胡涣季享示寿诗二首十月二十五日因其生日次韵答之
　周必大　胡季亨圃中有观生亭取观天地万物生意杨诚斋赋二诗次韵
　周必大　胡季怀惠六出梅一枝仍在枉绝句率然次韵勿笑迂拙
　周必大　胡季怀有诗约群从为秋泉之集辄以山果助筵戏作二叠
　周必大　胡氏逢庆堂诗用秉成兄韵
　周必大　胡元之提刑寺丞迂涂相过宠示二诗次韵为谢兼简赵再可经略张君量运
　周必大　胡原仲正字特改官除宫观馆中置酒饯别会者七人以先生早赋归去来为
　周必大　华文阁学士沈持要挽词
　周必大　淮东兵马钤辖赵公挽词
　周必大　慧海大师日智索诗
　周必大　吉水县黄埙母欧阳氏挽词
　周必大　吉水赞府王觐时可为平园写真口占小诗
　周必大　吉水周中显秀才相识二十余年来求永新谭焕主簿荣寿堂诗为赋一首因
　周必大　己丑二月七日雨中读汉元帝纪效乐天体
　周必大　己未二月十七日会同甲次旧韵
　周必大　己未立春留杨伯子知县小酌夜闻窗竹有声伯子以为雪或曰风也已而果
　周必大　季怀设醴且示佳篇再赋一章以酬五咏
　周必大　寄题安福朱景源景云所居二首
　周必大　寄题赣簿彭南夫读书楼二绝
　周必大　寄题高仲一殿撰识山堂长韵
　周必大　寄题江陵抚干胡仲方官舍信美楼
　周必大　寄题龙泉李氏万卷堂
　周必大　寄题龙泉孙大同司户三桂堂
　周必大　寄题太和陈氏益龟堂
　周必大　寄题太和胡氏福荣堂
　周必大　寄题王公明枢使豫章佚老堂
　周必大　寄题谢昌国尚书桂山堂
　周必大　寄题新居罗长卿观澜阁兰堂二首
　周必大　寄题永新张氏无尽藏堂
　周必大　寄题张元善总领新作楚观
　周必大　寄杨廷秀待制
　周必大　嘉泰癸亥元日口占寄呈永和乘成兄
　周必大　甲申四月甲子夜梦以焦坑小团及宜春新芽送隆庆长老了远戏作柬云云
　周必大　甲申中秋子中兄赋诗有人月分圆二十年之句盖叹中间多难且离别未尝
　周必大　简提刑吴大卿二首
　周必大　江西漕张送大有年堂酒百壶戏答小诗
　周必大　江西美复送四景诗再次韵
　周必大　江西美录示新旧诗一篇戏赠二十字于后
　周必大　江西美示古调七篇皆以风雅久寂寞为首句责仆一言仆素不能词念此意
　周必大　郊居三池皆种莲自五月开至七月末无日不寓目今得七兄秋浦佳篇谨次
　周必大　教官福唐刘季新写陋质道以羽客索赞还乡福乃提刑台治仆尝出使陛辞
　周必大　金国贺会庆节使副到阙紫宸殿宴致语口号
　周必大　金国贺会庆圣节使副到阙紫宸殿宴致语口号
　周必大　金国贺正旦使副到阙紫宸殿宴致语口号
　周必大　金牛长老德铠写平园真求赞
　周必大　近会同年赏芍药尝樱桃杨谨仲教授有诗次韵为谢兼简周孟觉知县
　周必大　进读三朝宝训终篇赐宴赐赉谢恩诗
　周必大　进谢御书古诗
　周必大　经略待制赵侍郎挽词
　周必大　靖州太守李秀实挽词二首
　周必大　靖州张推官庭杰挽词
　周必大　静庵曾伯虞挽词
　周必大　九日哭子柔弟
　周必大　九月十八日夜忽梦作送王龟龄诗两句枕上足成之
　周必大　句
　周必大　觉报长老道谌写予兄弟真求赞次七兄韵
　周必大　腊旦大雪运使何同叔送羊羔酒拙诗为谢
　周必大　乐顺之司理用杨韵赞予去岁江行游山之乐再次韵
　周必大　李得善赋绝句疑为鹿按广韵注鹿云麞属注麞云鹿属尔雅亦各言之故说
　周必大　李卿月子西记予七十七岁之颜求赞
　周必大　李仁甫赋诗送其子塾下第归次韵为赠
　周必大　李秀实生日
　周必大　李子权屡求所居江月亭浴沂斋诗老病未能作坐上示及和花妃诗甚工即
　周必大　李子西乙卯秋试毕携家兄旧诗相过索次韵
　周必大　立春帖子　皇帝阁
　周必大　立春帖子　皇后阁
　周必大　立春帖子　太上皇帝阁
　周必大　立春帖子　太上皇后阁
　周必大　连年视听不明有耳雨空花之对今岁尤甚戏成小诗
　周必大　梁光远以予真置邱壑中
　周必大　林顺卿教授两为玉蕊花赋长韵富赡清新老病无以奉酬辄用杨吏君韵为
　周必大　临川贡士徐子比先世有十万庄今唯一山岿然田间立曰独秀求予下语因
　周必大　临川梁译投冰溪救母谢昌国作孝德记杨廷秀有诗次其韵译不仕年四十
　周必大　临贺太守简挽词
　周必大　凌阁学挽诗二首
　周必大　刘共甫枢密挽词三首
　周必大　刘谏议挽词二首
　周必大　刘讷画庐陵三老图求诗
　周必大　刘韶美监丞以予发策玉堂小诗送笔墨云腹囊英物吐长虹翰墨区区有底
　周必大　刘氏兄弟写予真求赞时年七十
　周必大　刘仙才仲子俊示其父醉庵诗集索鄙句
　周必大　刘信叔太尉挽词二首
　周必大　留别金陵韩帅二首
　周必大　留别苏仁仲通判
　周必大　留题文氏双秀亭三首
　周必大　六曹长贰观潮予以入直不预晡时大雷雨走笔戏蔡子平
　周必大　龙泉李宗儒师儒兄弟槐阴书院
　周必大　龙泉项汝弼字唐卿卢溪书院
　周必大　龙堂院宗憃写真求赞次七兄韵
　周必大　龙图阁直学士吴明可挽词二首
　周必大　龙须道中
　周必大　龙学张彦父挽词
　周必大　隆兴癸未夏余年三十八自掖垣奉祠归道游麻姑山今又三十八年而知观
　周必大　卢帅钱待制之望挽词
　周必大　庐陵道士罗尚逸能医眼善弈自湘中归写予真求赞复游湘中
　周必大　庐陵主簿李子贤东顷示长笺用刘元城主簿可教事去秋复惠楚词皆未果
　周必大　鲁季饮敷文挽词二首
　周必大　陆务观编修以石芥送刘韶美吏部刘饮以劲酒二公皆旧邻也因其有诗次
　周必大　陆务观病弥旬仆不知也佳篇谢邻里次韵自解
　周必大　陆务观之友杜敬叔写予真戏题四句他日持似务观一笑
　周必大　鹿鸣宴坐上次钱守韵
　周必大　罗主簿妻朱氏挽词二首
　周必大　茅山刘先觉高士绘云琴图求诗次杨廷秀韵
　周必大　门客郑安世写寿星求赞
　周必大　孟郡王挽词二首
　周必大　秘阁檐摧李监仁甫得湖北漕用温公故事作小诗送之
　周必大　明堂庆成二十韵
　周必大　某绍兴甲子赴试此地卜居今十年三历秋举每遇中秋必与亲旧歌舞之今
　周必大　某昨蒙宝文待制辄送扬州红都胜欲占小诗叙谢怯大巫而止兹者贤郎明
　周必大　内直以金橘送七兄
　周必大　南城吴氏记予七十三岁之颜
　周必大　南园筑小堂邻里侯昫献上梁文戏成小诗记实解嘲
　周必大　能仁监寺智超为予写真求赞
　周必大　年家太夫人郑氏挽词
　周必大　聂粹写真求赞
　周必大　欧阳邦基母曾氏挽词
　周必大　彭孝求以绿野行送芍药数种鄙句为谢
　周必大　彭孝求以诗送芍药云今年厄闰不佳且许红都胜不至云待明年戏答小诗
　周必大　彭永州夫人挽词
　周必大　平江颜侍郎挽诗
　周必大　平园创三层楼子直秘书远贶新诗有山中宰之句自念挂朝服筑层楼偶与
　周必大　平园老叟周某敬读次对兄芙容绝句叹服不已效颦于后
　周必大　平园之北有荷花数亩张彦和兄弟以售于予戏作小诗
　周必大　仆营小圃方两月而张坦夫示腴庄图有起予之意辄成鄙句
　周必大　七兄初约登新楼作重阳敦前岁之盟适病足不能出佳篇送鱼酒且及二苏
　周必大　七兄夜以小诗相戏走笔和韵
　周必大　七兄以庚戌重阳前解江东常平印泝江而归先寄二诗次韵
　周必大　七兄以诗相迎次韵
　周必大　七月十四日江西美约周愚卿兄弟及许景阳相过共观鹤雏羽毛褐色因饮
　周必大　七月十五日邦衡用前韵送薰衣香二贴次韵为谢
　周必大　前岁冬至与胡邦衡小语端诚殿下道值夏旧事今年邦衡举易纬六日七分
　周必大　钱守青原瑞霭图
　周必大　钱文季状元去春用杨吉州子直韵赋玉蕊诗老悖久稽奉酬今承秩满还朝
　周必大　青衣道人罗尚简论予命宜退不宜进甚契鄙心连日求诗为赋一首
　周必大　青原祖灯监寺屡问予久不入山写真戏题
　周必大　清源知藏僧法源写真求赞
　周必大　顷尝梦至善生院赋诗一联己丑七月十三日因游续成一绝
　周必大　顷创棋色之论邦衡深然之明日府中花会戏成二绝
　周必大　顷在道中闻邦衡侍郎将进周礼新解尝赋诗就为六月三日寿或谓名在丹
　周必大　请卢帅乐语口号
　周必大　庆邦衡生朝用去年韵
　周必大　庆东宫生辰
　周必大　庆东宫生辰二十韵
　周必大　庆东宫生辰四首
　周必大　庆元丁巳予与伯威欧阳兄德源葛兄三讲丙午齐年会德源之子玢绘三寿
　周必大　庆元庚申华隐楼成其下明农堂新接牡丹亦盛开敬邀伯威德源二兄小集
　周必大　庆元戊午重九天气晴和侍七兄提举监丞早集清都台午饭读书台晚集神
　周必大　庆元乙卯某与欧阳伯威葛德源俱年七十适敝居落成乃往时同试之地小
　周必大　丘成之司理明远阁二首
　周必大　秋官少常伯失杯复得乃好客之报来诗误认天意遂欲因噎废食走笔次韵
　周必大　去年会庆节初定上寿仪敕差翰林承旨今枢密洪景严摄殿中监执酒盏予
　周必大　去年孙从之示玉蕊佳篇时过未敢赓和今年此花盛开辄次严韵并以新刻
　周必大　去秋芮国器以诗贺入馆今渠继来次韵
　周必大　去夏邦衡胡侍郎生日尝因茶诗致善颂其语果验再赋一篇为大用长生之
　周必大　权州杨粹子直方以诗惠鹤雏次韵为谢
　周必大　壬戌冬至胡季亨伯信仲威叔贤相过洛花一朵正开置酒赏之王南剑偶遣
　周必大　任漕子严挽词
　周必大　入直召对选德殿赐茶而退
　周必大　三次韵答江西美
　周必大　三月二十八日春华楼前芍药盛开招欧葛二兄再为齐年之集次旧韵
　周必大　三月六日中宫生辰二府例以前四日就孤山四圣观设醮泛舟至玉壶环碧
　周必大　三月三日适值清明会客江楼共观并蒂魏紫偶成二小诗约坐客同赋
　周必大　僧智印写乘成平园仰山三人真求赞
　周必大　山谷自赞云作梦中梦见身外身福唐曾锡盛谈西湖水晶宫之胜因写予真
　周必大　上巳访杨廷秀赏牡丹于御书匾榜之斋其东园仅一亩为术者九名曰三三
　周必大　尚长道见和次韵二首
　周必大　绍兴丙寅侍伯父赴辰州宿长沙驿今四十七年驿敝重修感旧成诗录呈子
　周必大　绍兴庚辰九月二十三日与浙东权帅同年程龙图并试玉堂庚寅岁由少蓬
　周必大　绍兴庚午某与安成刘逢辰秋闱同荐逢辰四子伯德礼淳熙甲午解魁登第
　周必大　绍兴甲子予待试庐陵辞曹厅是秋失解后六年乃与计偕考官七人今惟提
　周必大　绍兴三年十月丙辰长沙郡贡士三十人于公堂太守周某赋诗一篇代鹿鸣
　周必大　十二月二十二日葛守送羊羔酒戏占小诗
　周必大　十二月十九日饯别刘文潜运使明日书来云醉梦中作小诗但记后两句为
　周必大　十一月二十七日刘公度徐用之许相过公度居忧止酒用之偶食素适有饷
　周必大　十月九日陈诚之送菊花小诗奉答
　周必大　十月十七日大椿堂小集胡从周季怀以予目疾皆许送白酒弥旬不至戏成
　周必大　时久阙雨回西美柬就附小诗
　周必大　使臣李汝发写平园真求赞
　周必大　使臣宋千龄写平园老叟真于松竹之间从以鹿鹤龟求赞
　周必大　使臣俞允迪赴萍实税官写平园老叟真求赞
　周必大　使臣周允写平园老叟真于松竹龟鹤间戏赞
　周必大　适蒙折简见约烹茶再次前韵
　周必大　四次韵
　周必大　四景诗似欠一篇五更枕上足成之录呈西美司书勿劳属和仆亦偃旗闭垒
　周必大　四禽
　周必大　送别邢怀正直阁赴江西提举二首
　周必大　送蔡迨赴桂阳令
　周必大　送蔡德辉教授三首
　周必大　送道士张唯深
　周必大　送邓漕移帅扬州二首
　周必大　送冯圆仲吏部出守邛州
　周必大　送葛谦问运干
　周必大　送光禄寺丞李德远得请奉祠
　周必大　送广西谭景先经干兼简赵帅朱漕
　周必大　送韩希道移漕江东
　周必大　送洪景卢舍人北使
　周必大　送胡子远出守汉州分韵得万字
　周必大　送梁山长老智显
　周必大　送刘公度县丞赴江陵
　周必大　送刘子和教授赴赣州兼简府主洪景庐二首
　周必大　送陆务观赴七闽提举常平茶事
　周必大　送陆先生赴春闱
　周必大　送陆先生圣修赴春闱
　周必大　送鹿伯可致政直阁兼简吴明可致政给事
　周必大　送纶丞郡章贡
　周必大　送毛平仲
　周必大　送七兄监庙赴南宫兼吾大兄知县二首
　周必大　送芮国器察院漕广东
　周必大　送沈世德抚干还朝
　周必大　送石似之仓部出粹漳州
　周必大　送司农少卿杜起莘出守遂宁
　周必大　送孙从之秘监归朝供职
　周必大　送汤相守绍兴二十韵
　周必大　送王龟龄赴越州宗丞
　周必大　送王嘉叟编修通判洪州
　周必大　送闻人茂德删定归嘉禾
　周必大　送徐漕移宪浙东二首
　周必大　送徐渊子知县朝奉还台
　周必大　送杨伯子知南昌县
　周必大　送杨子止赴郴守罗达甫之招二首
　周必大　送喻宫教良能出粹会稽
　周必大　送张端明赴召
　周必大　送赵富文粹洪州三首
　周必大　送子开弟还江西
　周必大　太和贡士陈诚之记予颜欲置远明楼昔白傅年七十一写真诗云鹤毳变绿
　周必大　太和彭孝求连年许芍药红都胜今方以唐律送一株小诗为谢
　周必大　太和芍药最盛有红都胜黄楼子为之冠昔山谷常宰邑篇咏极多独遗此花
　周必大　太和县丞厅葺三亭于官廨曰真清曰特秀曰成溪又有读书台龙首池寄题
　周必大　太和宰赵嘉言造大舟付诸渡又停乡村酒坊代输其课绘二图各题小诗
　周必大　太守赵山甫示和篇次韵为谢
　周必大　太行皇太后挽词二首
　周必大　泰州守许寺正挽词二首
　周必大　汤孺人挽词
　周必大　陶渊明己酉重九诗一首某以此年此日舟次吉水距永和财一程耳辄用其
　周必大　提辖官钟勤及其子可久写平园真睨蟾倚桂为生日寿
　周必大　题安成刘江报德堂白爵图
　周必大　题刘讷画赵韩魏王文潞公司马温公欧阳文忠公王荆公苏文忠公黄太史
　周必大　题神冈庙其神盖六朝时刘竺使君也
　周必大　题耸寒图二绝
　周必大　天池观文殊灯
　周必大　天庆知观萧惟清写予真求赞
　周必大　廷透用进退韵格赋奉祠喜罢感思诗次韵
　周必大　廷秀跋云琴图记高士被遇阜陵再赋小诗
　周必大　廷秀再用韵见寄末句易檀为兰故亦不复从前韵
　周必大　通直郎致仕刘楹挽词
　周必大　同年刘辰告妻易氏挽词
　周必大　同年杨谨仲教授生日
　周必大　同年杨谨仲教授以诗庆予得郡次韵二首
　周必大　同年杨谨仲示芗林诸帖皆以老杜相期惟童敏德谓不合学东坡殆非知诗
　周必大　同前
　周必大　同前太行皇太后挽词二首
　周必大　同子中兄游龙须吉祥善生诸寺归至柞树渡大风雨中登舟
　周必大　万安赖秀才家拾青楼二首
　周必大　万安韦邦彦字俊臣携王民瞻杨廷秀谢昌国绝句相过次韵勉之
　周必大　王才臣求园中六诗杨秘监谢尚书皆赋　格斋
　周必大　王才臣求园中六诗杨秘监谢尚书皆赋　南谷
　周必大　王才臣求园中六诗杨秘监谢尚书皆赋　松庵
　周必大　王才臣求园中六诗杨秘监谢尚书皆赋　腴亭
　周必大　王才臣求园中六诗杨秘监谢尚书皆赋　竹亭
　周必大　王才臣求园中六诗杨秘监谢尚书皆赋　庄敬日强斋
　周必大　王籍文学求读书堂诗
　周必大　王季海正言父宣义挽词
　周必大　往蒙丘宗元知县以佳句为寿今承解邱次韵赠别
　周必大　望皖公山
　周必大　文忠烈公居洛有丙午同甲会诗今执政府凡三位枢密使王季海参政钱师
　周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚
　周必大　无心居士刘君挽词
　周必大　吴斗南架阁求梦芳亭诗
　周必大　芜湖宰沈约之端节惠诗编次韵为谢
　周必大　五次韵
　周必大　五月南山蛟坏民田百亩胡英彦有诗次韵
　周必大　五月三日游简寂食甜苦笋知观欧阳齐年求诗
　周必大　武岗太守罗挽辞二首
　周必大　务观得曾吉甫茶反以诗见遗因次其韵
　周必大　戊午仲春同甲小集次旧韵
　周必大　戊子岁除以粣代酒送邦衡邦衡有诗见戏仍送牛尾貍次韵
　周必大　西昌陈诚之送黄楼芍药仍枉长篇老懒不能次韵戏答二绝句连岁许红都
　周必大　西美司书赋生瑇瑁佳篇仍索鄙句奉和一首
　周必大　戏示凝神庵张椿龄
　周必大　显学尚书楼大防奉九十六岁之亲戏彩未央古今鲜俪远蒙五诗皆和鄙句
　周必大　祥符长老智华写余真求赞
　周必大　向以书戏邦衡云某自庐山游西山当就迎公召节今邦衡有诗督此语不验
　周必大　萧端伟挽词
　周必大　萧彦育顷年示诗篇且求次诚斋待制所赠佳句之韵尝许赴省时勉为之适
　周必大　小诗戏王驹甫请来早转约伯威德源得善彦和志伯西美粹夫及愚卿兄弟
　周必大　孝宗皇帝挽诗二首
　周必大　新光州守赵师奭字国佐才高一世仕京口以谗废宰太和以忧归得郡待对
　周必大　新镇江通判蔡挽词
　周必大　信国太夫人慕容氏挽词二首
　周必大　徐教授写予真求赞
　周必大　徐泾教授求六一先生赞
　周必大　徐商老参议直阁进书登瀛创儒荣堂来索鄙句许示奏稿寄题
　周必大　徐元敏察院顷和子中兄长篇语颇相属今承出使交广次韵送行兼简经略
　周必大　徐稚山龙学挽词二首
　周必大　徐子礼宗丞挽词
　周必大　许陆务观馆中海棠未与而诗来次韵
　周必大　宣州蔡子平尚书淑人居氏挽词二首
　周必大　严宽桂岩堂二绝句
　周必大　彦岑真赞
　周必大　杨昌英示性说次韵为谢
　周必大　杨谨仲教授和徐师川中秋赏月诗邀余次韵
　周必大　杨廷秀秘监万花川谷中洛花甚富乃用野人韵为鱼儿牡丹赋诗光荣多矣
　周必大　杨廷秀送牛尾貍侑以长句次韵
　周必大　杨文甫主簿顷惠佳篇今赴松溪次韵送别
　周必大　杨子直秘书以一诗送小儿归省又一绝及平园花木校文苑英华并次韵发
　周必大　杨子直示还寿皇御批制草熟状将以新诗叹服匠手走笔奉酬既谢厚贶且
　周必大　夜梦次陈立夫韵
　周必大　夜直怀永和兄弟
　周必大　夜直玉堂读王仲行正字文编用入馆新诗韵
　周必大　夜坐困甚
　周必大　一甲子前与济源李綦仪之游从赣上今其婿谢幼学传示衰容为题四句
　周必大　乙卯冬杨廷秀访平园即事二首
　周必大　乙卯中秋初夜见月欲登楼而阴五鼓如永和镇省七兄月色如昼
　周必大　以红碧二色桃花送务观
　周必大　舣舟清江镇从任子严运使求菊
　周必大　英德邵守之纲记予衰颜戏题数语
　周必大　永丰监税黄思义写予真于大椿之下戏题
　周必大　永和镇曾峼季高明秀楼
　周必大　永新贺升卿携中原六图相过其论古名将出师道路形势可指诸掌为赋此
　周必大　永新贺升卿著春秋会正论屡督跋戏往
　周必大　永新谈汉卿求筠坡书院诗用诚斋之韵之意而推广之
　周必大　用旧韵为邦衡生日寿
　周必大　游庐山吊大林
　周必大　游庐山佛手岩雪霁望南山
　周必大　游庐山舟中赋四韵
　周必大　游茅山道中望冈阜西南来势若连环既赴三茅而尾北掷马上口占
　周必大　游元龄登仕写予真求赞
　周必大　游云光寺李提举领客将至留二小诗
　周必大　友人曾无疑示予真索赞
　周必大　又次邦衡长子总干韵
　周必大　又次邦衡族侄长彦司户韵
　周必大　又次韵二首
　周必大　又次韵醵饮
　周必大　又金国贺会庆圣节使副到阙紫宸殿宴致语口号
　周必大　又金国贺正旦使副到阙紫宸殿宴致语口号
　周必大　又求胡忠简公赞
　周必大　予久欲游仰山而未暇行者智印写真索赞
　周必大　予刻文苑英华千卷颇费心力使臣王思恭书写校正用功甚勤因传予神戏
　周必大　予年十四五侍子中兄读书赣州寿量寺久之寺为寇燔其后子中出守一新
　周必大　予平生愿学忠恕既以自勉亦告于人王牒正则闻而悦之归作唯斋九万里
　周必大　予乾道中尝除延平守闽宪皆当赴而改晚得富沙趋行甚峻亦不果赴今郡
　周必大　余石月挽词
　周必大　余仲镛从辟广西示洪景卢所作松风阁记题诗反招隐
　周必大　鱼儿牡丹得之湘中花红而蕊白状类双鱼累累相比枝不能胜压而下垂若
　周必大　渔父四时歌
　周必大　与崔序老步月青玉峡漱玉泉坐瀑布之石桥天气凉冷移坐法堂下对双剑
　周必大　与馆中同僚会邦衡侍郎于南山真珠园后两日翰苑作开讲会予不赴邦衡
　周必大　元枢陈叔达挽词二首
　周必大　元宵煮浮圆子前辈似未尝赋此坐间成四韵
　周必大　月石屏蛾月砚诗
　周必大　再次去年子中兄送黄雀不至韵
　周必大　再次韵送杨昌英赴麻阳宰
　周必大　再登翠微亭和同年汤平甫知县二首
　周必大　再赋
　周必大　再赋羊羔酒
　周必大　再用邦衡韵赞其闲居之乐且致思归之意
　周必大　曾季饮少卿安序堂次朱希真韵
　周必大　曾无疑以长韵送金橘时已暮春次韵
　周必大　曾英发运干顷携二诗相过今复寄赠大篇且惠汉唐金石刻辄次前韵道谢
　周必大　赠崇寿寺僧善修
　周必大　赠黄格非
　周必大　赠栖贤藏主可升
　周必大　赠孙次山
　周必大　张朝宗挽词二首
　周必大　张待制挽词
　周必大　张履妻王氏挽词
　周必大　张渊道侍郎挽词二首
　周必大　张孜仲寅写予真倚松而立戏题
　周必大　招陆务观食江西笋归有绝句云色如玉版猫头笋味抵驼峰牛尾狸归向妻
　周必大　赵粹彦璨写予真求赞
　周必大　赵山甫使君为所部七十老叟记颜索赞
　周必大　赵正则司户沿檄而归玉蕊已过追赋车字韵诗奉答
　周必大　郑准广文赴官九江携予真索赞
　周必大　直省官李端义求平园真赞
　周必大　致政杨图南佥判惠园亭石刻来索恶语寄题四首　湖山亭
　周必大　致政杨图南佥判惠园亭石刻来索恶语寄题四首　秀野堂
　周必大　中奉大夫直徽猷阁致仕邵及之挽词二首
　周必大　中秋古梅盛开次子中兄韵
　周必大　中秋梅桂盛开前所未有黄岩老通判欲赋诗纪异辄以二韵引玉
　周必大　中秋招王才臣赏梅花廷秀待制有诗次韵
　周必大　中元日以春花数种送阎才元左司阎赋二绝句次韵
　周必大　仲嘉致政敷学尚书汪兄宠和鄙句且寄适轩记诗铭等皆慕白乐天语也敬
　周必大　重九次七兄韵
　周必大　重九竹园见梨花怀子中兄
　周必大　重阳预约三馆同舍登高于真珠园前数日李粹伯秘丞除殿院
　周必大　舟行忆永和兄弟
　周必大　周愚卿江西美刘棠仲各赋江珧诗牵强奉答用一字韵格
　周必大　朱叔止通判屡示诗词绰有家法辄次年字韵一篇兼简汪仲嘉敷学楼大防
　周必大　追挽胡季文知县
　周必大　追挽新永州张奭妻宜人王氏
　周必大　资正殿学士萧照邻挽词二首
　周必大　子中兄再示新诗以妃为僭次韵解嘲
　周必大　子中兄招饮次韵
　周必大　紫竹
　周必大　宗室公衡真赞
　周必大　走笔次李仁甫夜直观月韵二首
　周必大　走笔次七兄韵戏奉新新庄
　周必大　走笔答程泰之以简问莲社事
　周必大　走笔再次西美韵兼简季章









ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：周必大






周必大　安福欧阳绍之奉议桃花石二绝句

蟠桃一绽岁三千，仙传荒唐未必然。

何似此花留巧石，有开无落更长年。

周必大

周必大　安福欧阳绍之奉议桃花石二绝句

武陵溪畔古桃源，洞合空劳记往还。

晋代渔郎心不转，随花化石在人间。

周必大

周必大　安福县岳兴院希琦求予真赞

僧坊何事俗尘同，索我精神阿堵中。

有相要知皆是妄，发真那更陨虚空。

周必大

周必大　安福孝子朱云孙血指刲股燃臂愈父母疾化遂行于室家邑上其事于州他

孝子因亲不爱肤，忠臣为国亦忘躯。

一毫不拔何为者，此姓渠名枉共朱。

周必大

周必大　安福宗子师共兄弟五人作慈顺堂养母求诗

五窦曾夸擢桂枝，从今天族更光辉。

会看鼓吹喧龟洛，何止三人从伏妃。

周必大

周必大　八月十八日与客小集赏岩桂而红梅海棠金林檎盛开明日江西美赋四绝

壮观江潮拍岸时，肯来小圃访樊迟。

天怜无以娱嘉客，并发春花伴桂枝。

周必大

周必大　邦衡生日用旧岁韵

翊戴南阳第一春，驰驱北伐太原津。

天开今代风云会，运应中兴岁月新。

霖雨正宜苏大旱，清风未可作闲人。

一杯安足为公寿，看饮思堂万斛醇。

周必大

周必大　邦衡侍郎留金陵再用津字韵赋诗谢送赐茗复以丙申小春四銙寄赠

淳熙又贡第三春，驿骑新驰度剑津。

七祖师泉难话旧，八功德水且尝新。

雪亭烹处休装景，火阁煎时却可人。

只恐春从官柳动，乐天还欲醉精醇。

周必大

周必大　邦衡侍郎用洪范五行推薄命而成杰句叹仰大手几至阁笔勉赓盛意兼叙

五行陈范推箕子，三寿为朋及鲁申。

二纪环周元附骥，四辰鳞次岂因人。

交承紫掖追随旧，递宿金銮契分申。

人事天时已如此，更看坯畃累陶钧。

周必大

周必大　邦衡侍郎用旧韵废予生朝赓续为谢

蓬山落拓复经春，宦海茫洋懒问津。

志节渐消平日壮，鬓毛空比去年新。

午桥早并绯衣相，一月还同赤壁人。

天遣驽骀追骥騤，无如才德异疵醇。

周必大

周必大　邦衡侍郎再惠春字韵诗次韵怀旧叙谢且致登庸之祝

年年郡圃共寻春，夜夜神冈醉问津。

公众鸡翘恩典厚，我游麟省宠光新。

愿闻玉铉调元日，幸摄金銮草制人。

致主勋华端有望，浇风于此合还醇。

周必大

周必大　邦衡侍郎作一字韵诗赠麻姑观道士李惟宾次韵仍效其体

盖世成功陋汉黥，翩翩弨挂许谁檠。

气凌霄汉哮崖鹘，文阔波澜掣海黥。

囊水谩疑韩信怯，栅淮终畏晋兵勍。

先生余事为诗老，天宇行将一柱擎。

周必大

周必大　邦衡再和再次韵

金华绝出气凌霞，不愧君王坐赐茶。

商岭烹来思旧样，洛泉煎处叹新芽。

诗评未怕人生瘿，盐济惟防贼破家。

賸欲苍生苏息否，刚严须是相王嘉。

周必大

周必大　邦衡再送二诗一和为甚酥二和牛尾貍

金谷烹煎岂我徒，磨舂争语夜阑厨。

六年不赐汤官饵，除日犹分刺史酥。

小惠无多真画饼，大篇有味胜清醐。

遥知发幕烘堂处，不见蒸鹅只瓠壶。

周必大

周必大　邦衡再送二诗一和为甚酥二和牛尾貍

追迹犹应怨猎徒，截肪何敢恨庖厨。

鱠鲈湖上休夸玉，煮豆瓶中未是酥。

伴食偏宜十字饼，先驱正赖一卮餬。

却因玉面新名字，肠断元正白兽壶。

周必大

周必大　邦衡再送皇字韵诗来次韵

宾鸿列阵竞随阳，却向丹山隐凤凰。

银管题诗纷满帙，金钗度曲俨分行。

汉宫早促三更席，梁苑行称万寿觞。

顾我飘零无着处，非公湔祓尚谁望。

周必大

周必大　邦衡侄季怀亦惠二诗再次韵二首一颂其叔侄之美一解季怀生日不送茶

竹林终日醉流霞，下客穷空只戹茶。

更欲打门奴酷粥，何殊敛手捧姜芽。

赐金指日挥疏傅，盛馔常时设谢家。

莫为唱酬供一笑，从今便废尔殽嘉。

周必大

周必大　邦衡侄季怀亦惠二诗再次韵二首一颂其叔侄之美一解季怀生日不送茶

萧散玄真吏少霞，樵青日日为煎茶。

莫因闽粤皋芦叶，却厌神仙掌上芽。

竹户胜棋非我事，菊潭试水是君家。

不须更酹苹洲塿，世以诗鸣句自嘉。

周必大

周必大　邦衡置酒出小鬓予以官柳名之闻邦衡近买婢名野梅故以为对

浊水难攀清路尘，偶曾先后掌丝纶。

归来久侍茵凭旧，至后初逢梅柳新。

湖水欹斜应有意，春光漏泄不无因。

绛帷幸许天荒破，日日当为问道人。

周必大

周必大　本觉长老祖宏为老兄弟写真求赞次七兄韵

幅巾短褐雁行秋，不照青铜不倚楼。

今耄昔童无异性，世间寒暑任迁流。

周必大

周必大　兵部宋尚书挽词二首

北客今无几，公才合奋飞。

再期骞禁密，仍世摄途归。

星动尚书履，霜留御史威。

桑榆初未逼，何乃露先晞。

周必大

周必大　兵部宋尚书挽词二首

识面嗟虽晚，论心乐未央。

经帷叨并席，官舍许连墙。

俶讶亲针石，俄惊授印章。

梅花佳句在，无复铁心肠。

周必大

周必大　兵部王仲行尚书惠诗叙近日直舍隔壁论诗说棋之戏次韵为谢尚书近录

诗可弄万象，棋能消百忧。

苦吟复苦战，已过心休休。

自从识夫子，十阅长安秋。

奇才搑众俊，博物包九流。

游戏亦臻极，他人叹无由。

脚踏软红尘，手把大白淳。

每坐客常屈，有社谁敢投。

此事聊复尔，壮怀许闻不。

杀虏卢龙沟，镌羌西海头。

六奇蕴秘策，凿壁那可偷。

稍见壶子机，已惊季咸俦。

遂盗祖师法，敢与神秀侔。

岂如念贫绩，明许余光求。

故将绣段赠，不责玉案酬。

周必大

周必大　丙辰七兄有诗及人月分圆己未彼此服药未能夜坐今次旧韵为重九之约

初非远道思绵绵，自是岑岑懒涉川。

咫尺却成千里隔，蹉跎还负十分圆。

坐看碧落飞金镜，遥想黄楼运笔椽。

宽约重阳各强健，登高同赋去年篇。

周必大

周必大　病中次务观通判韵

老眼乱蝉翼，乐事叹何有。

经年不衔杯，更暇问濡首。

爱山空在山，擿埴讵容走。

尘埃登高帽，生涩弹棋手。

三年一蒲团，近者坐欲朽。

朝来独何事，乾鹊窥畒牖。

开门得新诗，刮膜如释负。

卷舒几百回，呼舞骇邻友。

吾曹交以淡，悠久或采韭。

此味只自知，他人薄玄酒。

周必大

周必大　参政李秀叔挽词二首

忆昨淳熙谨万微，再登耆哲贰繁机。

谋猷入告宸心沃，俊刈旁招物望归。

惠敛十连遗爱远，年开九秩近臣稀。

全名备福公何憾，念旧伤情涕自挥。

周必大

周必大　参政李秀叔挽词二首

十载山林号后豨，三朝钟鼎列前疑。

进贤自许唐师德，持论人推萧望之。

玉立诸郎传素业，金声高弟振清规。

送车远莫陪千两，诔行深惭措一辞。

周必大

周必大　草具屈邦衡侍郎蒙赋即事新诗次韵皆叙坐上语他时共发一笑也

旧第闲梅坞，新知泥柳桥。

情先春色动，节后岁寒凋。

久矣承三接，宜然冠百僚。

不须惊鹤发，未碍插蝉貂。

周必大

周必大　茶园王琰求清暑堂诗次王民瞻敷文胡邦衡资政二公旧韵

早遮西日觅王官，晚倚南窗审膝安。

亹亹清风挥麈落，纷纷苍雪著笙寒。

花前白酒倾云液，竹里行厨洗玉盘。

江月上时凉意足，四弦三弄泻惊湍。

周必大

周必大　臣恭和御制昨秋曲宴近体诗一首缮写投进冒渎天威臣无任战惧俟罪之

寰游不为菊丛生，观宴元因谷顺成。

阁御芙蓉称曼寿，殿开选德奏和声。

玉觞未饮心先醉，宝墨遥瞻眼倍明。

身在金坡空感遇，论思深愧策平平。

周必大

周必大　陈诚之以长句送扬州花仍催践快阁之约戏答

清歌句句戛鸣球，红药年年具彩舟。

更约倚晴登快阁，真成骑鹤上扬州。

周必大

周必大　陈君举示张孝恺行状且求诗孝恺尝摄令华亭有善状

简惠唐苏令，文章汉甲科。

满朝空慰藉，漫仕竟蹉跎。

有命穷何病，无年理则那。

挽讴嗟不及，留与邑人歌。

周必大

周必大　陈平叔相从四年文行粹然临分惠诗有立身行道之问敢用阳司业勉学者

好因轮斲悟观书，莫守筌蹄觅兔鱼。

华岳登来卑步仞，沧溟浮罢眇支渠。

命穷且戏娱亲彩，道合须牵奉诏裾。

此外文章真小技，未应倾慕蜀相如。

周必大

周必大　陈叔进秘书送鹑分粟为谢乃辱佳句次韵发笑

有鹑不博禾三百，却向枯河掷钓缗。

他日陈平宰天下，如瑜翻作指囷人。

周必大

周必大　陈宰有诗来迎次韵

沿泝江湖乐有馀，慆慆何必叹东徂。

赏心到处穷佳境，好事逢人得异书。

风浪送帆时一快，鱼龙潜穴不须驱。

归来正使无泥洗，合压香醪作岁除。

周必大

周必大　陈正仲提刑辄还严近正及郊禋索语赠别适小圃芙蓉同海棠盛开笑令著

绣衣持斧大江南，人在春风和气间。

草合园扉秋绿缛，花开环堵晓斓斑。

席前宣室趍严召，乐奏端诚趁近班。

记取临分留爱景，芙蓉色斗海棠殷。

周必大

周必大　陈正仲提刑制勘甫毕首过小楼既出新诗仍惠手书十扇次韵二篇致感幸

才将疑狱决春秋，便顾居乡马少游。

犯斗海槎光斗野，应星汉节照星楼。

法书飞动鸾窥沼，韵语清高鹤唳洲。

田父邻家争借问，顷来重客有今不。

周必大

周必大　陈正仲提刑制勘甫毕首过小楼既出新诗仍惠手书十扇次韵二篇致感幸

早飞雕鹗凛横秋，晚向山林思倦游。

梦断尧阶方寸地，身居陶隐上层楼。

山园遥对青原寺，江势中分白鹭洲。

不值熙朝人遂性，果能独乐此园不。

周必大

周必大　晨起有感二首

楚尹三为礼未衰，汤衡五就欲持危。

翱翔不作奔陈计，接淅何堪去鲁时。

周必大

周必大　晨起有感二首

内禅才成便乞身，营营众口尚成城。

后来进退交相累，何似当初微罪行。

周必大

周必大　丞相余端礼挽词

勋业良平亚，声名丙魏齐。

擎天空玉座，推毂聚金闺。

乡墅休鹏翼，沙堤望马蹄。

新麾辞海上，旧治乐湘西。

岂料占飞鵩，其成梦白鸡。

九重思汝砺，三镇有儿啼。

昔者同朝久，公乎不我睽。

八哀空日诵，一束几时携。

周必大

周必大　乘成台观雪忆子上兄

南雪霏微积便晞，儿童只惯管中窥。

谁知今岁望不断，天与一台成此奇。

苔护屐痕毡叠叠，松垂谈麈玉枝枝。

团栾忽忆新令尹，天际帆飞归不疑。

周必大

周必大　程泰之下直某偶被宣锁相遇于途既到玉堂读所留佳句次韵为谢

天街并踏软红尘，飞鞚交驰骇徼巡。

椒殿敢期当制草，愧庭元拟用儒真。

鬻方偶免冬龟手，适市深惭旦攫人。

早夜祝公登相位，重沾润笔乃无贫。

周必大

周必大　程泰之昨有金带银章之句十月二十八日乃因押伴北使赤岸御筵服重金

甚日重黄侍玉銮，几时八座佩金寒。

殿庭属目夸新贵，部曲低头拜旧官。

五日尹京非细事，四时仕宦固多般。

重行隔品诗仍健，应笑官卑语带酸。

周必大

周必大　程元成待制宠示和篇其自序用乐天尹洛并一渔翁事可谓精切叹服不已

侍冠早已挂朝堂，乡县荣标昼锦坊。

尚记香山曾尹洛，更同鲁国欲渔棠。

春风醉客金丝缓，夜烛弹棋玉石忙。

应笑汲卿犹未去，强扶衰病理淮阳。

周必大

周必大　程元成待制书来叙别圃揽有亭葵心秀野二堂之胜见索恶语老病不暇遍

烛引金莲白玉堂，宫垂银榜左春坊。

毛曾久倚黄门树，武子今封召伯棠。

揽有羡君花竹秀，课无怜我簿书忙。

欲知两地相同处，亭午葵心向太阳。

周必大

周必大　池阳四咏

夜泊清溪弄水亭，棹讴徐起月华明。

水晶宫畔西湖上，除却两邦无此清。

周必大

周必大　池阳四咏

天遣江山助牧之，谢材犹及杜筠儿。

向来稍喜唐风集，今信樊川是父师。

周必大

周必大　池阳四咏

君葺城楼望九峰，我能遍踏九芙蓉。

飞云卷雨输贤守，透月穿天乞老农。

周必大

周必大　池阳四咏

地占齐山最上头，州城宛在水中洲。

蜿蜒正作长虹堕，吸信江河万里流。

周必大

周必大　初春岩桂着花诗人太和令君首赋佳篇才臣伯和仲和三友继作句法高妙

蟾窟云根夜夜新，天台子落四时荣。

君看月桂閒花草，犹似长春窃此名。

周必大

周必大　春日早起

谩有衣冠已卷怀，本无车马可惊猜。

春来早起关何事，点检园花几种开。

周必大

周必大　春日早起

楼上云山逐望来，楼前花木及时开。

老夫脚力犹强在，不记登临日几回。

周必大

周必大　次范至能忆同游石湖韵

桃源非真亦非空，几年误转渔郎篷。

岂知石湖天尺五，不隔三万弱水中。

主公心伴白鸥没，莫莫朝朝醉花月。

迩来一念了世缘，蝉冕照人头未雪。

如今又作衣锦回，汀洲依旧玉成堆。

闻道丹青忆贤佐，白麻早晚从天来。

断章批处阶重抹，敢向坐中论礼绝。

午桥他日倘重陪，庶见方瞳并绿发。

周必大

周必大　次胡邦衡韵

右相虚来三见春，都人日夜望平津。

骅骝开路云霄逼，霖雨思贤鼎鼐新。

赤县尚多沦异域，潢池犹自扰齐人。

公如不为苍生起，风俗何由使再醇。

周必大

周必大　次胡长彦司户韵为其生日寿长彦新授桂掾

丁年笔力斡千钧，齿宿于今意转新。

樱伐广陵聊作赋，梅开桂岭定宜人。

暂从南极通冠冕，会向东方领缙绅。

菊有黄花潭有水，愿寻汉事寿佳辰。

周必大

周必大　次七兄韵题二兄静明阁

堤有芙蓉沼有蕖，东西精舍直平湖。

市朝间阔聊中隐，山隰横陈岂子都。

杖屦意行非得得，轮蹄心远任区区。

休穷眼力精疆界，且把诗篇替画图。

周必大

周必大　次王伯奋通判韵

三槐交荫盛京华，八座摛文富五车。

玉树合教依故国，霜蕤何事到山家。

幸经泥轼新题品，全胜云輧昔诞夸。

绝唱强酬书字大，固应传笑眼昏花。

周必大

周必大　次杨子直使君韵

雪茧冰丝结素华，天孙初织费缫车。

花开金谷空千种，蕊叠瑶英自一家。

下比山礬谁薄相，上攀琼木客雄夸。

集仙翰苑须公等，归继唐贤植此花。

周必大

周必大　次韵白莲

污沟浊水叶田田，又见新栽京府莲。

玉井谩传青壁外，雪肤如在射山前。

泛红入幕王家俗，种白开池陆子贤。

不用若耶溪畔女，兰桡夜采月娟娟。

周必大

周必大　次韵邦衡哭季怀

谈锋激烈剑芒寒，素蕴光辉珠在箪。

万里未行骐骥死，百围将半豫章残。

山中宰相今谁继，地下修文古亦难。

一读名章三太息，泪流何待雍门弹。

周必大

周必大　次韵陈叔晋舍人殿试笔记

帝垂清问切恢图，士贡昌言敢导谀。

高下共知归至鉴，考评聊许备先驱。

四帷迥隔心常渴，三榻横连体匣舒。

乌府凛然贤执法，紫垣籍甚古通儒。

墨朱同异容兼采，等级从违得细书。

尚酝时颁缸面酒，大官日馔腹前胪。

天香漫炷熏常歇，贡茗虚沾样顿殊。

晨壁摇风愁幕冷，夜窗透月喜帘疏。

九宾屈指胪连句，千虑倾心智与愚。

会待诏恩三日沐，湖山寻胜任舟舆。

周必大

周必大　次韵程泰之驾部送猴

团团扰扰便生憎，谁暇徐观棘刺能。

驾部犹嫌无骏马，他人须用土牛乘。

周必大

周必大　次韵程泰之正字奉祠惠照院咏雪五首

天女飞花现化城，禅房深处想神清。

斋心正使无低唱，拥鼻何妨效洛生。

周必大

周必大　次韵程泰之正字奉祠惠照院咏雪五首

造化平心混万殊，高低一色眩离朱。

如何尚爱南枝瘦，偏以凝脂助曼肤。

周必大

周必大　次韵程泰之正字奉祠惠照院咏雪五首

方丈仙人定好奇，行吟合璧作琼蕤。

免园且就如今赋，凤沼重看异日诗。

周必大

周必大　次韵程泰之正字奉祠惠照院咏雪五首

吻燥谁濡翰墨场，绝思齿烦漱甘芳。

粉身莫信归汤鼎，要与团龙发暗香。

周必大

周必大　次韵程泰之正字奉祠惠照院咏雪五首

剥啄朝来送好音，唱妍酬丽自书林。

柴门未扫檐垂溜，笔退谁知抱膝吟。

周必大

周必大　次韵丁维皋粮料牡丹未开

拙速那能斗巧迟，从教绿暗与红稀。

天香未染蜂犹懒，日幄先笼蝶已飞。

羯鼓只应催上苑，鹤林谁复倩红衣。

请君多酿淮南米，纵赏先拚倒载归。

周必大

周必大　次韵广东黄漕时闻其部中寇退而湖湘之民方避地来此

笑酌贪泉为赋诗，凛然清节照南夷。

厩空不纳如羊马，才大常嗤捕鼠貍。

盗已奔秦非地险，心迟去鲁只天知。

爱君勤把归鞍促，莫待鸾旗访具茨。

周必大

周必大　次韵广东黄漕时闻其部中寇退而湖湘之民方避地来此

病废壶觞懒废诗，渐参禅悦学希夷。

志非鸿鹄宁憎燕，路怯豺狼更畏貍。

节物匆匆愁里度，人情扰扰静中知。

已营二顷亲笞笠，何日三间看塱茨。

周必大

周必大　次韵贺胡邦衡除龙图阁学士且为六月三日眉寿之祝

马负羲图二百春，荣光犹属大河津。

细推班列论思旧，谁似耆英宠数新。

龙图使为黄阁老，洞岩应继紫岩人。

他年笑视孙思貌，只自开皇至永淳。

周必大

周必大　次韵红白莲间生

闲花不遣倚门墙，独挹芙蕖冉冉香。

艳质施朱窥宋玉，冰姿傅粉试何郎。

青茎翠盖元相映，缟袂霞裾各自芳。

闻道金銮行豹直，炬莲先已兆嘉祥。

周必大

周必大　次韵胡邦衡二首

冯翊当年助匪颁，殊方此日奉宾欢。

浅基想对销金帐，生意重寻白玉槃。

蚁泛似缘膻足慕，海凝如得毳逃寒。

十羊百榼何须辨，试问东风可味酸。

周必大

周必大　次韵胡邦衡二首

姚魏纷纷殆百家，天香一出自无譁。

伤多莫厌扶头醉，贵少翻嫌满眼花。

康乐旧闻宜水竹，翰林新调带烟霞。

从渠草木呈新巧，终愧吾公正且葩。

周必大

周必大　次韵胡邦衡相迎

路逢驿使岭头回，喜得新诗胜得梅。

情似春风缲楚柳，句如腊雪屑韩瑰。

只今皇侧求贤席，底事公衔乐圣杯。

台路六符行复焕，丹心一寸未应灰。

周必大

周必大　次韵徽州胡推官旅中遇雪且约同登雨花台三首

岁晚相逢古帝乡，长松百尺傲冰霜。

青鞋踏遍江南岸，更赋名花似漫郎。

周必大

周必大　次韵徽州胡推官旅中遇雪且约同登雨花台三首

传道诗仙折简来，破卷雪屋为君开。

要将好句夸张籍，故放歌谣吏部才。

周必大

周必大　次韵徽州胡推官旅中遇雪且约同登雨花台三首

天女来参彼上人，逆知君动雨花心。

故令六出缤纷下，免使荒台更重临。

周必大

周必大　次韵江州林黄中上巳日会邛州刘侍郎梓漕任直阁于庾楼

牙旗排槛晓鸣风，楼上何人清宴同。

东道主开军府盛，西都宾共圣贤中。

词锋永日论坚白，辇路他年记软红。

颇念平生故人否，羽觞寂寞坐谈空。

周必大

周必大　次韵乐顺之司理新释花松花江及上元不张灯二绝句

一自乐卿司乐籍，夭桃秾李斗夸张。

阴成却落他人手，始悟分厢作法凉。

周必大

周必大　次韵乐顺之司理新释花松花江及上元不张灯二绝句

天閟华灯亦有情，知君新不顾倾城。

遥怜拥被哦诗句，却遣隋珠照夜明。

周必大

周必大　次韵李得善学录需酒纳妇

合好须凭曲米春，分甘那暇问醨醇。

遥知北海招嘉客，共贺东床得好姻。

周必大

周必大　次韵溧水令李彦平清赏图

俗吏才拘拘，书生志落落。

均之窘几案，底处着丘壑。

中山李长官，整暇非政学。

庭虚吏早散，园古句频琢。

问之何能尔，行道轻去就。

谁如班孟坚，龌龊事元舅。

纷纷名利场，风俗日益衜。

腰围黄金带，巧宦不难取。

惟有佳儿孙，未易以力致。

君看房杜辈，勋业照文字。

徐勣尚笑之，垂诫甚切至。

何如遗清白，世有贤者类。

诗书闻过庭，杖屦奉安步。

邑人争指似，玉立称祖父。

岂惟慰眼前，门户赖不仆。

翁乎复何忧，弦歌乐朝暮。

周必大

周必大　次韵陆务观送行二首

蓬阁虚生白，兰台汗杀青。

英游迷岁月，神武动风霆。

迁擢恩频忝，黔黎困未醒。

空希范蠡去，羞对浙江亭。

周必大

周必大　次韵陆务观送行二首

议论今谁及，词章更可宗。

三年依玉树，一别送尘容。

尽日寻山寺，思君傍塞烽。

五言何敢续，持用当缄封。

周必大

周必大　次韵马惟良亦乐园

满腹诗书却灌园，固应浩养百忧宽。

竹林松径长萧爽，柳色花光自际蟠。

贡焙延曾春泛春，乡醪醉客夜倾丹。

当年悔不分银菟，空把新诗反复观。

周必大

周必大　次韵秋日禅房

官闲未觉往来妨，疏懒从公意自长。

松柏有心寒始见，芝兰入室久弥香。

送秋容我无何饮，畦夏怜渠有底忙。

霜倒池莲雨荒菊，禅房真似赞公房。

周必大

周必大　次韵芮漕国器忆去年上元二首

使节番禺重，中朝社稷臣。

喜沉刁斗夜，远布玉墀春。

古寺看红叶，蕃街试幻人。

馀欢曾尽否，应记绕梁尘。

周必大

周必大　次韵芮漕国器忆去年上元二首

门外人随月，窗前竹动风。

老便佳节静，病幸绿樽空。

春至鸿声北，人遥蝶梦东。

隔年诗有债，生理固知穷。

周必大

周必大　次韵芮国器正字馆中木樨三首

多生定自为黄卷，一念无如鱼蠹何。

今度前身散金粟，芸香从此不须多。

周必大

周必大　次韵芮国器正字馆中木樨三首

晓翻汗简因遮眼，午对枯枰辄烂柯。

天遣幽香一唤起，醒然屯作出瓶鹅。

周必大

周必大　次韵芮国器正字馆中木樨三首

怪底花已两回，先生儤直未衔杯。

若犹不领渠侬意，犹向阶前一再开。

周必大

周必大　次韵沈世德抚干川咏轩

江山倏清丽，云月助色泽。

向来面面景，今日谁洗涤。

主人倚晴槛，回首笑谓客。

府公实知己，馀事懒经画。

帲幪廓大厦，轩窗开泽园。

架檐逼象纬，植础压卤斥。

仰看天宇大，俯觉地轴窄。

端如倩巨灵，妙手重开辟。

此兴固非浅，无入不自适。

华关望中敬，棠阴坐上得。

波光动藻井，帆影落几席。

所欣鱼依蒲，未许蝎见壁。

阴晴及朝暮，气象知几易。

飚回有馀韵，鸟度无留迹。

市声沉浩浩，渔唱闻昔昔。

油幕多风流，倏然晋八伯。

淋漓传翰墨，鐆击间金石。

连璧喜同志，倚玉许凉德。

颇惭陂量容，未忍俗驾勒。

恶诗信非备，勿作春秋责。

周必大

周必大　次韵史院洪景卢检详馆中红梅

红罗亭深宫漏迟，宫花四面谁得知。

蓬山移植自何世，国色含酒纷满枝。

初疑太真欲起舞，霓裳拂饰天然姿。

又如东家窥墙女，施朱映粉尤相宜。

不然朝云顉薄怒，自持似对襄王时。

须臾燕支着雨落，整装俯照含风漪。

游蜂戏蝶日采掇，嗟尔何异氓之蚩。

提壶火急就公饮，他日堕马空啼眉。

周必大

周必大　次韵孙从之侍郎寄题新喻周氏用德堂

醉经饮德乐厌厌，馀味莼羹豉下盐。

安得同为堂上客，共繙三万轴牙签。

周必大

周必大　次韵汤朝美古意二首

来宾有双雁，峨峨渐江皋。

岂尝谋稻粱，逝将辨卑高。

乃知可为仪，初不在羽毛。

鄙哉负涂豕，蹢躅争一槽

周必大

周必大　次韵汤朝美古意二首

云间两鸣鹤，清声闻兰皋。

洗我蛙黾耳，兴逐秋天高。

颇欲从之游，安得六翮毛。

归来三叹息，谁家闹檀槽。

周必大

周必大　次韵天官韩尚书七月十八日风雨中观潮予内直不赴

禁直惟闻漏鼓催，潮声遥听讶蛟雷。

忽传杰句天边得，如对洪涛海上来。

周必大

周必大　次韵天官韩尚书七月十八日风雨中观潮予内直不赴

大笔真能挟风雨，小才何敢助涓埃。

古今奇观须秋半，好约重衔伯雅杯。

周必大

周必大　次韵廷秀待制寄题李纪风月无边楼

尺壁之珍城价买，寸金之土连郭外。

岂知风月不论钱，谁主谁宾眼为界。

斯楼广大由心胸，应有嘉客倾坐中。

厌厌夜饮乐未终，白间已射朝曦红。

周必大

周必大　次韵廷秀待制玉蕊

姑射山前雪照人，长安水料态尤真。

步摇翘玉中心整，璎珞涂金四面勴　。

常笑荼醾藏浪蕊，独陪芍药殿馀春。

自从唐代来天女，直到平园见后陈。

周必大

周必大　次韵王龟龄大著省中黄梅

化工未幻酴醾菊，先放细梅伴群玉。

幽姿着意慕铅黄，正色何心轻萼绿。

妆成自浅风味深，对此宁辞食无肉。

可怜涪翁被渠恼，中岁梅屏杯杓醲。

周必大

周必大　次韵王少府送焦坑茶

昏然午枕困漳滨，醒以清风赖子真。

初似参禅逢硬语，久如味谏得端人。

王程不趁清明宴，野老先分浩荡春。

敢向柘罗评绿玉，待君同碾试飞尘。

周必大

周必大　次韵王仲谟仲宁唱酬二首

公子翩翩正妙年，修能夸节本天然。

弟兄况自逢三益，事业悬知定十全。

厚意绸缪华映鄂，新诗绮丽月流天。

乘黄騤耳方争骏，应笑驽骀强自鞭。

周必大

周必大　次韵王仲谟仲宁唱酬二首

别日无多似隔年，每逢佳句辄欣然。

词倾江汉无留碍，语转珠玑更浑全。

目共荆豨千里月，人居吴郡五湖天。

兴来傥有山阴作，即上扁舟往执鞭。

周必大

周必大　次韵王仲行尚书宿直两绝句

东省南宫切太微，夔龙行集凤凰池。

更哦殿阁熏风句，坐觉微凉生桂枝。

周必大

周必大　次韵王仲行尚书宿直两绝句

紫禁同依日月辉，苍颜独愧羽毛奇。

水如明镜虽堪俯，笑汝星星谁肯嬉。

周必大

周必大　次韵务观迎驾

法驾朝西内，诸臣许后陪。

跸烦民更喜，鸢载路无埃。

我辈犹簪笔，君才合面槐。

如何车九九，独不与偕来。

周必大

周必大　次韵谢丰叔贾运使

锦衾留画省，绣斧上清湘。

儒以真无敌，臣于远有光。

二天临宴席，五字冠文场。

昼接行蕃锡，权奇下八方。

周必大

周必大　次韵邢怀正通判游蒋山

仙人薄蓬莱，乘槎度河浒。

旧观桑田变，今访钟山古。

驾言出东门，恍若之帝所。

朝曦霁青霜，枫叶落红雨。

亭亭望浮图，隐隐插天宇。

坡垂北溟鳌，石卧南山虎。

遥闻饭后钟，绝胜紞如鼓。

薛惟布金地，草木谁敢侮。

孤芳破冰雪，喜见梅萼吐。

同游皆大雅，缁素竞先睹。

巾车似元亮，漱石杂孙楚。

相将挹灵泉，何用照牛渚。

西方化人国，未觉道修阻。

法筵盛龙象，一一会心侣。

茗眃散午梦，蒲团便软语。

悬知雨花社，重辩风幡舞。

相投甚针芥，味道真酷乳。

从来草堂灵，俗驾回吾祖。

况如云仍辈，么麽那复数。

后车倘许随，未羡黄金坞。

周必大

周必大　次韵徐元敏榷货同年

当年驾鹤共骖鸾，对蹑丹梯上广寒。

绿鬓旋同依帅府，华颠今并列王官。

文才似我无多子，契分于君有四般。

念旧不妨频枉驾，瓮头随意酌甘酸。

周必大

周必大　次韵阎刑部才元杨梅

炎官伞照涛江红，五月献果明光宫。

越人一枝古所重，蜀无他杨谱则同。

玄珠更将赤水浴，流火呈祥复王屋。

不伴长安黑弹丸，杀吏惊人寒起粟。

新诗字字含芳鲜，大书遗我敦同年。

请君速访天竺老，食白追继仇池仙。

周必大

周必大　次韵杨廷秀

江国群芳自有馀，诗才酒兴不愁无。

却怜西蜀移根远，醉向东风落笔初。

周必大

周必大　次韵杨廷秀

傅粉施朱淡复浓，不辞沐雨更梳风。

岂知命似佳人薄，不在吾公乐事中。

周必大

周必大　次韵杨廷秀待制二首

十年不侍殿东头，临水登山隐者流。

一眼瞳方无异相，三层勾曲有巍楼。

幸殊王粲非吾土，何事庞公不入州。

至后腊前天欲雪，扁舟乘兴肯来不。

周必大

周必大　次韵杨廷秀待制二首

官府新辞上界仙，碧瑶沿口晋桃源。

默存常在清都境，归去休芜靖节园。

为问隆楼并杰阁，何如易野及平原。

明年大作南溪社，会访拾遗花柳村。

周必大

周必大　次韵杨廷秀待制寄题朱氏涣然书院

日出杲杲安问萤，弨挂翻翻谁受檠。

大哉风行水上涣，一夕泮尽峨峨冰。

周必大

周必大　次韵杨廷秀待制寄题朱氏涣然书院

诚斋万事悟活法，诲人有功如利涉。

嗟我大类醯鸡然，时复一窥畒中天。

周必大

周必大　次韵杨廷秀待制瑞香花

濡桥忍冻两眉攒，汉殿含香别一般。

粉面固宜垂紫袖，锦裳何必著中禅。

禁庭侍史令同宿，宫帽花枝故自栾。

咀嚼新诗怀旧直，刺贪宁不愧何檀。

周必大

周必大　次韵杨文发承议

才思春江下濑船，腹藏经笱更便便。

坐观林谷升初日，吟到云山合暮烟。

忆昨倾囊携过我，知君得句总堪传。

古来虚诞相如赋，枉使刘郎意欲仙。

周必大

周必大　次韵张安国二首

往时渡长芦，行役甚迫束。

忽逢万人杰，大胜十年读。

升沉既日异，岁月空电速。

公乎国元龟，用舍兴替卜。

如何白玉堂，儤直不满宿。

共惟中兴主，志扫伊吾北。

宁容廊庙具，尚赋诸侯禄。

相茵朝以登，胡骑夕可逐。

斯民补疮痏，郡县宽金谷。

重将大手笔，继镂泰山玉。

周必大

周必大　次韵张安国二首

子房思赤松，冠挂带不束。

高风动缙绅，盛事争诵读。

向来进匪锐，今退那得速。

皇帝六载冬，熏燎郊再卜。

均厘际盖壤，赍予首耆宿。

煌煌旧使星，密映紫微北。

要令对青黎，聊复寓天禄。

人言骥虽老，万马未易逐。

方为帝者师，敢请罢辟谷。

鲁公从周公，荣哉佩联玉。

周必大

周必大　次韵张真父著作游湖山

今休阁铅黄，昔念长安远。

出游写我忧，驾言岂顾返。

撑舟度平湖，蜡屐试叠巘。

境幽客更佳，风静日亦烜。

尔仆毋告劳，我足尚忘蹇。

眼明见孤山，地禁接上苑。

却登灵隐寺，岩壑此其本。

经行尽精舍，一一为排键。

胜游固可继，况乃春未晚。

所嗟虮虱臣，无术助龙衮。

颇闻议深讨，将士不及饭。

古称格苗顽，不必侵自阮。

吾民战吾地，瓯脱未少损。

愿言休王师，岁熟禾自稛。

周必大

周必大　次韵章茂献谢茶

墨谈名高笔有花，胸中五色补皇家。

谏书夜奏常焚稿，讲舌时乾每赐茶。

秘祝重寻丹灶火，长生元笑紫河车。

新诗有味知何似，双井春来试白芽。

周必大

周必大　次韵赵公直赏心亭醵会古风

晋人夸新亭，假日辄高会。

中间伯仁辈，未免楚囚对。

江山犹古昔，人物已暧昧。

东郊今保厘，翠华记行在。

佳丽压淮楚，追游盛冠盖。

兹楼贯城雉，于迈无小大。

令威虽不归，灵光故无碍。

烟云互明灭，川郭相映带。

当年乌衣游，此日思一概。

从容值休沐，登临多慵慨。

幽怀忽轩豁，细故绝芥蒂。

已寻诗社盟，更许食期戒。

佳宾满座上，好语来天外。

舟移白鹭远，目送飞鸟快。

方种渊明秫，粗免监河贷。

一醉傥可期，与君时倒载。

周必大

周必大　次韵真父著庭缃梅

茧黄织就费天机，付与园林晚出枝。

东观奇童承诏后，南昌故尉欲仙时。

芳心向日重重展，清馥因风细细知。

诗老品题犹误在，红梅未是独开迟。

周必大

周必大　次韵周德友运干

曾见麻姑过蔡经，却陪王导宴新亭。

博文正自鄙木强，操论未应谈竹形。

入幕久依池水绿，读书行照杖藜青。

箧中知有还丹在，不用临溪怜鬓星。

周必大

周必大　次韵子中兄相迎诗中有奠松楸之语追念别后□叔母子柔下世故卒章及

浙水秦淮度十霜，官清谁薄简编香。

春来怪底鸟乌乐，归去喜同灯烛光。

身近广寒犹内热，手遮赫日却心凉。

只愁初踏江边路，封土累然似斧堂。

周必大

周必大　次韵邹德章监簿官舍芙蓉芭蕉

君不见蜀都之城百里长，无数芙蓉遮女墙。

遂令邦人记旧俗，往往空巷争新妆。

又不见云梦泽中吞美恶，想如所夸殊落落。

独将巴且并兰芷，楚客至今犹忆昨。

两邦不为天下溪，顾乃着意浊水泥。

眼看红绿意先眩，玩物固应为物迷。

岂知弱质甚蒲柳，成毁须臾翻覆手。

春风秋露略纷敷，皓雪青霜已摧朽。

主人学道穷三馀，俯视官舍真蘧庐。

从渠草木荣与枯，只有此心常自如。

水边比色宁见素，隍中覆鹿初何据。

似耶非耶谁与论，彼梦我梦随所住。

大篇字字皆披沙，清晨走送惊邻家。

钝根也复发深省，世间何物非空花。

周必大

周必大　次张钦夫经略韵送胡长彦司户还庐陵

解印陶元亮，居乡马少游。

久怜高士少，今喜故人优。

客至无何饮，身闲有底愁。

自然仁者寿，谁羡道家流。

周必大

周必大　次张子仪抑篇荔枝诗韵

馹骑尘飞受暑风，绝怜丹脸透青龙。

欧闽后出名高尚，广蜀先驱品下中。

遥忆东坡分晒白，预邀老杜赋轻红。

明年倘未归黄闼，生熟何忧更异同。

周必大

周必大　次折仲古枢密韵寄题耒阳曹钦臣彦若藏书室

读书清净业，病亦与心违。

简蠹蟫穿字，帙藏蛛织衣。

羡君传七略，何日款重闱。

不惮浮湘去，其如失步归。

周必大

周必大　次子中兄韵三首

献纳深惭杜少陵，骤纡皇眷秩频增。

羽书日日惊飞电，给札归来欲饮冰。

周必大

周必大　次子中兄韵三首

读罢新诗暖似春，手摇食指舌生津。

平生口腹何曾计，自笑如今枉累人。

周必大

周必大　次子中兄韵三首

黄道初开日月新，容光应不间孤臣。

左螭立近焚香案，右掖名参视草人。

三圣深恩空刺骨，几年归梦已通神。

阿兄念我勤招忆，好为丹炉养汞银。

周必大

周必大　从驾过德寿宫马上得程泰之次庚寅玉堂旧韵有银章金带之戏走笔为谢

推敲也复从鸣銮，凤沼诗盟故未寒。

两制空烦舍人样，外郎争比大夫官。

翰林今夜仍连直，讲殿明朝岂两般。

毕竟五金如五味，莫因黄白议咸酸。

周必大

周必大　答胡伯信

舟浮江海达于淮，不尽词源衮衮来。

人是浴沂三益者，句成泛剡两佳哉。

千钟但使尊中满，九秩从教案上开。

却忆儿童聚嬉戏，争骑竹马弄泥孩。

周必大

周必大　答胡季亨

未复中原近守淮，前朝该辅只时来。

济川用砺我无是，作醴和羹何有哉。

正喜春晴知岁美，顿招两蕊坐筵开。

和诗更作齐儿语，老手屠龙合拊孩。

周必大

周必大　答胡叔贤

朱颜青绶忆秦淮，白鹭洲疑鳌驾来。

侧畔交游欣作者，中间赓和负康哉。

新春渐觉风光好，陈迹时将日记开。

惟有诗情不如昔，旁观抚掌倒绷孩。







卷536

周必大

周必大　答胡仲威

元和颂圣雅平淮，韩柳文章付后来。

联璧照人今粲者，断金定契古谁哉。

白醪劝我频沾醉，青眼逢君肯懒开。

会散东风吹面缬，冻梨忻喜色如孩。

周必大

周必大　答李达可

浊泾不必羡清淮，社燕宾鸿任去来。

老子何曾凭日者，后生正合竞时哉。

圆规枉把方心凿，尘世常令笑口开。

八十老翁行未得，不如能说小儿孩。

周必大

周必大　答欧阳宅之

安流咫尺异逾淮，有兴何妨叠棹来。

茗椀茅柴殊易耳，萍虀豆粥岂难哉。

谈锋不怕通宵直，燕席宁辞逐日开。

况是上元佳节近，华灯万点看莲孩。

周必大

周必大　戴子微运使出使湖北约以恶语送行而未遣也佳篇见督次韵奉寄

早日逍遥侍从间，重来奉引近威颜。

倦趋北阙晨霜冷，思上南楼夜月闲。

直指不夸新衣绣，曲台只记旧班联。

岂知隔面心犹渴，空讶相如下笔悭。

周必大

周必大　悼亡之后病齿不能食拔去其甚者有感赋小诗

咀嚼劳劬八十年，更因缺落拔其残。

已无韩愈妻堪诧，只欠张苍乳可餐。

周必大

周必大　道中忆胡季怀

珍重临分白玉卮，醉中那暇说相思。

天寒道远酒醒处，始是忆君肠断时。

周必大

周必大　德回上人写予真求赞

非律非禅自在身，免丁不纳没公凭。

明知未是庞居士，且可题为破戒僧。

周必大

周必大　登龟山

注坡缘壁化城中，客愠奴嗔我亦慵。

及至龟山还一上，为怜高阁对双峰。

周必大

周必大　登九华山化城峰

攀萝度险捷猱猿，石角钩衣屦尽穿。

莫讶远寻金地藏，也曾徐步玉阶前。

周必大

周必大　登仕郎曾忠佐迎母王于乐氏母许新居成即归于是筑第高沙极轮奂母欲

夏屋渠渠斲采椽，笋舆就养有成言。

南陔久叹薪吹棘，北户空劳草树萱。

堂上只容瞻像设，寝中那复问寒暄。

朝思夕念嗟何及，彷佛神游入梦魂。

周必大

周必大　登仕郎张武来求一言因记衰颜就以勉之

德人之容，如玉其温。

参前倚衡，以瞻以仪。

我愧于是，将焉取斯。

所贵者三，归有馀师。

周必大

周必大　抵苏台寄季怀

江浙相望寄此身，临风回首叹离群。

吴云目断君思我，楚树天遥我忆君。

别后酒尊应独酌，旧时棋局对谁分。

狂言欲吐还须茹，俗子纷纷可得闻。

周必大

周必大　丁巳二月甲子蜀锦堂海棠盛开适有惠川绣昼锦堂记者招伯威德源为齐

曾因客梦到西川，万户疏封只隔年。

花重锦官思杜老，鹤飞沙苑看徐仙。

衰颜尚许任争齿，浅量深惭赐及肩。

照眼蜀妆依绣幌，共惊十载谶先传。

周必大

周必大　丁酉二月二十日同部中诸公游下竺御园坐枕流亭观放闸桃花数万点随

万点红随雪浪翻，恍疑身到武陵源。

归来上界多官府，人与残花两不言。

周必大

周必大　丁酉二月二十日同部中诸公游下竺御园坐枕流亭观放闸桃花数万点随

清胜堂前花万重，玉堂署里两芳丛。

应怜寓直清无侣，聊伴衰翁宿禁中。

周必大

周必大　东宫出示和御制秋怀诗恭和二首

沛宫歌风云，威德加四海。

雄词照千古，编简亦光彩。

惟皇与同符，兴寄秋序改。

宸章振远响，寂寞喑众籁。

有如凉飚来，残暑去安在。

愿言扫氛曀，廓廓天宇大。

周必大

周必大　东宫出示和御制秋怀诗恭和二首

寒露零太空，清时出少海。

昭融备万象，众目眩符彩。

二南可无愧，一字不容改。

金声玉振之，辽邈庆霄籁。

毫芒落人间，神物护在在。

惟惭小儒懵，未易识其大。

周必大

周必大　东坡像李伯时作曾无疑藏之命予赞之

龙章凤姿，挥斥八极。

天心月胁，照映万物。

孟子之气，庄周之文。

瞻之在前，尚有典型。

周必大

周必大　冻头王氏艺芳堂

一闻编简香，如入芝兰室。

况将百尺楼，高贮三万帙。

清芬蔼阶庭，賸馥沾党术。

从渠海上夫，颠倒放李赤。

周必大

周必大　读乐天诗戏效其体

侧足二三臣，平头六十人。

胸中冰与炭，镜里雪兼银。

岂有花经眼，何尝酒入唇。

劳生成底事，胡不早收身。

周必大

周必大　读史二首

舜作九成乐，丹凤仪其宫。

周备既醉福，高冈始鸣桐。

区区汉宣帝，杂羁期群聋。

恽诛广汉族，一变高文风。

德教既不任，览辉理未通，

惟昔周道衰，麟出大野中。

尼父绝史笔，盖伤吾道穷。

汉治非虞周，凤来与麟同。

胡然颍川守，乃敢贪天功。

下义上赏奸，甚哉其相蒙。

周必大

周必大　读史二首

洪乔晋名士，耻为致书邮。

扁舟石头路，百函委湍流。

惠固有费，俛从谅何尤。

性也倘自异，却之尚为优。

奈何负诺责，而令任沉浮。

天报在尔子，晚解桓温仇。

答谢岂不审，何至空函投。

坐此竟弃绝，侘傺归山丘。

乃知网恢恢，小恶靡不酬。

寄语轻薄子，勿贻子孙忧。

周必大

周必大　读张敬夫南轩集夜梦赋诗

道学人争说，躬行少似君。

中悯惟至一，馀事亦多闻。

湖广规模远，濂伊讲习勤。

平生忠与敬，彷佛在斯文。

周必大

周必大　堵{左阝右叟}智庄僧德永写余真求赞

昔方三五少年，便作阿婆心切。

今以八十老翁，却学小儿口说。

如何不言不语，莫问是同是别。

只愿年丰饱吃饭，肚皮解了三条蔑。

周必大

周必大　端明殿学士王日严挽词二首

家世三珠树，文章五凤楼。

中年穿豹尾，晚岁冠鳌头。

夷雅推簪橐，清醇动冕旒。

居然似岐国，只欠启金瓯。

周必大

周必大　端明殿学士王日严挽词二首

念昔登黄甲，公时上玉堂。

焉知叨儤直，尚及对批章。

二纪光阴速，三年别恨长。

怀贤已惆怅，感旧更凄凉。

周必大

周必大　端明殿学士张定叟挽词

魏国勋劳四海知，南轩爱直古人遗。

不兴家世谁如此，季氏豪英尚似之。

金殿新班将得政，玉麟旧镇且移麾。

落星小驻星还落，江路东西总去思。

周必大

周必大　端明尚书汪圣锡挽词二首

性与天真合，心惟圣处求。

有书皆默记，无事不冥搜。

相业期黄发，祠官恃黑头。

为霖几人望，谁料倏成休。

周必大

周必大　端明尚书汪圣锡挽词二首

刻意追元佑，斯文未丧予。

前生陈正字，今代傅中书。

太末分携晚，东胶觌面初。

追思二十载，痛哭泪盈裾。

周必大

周必大　端午帖子　皇帝阁

令节传千古，休祥属圣时。

炎图如日永，赫赫照华夷。

周必大

周必大　端午帖子　皇帝阁

令月初登黍，嘉辰旧沐兰。

宸心思解愠，时取舜琴弹。

周必大

周必大　端午帖子　皇帝阁

扇暍仁风广，蠲烦瑞露瀼。

万芳沾润泽，安用沐兰汤。

周必大

周必大　端午帖子　皇帝阁

赫日中天正，清风养物深。

葵倾多士志，草偃万方心。

周必大

周必大　端午帖子　皇帝阁

民寿休颁术，人淳罢赐枭。

尧贤不遗野，楚些岂劳招。

周必大

周必大　端午帖子　皇帝阁

唐代重兹辰，王公各贡珍。

忠诚惟李泌，只欲献其身。

周必大

周必大　端午帖子　皇帝阁

讲劝停西学，番休寓北门。

隆儒心不倦，夜夜赐冰盆。

周必大

周必大　端午帖子　皇帝阁

殿阁南薰细，宫壶昼漏迟。

皇恩隆宰辅，赐扇御书诗。

周必大

周必大　端午帖子　皇帝阁

薰殿午风清，金盘满贮冰。

愿言均此施，四海涤烦蒸。

周必大

周必大　端午帖子　皇帝阁

缕缯采药谩区区，谁似君王用意殊。

仁政便为医国艾，德威那假辟兵符。

周必大

周必大　端午帖子　皇帝阁

日长珠箔漏声疏，案上苏文恣卷舒。

时有佳篇符睿思，便将团扇作行书。

周必大

周必大　端午帖子　皇帝阁

暑衣先进圣皇宫，时服分颁百执同。

惟有清躬衣浣濯，更令蚕织被华戎。

周必大

周必大　端午帖子　皇帝阁

揽衣切切念丝棼，当馈孜孜恤暑耘。

今岁麦收蚕又熟，万方何以答吾君。

周必大

周必大　端午帖子　皇帝阁

御前曾刻百篇书，可但常披无逸图。

二帝三王俱宝鉴，江心百炼定何须。

周必大

周必大　端午帖子　皇帝阁

东城谩祀汉苍梧，南楚空怜屈大夫。

何似贤才遍中外，自然朝野足欢娱。

周必大

周必大　端午帖子　皇帝阁

水殿开筵酒泛蒲，冰盘进膳黍纒菰。

六宫莫度新翻曲，只咏明州瑞麦图。

周必大

周必大　端午帖子　皇帝阁

尝记唐家逢五日，近臣藩镇贡衿韖。

吾君教朴无来献，却叠香罗赐百官。

周必大

周必大　端午帖子　皇帝阁

三殿晨开锡宴初，太官顺节进龟鱼。

微臣笔力惭燕许，谩赋群官上玉除。

周必大

周必大　端午帖子　皇后阁

宝典推重五，欢声沸六宫。

等闲调玉瑟，聊助舜琴风。

周必大

周必大　端午帖子　皇后阁

何处宜佳节，风光大内家。

争新九子粽，竞巧五时花。

周必大

周必大　端午帖子　皇后阁

筒黍尝思时献稑，彩丝击处忆亲蚕。

女红躬俭今犹昔，应有诗人赋二南。

周必大

周必大　端午帖子　皇后阁

逮下深恩浃后宫，斯蠡五月咏豳风。

麝香草斗宜男绿，安石榴簪多子红。

周必大

周必大　端午帖子　皇后阁

尚酝泼醅琼作液，汤官屑粉玉为团。

常娥应侍天公宴，一曲霓裳即广寒。

周必大

周必大　端午帖子　太上皇帝阁

剪舌双鸲鹆，朝来学语新。

祝尧千万寿，岁岁乐端辰。

周必大

周必大　端午帖子　太上皇帝阁

此日天中节，它年赤伏符。

只因昭火德，不为记荆吴。

周必大

周必大　端午帖子　太上皇帝阁

今月三长正，昌辰五日端。

艾髯张绣户，菰黍簇金盘。

周必大

周必大　端午帖子　太上皇帝阁

午节由来重，今符火德昌。

炎图常有赫，圣寿共无疆。

周必大

周必大　端午帖子　太上皇帝阁

甲库供团扉，宸毫御古诗。

龙蟠仍凤翥，谁数晋羲之。

周必大

周必大　端午帖子　太上皇帝阁

午位符炎德，真人感赤精。

诞弥佳节近，四海祝长生。

周必大

周必大　端午帖子　太上皇帝阁

桃结千年实，莲开十丈花。

芦香并槿茂，应笑阿瞒家。

周必大

周必大　端午帖子　太上皇帝阁

浩荡天同泰，清虚日自长。

诞辰才半月，因以颂无疆。

周必大

周必大　端午帖子　太上皇帝阁

宝箑裁新样，团团玉柄寒。

御书真翥凤，仙女莫乘鸾。

周必大

周必大　端午帖子　太上皇帝阁

噂噂蜩鸣柳，飞飞燕拂帘。

尧阶无一事，象戏战斜尖。

周必大

周必大　端午帖子　太上皇帝阁

境胜日偏长，心清夏更凉。

超然远览处，何止傲羲皇。

周必大

周必大　端午帖子　太上皇帝阁

衣进含风葛，觞称垂露浆。

更缠长命缕，仍泛引年菖。

周必大

周必大　端午帖子　太上皇帝阁

三纪跻民寿域中，艾人桃印本何功。

如今坐享无穷报，几看龟巢莲叶红。

周必大

周必大　端午帖子　太上皇帝阁

康寿高居德寿宫，天申元自近天中。

千秋行献开元镜，五日先供扬子铜。

周必大

周必大　端午帖子　太上皇帝阁

再兴炎祚抚华戎，成就南讹长养功。

仁似薰风来不断，寿如午景恰当中。

周必大

周必大　端午帖子　太上皇帝阁

日到蓬户已自长，身闲那更傲羲皇。

薰弦旧解无穷愠，箑脯今摇不尽凉。

周必大

周必大　端午帖子　太上皇帝阁

离明自昔照乾坤，太极如今道更尊。

和气致祥禳百沴，艾人桃印谩垂门。

周必大

周必大　端午帖子　太上皇帝阁

美景良辰二圣欢，时新络绎走雕盘。

固应慈孝移风俗，安用枭羹赐百官。

周必大

周必大　端午帖子　太上皇帝阁

昌歜随宜泛绿醽，茧光依旧写黄庭。

寿康莫采三年艾，瑞应从敷五荚蓂。

周必大

周必大　端午帖子　太上皇帝阁

闻道天公近效奇，涧松特长万年枝。

蜿蜒正作祥龙舞，移得清阴覆玉墀。

周必大

周必大　端午帖子　太上皇帝阁

清晖亭畔吸光亭，入眼湖光分外明。

岂是荷花似云锦，都缘宝墨照檐楹。

周必大

周必大　端午帖子　太上皇帝阁

节迩天申竞祝尧，官家重叠赐轻绡。

自然舜孝移风俗，寓意枭羹鄙汉朝。

周必大

周必大　端午帖子　太上皇帝阁

槐夏风清麦已秋，三千珠翠从宸游。

玉阶斗采忘忧草，水殿临观竞渡舟。

周必大

周必大　端午帖子　太上皇帝阁

抱朴传方定不虚，日中试觅小蟾蜍。

君王万岁从今数，看汝多年颔下书。

周必大

周必大　端午帖子　太上皇后阁

雾縠含风细，云绡叠雪香。

虽膺天下养，犹服浣衣裳。

周必大

周必大　端午帖子　太上皇后阁

令节仍丰岁，宫闱乐事全。

千祥并万寿，善颂入薰弦。

周必大

周必大　端午帖子　太上皇后阁

命缕五丝长，菖醪九节香。

尧年方有永，文母共无疆。

周必大

周必大　端午帖子　太上皇后阁

艾叶双人巧，菖花九节荣。

玉皇膺曼寿，金母共长生。

周必大

周必大　端午帖子　太上皇后阁

池药风烟净，壶天日月长。

宝书繙蕊笈，碧穗袅炉香。

周必大

周必大　端午帖子　太上皇后阁

积雨收梅夏，清风度麦秋。

六宫争献寿，不觉月沉钩。

周必大

周必大　端午帖子　太上皇后阁

椒殿南薰远，蓬壶清昼长。

黄庭书茧纸，笔法似慈皇。

周必大

周必大　端午帖子　太上皇后阁

赫奕蕤宾月，宫庭乐事频。

便从端午节，排当过天申。

周必大

周必大　端午帖子　太上皇后阁

得道本无为，加餐亦应时。

雕盘初荐冰，玉食更葅龟。

周必大

周必大　端午帖子　太上皇后阁

对席瑶池宴，凭栏竞渡船。

薰风清漏坐，钩月夕侵筵。

周必大

周必大　端午帖子　太上皇后阁

瑞雀巢珍木，双双枕石圆。

翠娥谁采得，传旨赐金钱。

周必大

周必大　端午帖子　太上皇后阁

丹篆钗符小，朱丝臂缕鲜。

都无邪可辟，只有寿方延。

周必大

周必大　端午帖子　太上皇后阁

问安勅使马如飞，络绎时新奉母慈。

蜀产吴包何足道，蟠桃熟处是瑶池。

周必大

周必大　端午帖子　太上皇后阁

聚远楼头面面风，冷泉亭下水溶溶。

人间炎热何由到，真是瑶台第一重。

周必大

周必大　端午帖子　太上皇后阁

槛有榴花沼有莲，瑶池欢宴晚凉天。

一年一度为重午，此去应须过万年。

周必大

周必大　端午帖子　太上皇后阁

水晶宫阙净无尘，姑射神仙绰有真。

宝录自应表万善，冰台安用结双人。

周必大

周必大　端午帖子　太上皇后阁

十椽水殿枕湖流，时从东皇御画舟。

楚俗不须夸竞渡，新荷香处且夷犹。

周必大

周必大　端午帖子　太上皇后阁

两宫眉寿古来稀，节物年年盛禁闱。

桃印巧镌虫篆古，艾针斜映虎形威。

周必大

周必大　端午帖子　太上皇后阁

挥笔将如解愠何，层冰列鉴谩峨峨。

要知心地清无暑，端为全钟四气和。

周必大

周必大　端午帖子　太上皇后阁

暑衣初进满宫床，雾縠云绡五月凉。

化洽周南无一事，尚吟絺綌葛覃章。

周必大

周必大　端午帖子　太上皇后阁

炎官火伞谩高张，心静何妨五月凉。

百和暖添香篆永，一编徐展道经长。

周必大

周必大　端午帖子　太上皇后阁

午节人传百药良，三千玉女斗群芳。

销忧萱草名空美，长乐宫中乐更长。

周必大

周必大　端午帖子　太上皇后阁

粉团菰黍族金盘，仙术昌阳滟玉樽。

小小角弓夸射中，两宫欢燕似开元。

周必大

周必大　端午帖子　太上皇后阁

清晓宫中献彩丝，盘龙结凤斗新奇。

欲教嫔御知勤俭，闲说当年茧馆仪。

周必大

周必大　多叶白牡丹一干两花其一重台其一每叶之上间以青纯前所未闻名之曰

品极王封壶有妃，其馀国艳视诸姬。

上黄贵紫知无敌，藏白分青合付谁。

旧谱由来虚爵邑，新名此去备藩维。

古之兄弟方华鄂，今以公侯属缥枝。

周必大

周必大　恩许奉祠子中兄重寄臣字韵诗再次韵

迂儒岂足助维新，日奉威颜谢主臣。

可罢本非缘一事，致疑初不怨三人。

弟兄有禄供温饱，畎亩何阶答圣神。

此去读书真事业，向来正字误根银。

周必大

周必大　二老堂会七兄乐语口号

早似机云入帝乡，晚如广受出咸阳。

旧游应忆鱼同队，倦翼还欣雁著行。

甲子八百九十朔，醉乡三万六千场。

新阳渐漏春消息，二老风流日月长。

周必大

周必大　二月二十六日携家游青原归入阳园酴醾盛开诵子中兄摛云摇碧露繁星

偶从山寺赏春还，问讯名花已破悭。

清绝比梅加馥郁，丰容似菊更妖娴。

碧云重忆尊前句，红缬遥思醉后颜。

寒食清明只旬日，绿斋芍药待君攀。

周必大

周必大　二月十二日夜梦奏事

曾抱疲驽佐圣明，枕中议政似平生。

五更鼓角惊残梦，彷佛待司报点声。

周必大

周必大　二月十七日葛守钱粹出所和胡邦衡羊羔酒诗再次韵简二公

德似羊羔春共颁，政如醇酎野多欢。

属厌靖节杯中物，屡费将军竹里槃。

畴昔调饥惟饮湿，祗今软饱不言寒。

唱酬妍丽归公等，自笑梅翁语带酸。

周必大

周必大　二月十七夜与诸弟小酌尝榧实误食乌喙乌喙堇也古书云以堇寘酒杀人

伏神老芋不伤生，江蠏蟛蜞祸亦轻。

我独好奇尝酒堇，误思榧实杀三彭。

周必大

周必大　二月十五日同兄弟甥侄游西台次子载弟韵

地饮成真率，天风恕涩悭。

台临平野迥，人对老僧閒。

已是寻春至，仍容载月还。

郊坰有如此，能不数追攀。

周必大

周必大　法华院僧祖月写余真戏赞

老子七十七，到处遮人壁。

住世更十年，化身千百亿。

周必大

周必大　泛清溪至玉镜潭

清溪水色胜于蓝，祖石移舟下镜潭。

妙绝画屏并碧玉，谪仙不见与谁谈。

周必大

周必大　范致能以诗求二色桃再次韵二首

霓裳舞罢醉流霞，翠袖频揎眼欲花。

丈室萧然那用此，春深料得客思家。

周必大

周必大　范致能以诗求二色桃再次韵二首

翰墨场中蔡少霞，如今悟彻颂桃花。

看朱成碧吾方眩，试把横枝问作家。

周必大

周必大　方孺人挽词

处士诗名满古今，外家文采切星辰。

中郎有女曾传业，武子趋庭更慰人。

谖草正开堂北向，扶桑莫返日西沦。

可怜寂寞湘江路，燐走萤飞翠柏新。

周必大

周必大　访胡邦衡庭前四菊茂其因赋二绝

大杓亲分两玉瓶，东篱手植万金英。

荒园有酒愁无菊，拟乞繁华助眼明。

周必大

周必大　访胡邦衡庭前四菊茂其因赋二绝

挥毫曾对沈郎花，好事今同元亮家。

看即槐庭满桃李，霜枝留与野人夸。

周必大

周必大　奉常林黄中博士以黄甘食陆务观司直陆赋长句林邀予次韵

林子勇报国，太华欲力学。

吾尝叹其材，浮海中巨舶。

向来固不用，今用犹迫迮。

此兴柑累累，霜饱实未摘。

不使供王羞，何异弃道侧。

山东一百郡，风气久限隔。

子如又思归，殊勋定谁册。

孝哉狄梁公，伫立望云白。

亲舍岂不念，王事正求索。

前闻献果馀，手饷怀橘客。

虽非木奴千，殆过庭实百。

两公相亲意，初不主殽核。

当于古人求，未可度以臆。

如我乃无用，甘作下惠阨。

周必大

周必大　奉酬新剑南守朱叔止次旧韵宠寄之什

竹使分符化剑川，政成应不俟期年。

买臣聊引会稽绶，长倩即登廷尉仙。

棋户虽高犹易敌，诗坛弥峻却难肩。

通家有契无纖隙，恶语深藏莫遍传。

周必大

周必大　奉词还家侄驿以诗相迎次韵

圣朝有道合羞贫，清昼那容裹路珍。

金马玉堂辞汉殿，桃花流水访秦人。

敢吟莫莫休休句，且佚胶胶扰扰身。

高会竹林欣有日，剩簄玉友钓溪鳞。

周必大

周必大　奉新宰杨廷秀携诗访别次韵送之

诚斋诗名牛斗寒，上规大雅非小山。

向来志气薄黄散，忽为五斗辍万卷。

儿童笑君非良图，丈夫出处宁知渠。

吴公适为南州起，昔日河南今在此。

好贤荐士任以身，门下贾生子其人。

鄙夫料事倘不误，早寄重修滕阁句。

周必大

周必大　敷文阁学士李仁甫挽词十绝

万古仇池一老仙，前身游宦忆西川。

令威化鹤空千岁，何似重来十五年。

周必大

周必大　敷文阁学士李仁甫挽词十绝

父子才名震蜀都，家风人道似三苏。

不知岷岭英灵气，底向眉山特地殊。

周必大

周必大　敷文阁学士李仁甫挽词十绝

经学渊源史笔高，文章余力埒风骚。

纷纷小技夸流俗，磨灭身名笑尔曹。

周必大

周必大　敷文阁学士李仁甫挽词十绝

频驾輶轩析左符，直从梁益到江湖。

棠阴处处留遗爱，芹泮人人忆大儒。

周必大

周必大　敷文阁学士李仁甫挽词十绝

鸣佩甘泉不乏人，谁能博古复通今。

直如汲黯非游侠，忠似更生不铸金。

周必大

周必大　敷文阁学士李仁甫挽词十绝

千卷长编已刻闽，争传副墨价兼金。

冠篇不得同迂叟，遗恨犹应记玉音。

周必大

周必大　敷文阁学士李仁甫挽词十绝

是是非非口即心，扫除人伪只天真。

身全五福仍通贵，造物因公劝善人。

周必大

周必大　敷文阁学士李仁甫挽词十绝

病后精神更湛然，挂冠刚欲及生前。

去来自在浑无碍，抚掌僧徒浪学禅。

周必大

周必大　敷文阁学士李仁甫挽词十绝

蓬监曾叨继后尘，史闱何幸对题名。

非才自是无能役，太息难忘故旧情。

周必大

周必大　敷文阁学士李仁甫挽词十绝

我畏讥谗口屡缄，独公嗜好不酸咸。

每倾苦酒思谈笑，万里何由奠巽严。

周必大

周必大　福寿院僧净皋写予及子中兄真求赞次子中韵

弟兄本自读儒书，晚外形骸付六如。

摩诘文殊俱默默，从教似我与非吾。

周必大

周必大　赣江

迹落蛮夷地，艰危分饱经。

盘涡随棹舞，惊浪溅船零。

石乱舟才过，峰回眼谩青。

晚来荒浦宿，愁绪转冥冥。

周必大

周必大　赣守张子智重修思贤阁奉赵清献公

霜凝宪简肃朝衣，日转熙台治郡时。

事道初无中与外，居仁自有勇兼慈。

甿谣曾咏来何暮，德政常留去后思。

眼看清规非面友，肩随画像是心期。

周必大

周必大　赣守郑舜举寄诗酒于答书中就附四句

十七篇诗酒满壶，赣州风景塞绳枢。

诗中有画今摩诘，安用当年八境图。

周必大

周必大　赣州丰乐长老惠宣写予真戏赞时年七十三

少年日醉郁孤台，鼎立三禅屡往来。

豪气虽存谁复识，形容变尽鬓皑皑。

周必大

周必大　高沙曾良臣筑思以念亲傍辟书阁肖杨诚斋及予像求赞

德行渊骞，曾参曷遗。

盖生也后，其年可推。

遥遥华胄，古今与稽。

诚斋则贤，我愧思齐。

周必大

周必大　高宗皇帝挽词二首

社稷兴中否，干戈静四溟。

生年同艺祖，庆寿似慈宁。

人忆庚庚兆，天垂九九龄。

向来怀夏禹，今祔越山青。

周必大

周必大　高宗皇帝挽词二首

太极干元父，清都大帝宫。

宴酣忘御骏，仙去任遗弓。

音遏思尧颡，昮号泣舜瞳。

孤臣台阁旧，泪血洒春风。

周必大

周必大　阁皂冲妙陈处和寄苍玉轩图仍枉佳篇小诗为谢

鹅溪未易扫千寻，龙箨何曾看溢林。

谁遣琅玕青我眼，道人披腹有高吟。

周必大

周必大　恭和御制赐史浩古诗

粤从三代还，岁月过千{左礻右冀}。

时岂无贤君，道未契寰旨。

煌煌唐太宗，勋业在所喜。

寇攘既扫除，蛮貊毕至止。

循良布郡邑，惠政宽狱市。

忠贤俨班联，切谏柅浮靡。

关辅罗府兵，岩穴聘奇士。

民生覆盂安，国势泰山倚。

皇心期过之，风下九万里。

忠厚培本根，文物粲华蕊。

淳熙视贞观，何啻相表里。

属车尚涛江，列障隔淮水。

蚕兹獯鬻氏，作我太清滓。

坐令营屯众，久费糗粮峙。

中原厌狼贪，诸将空虎视。

安得贯砮楛，来贡尺有咫。

六合混一家，耕桑盛生齿。

愿言讲治道，先务当有几。

欲仁斯仁至，患在未举趾。

而况前史中，遗事可寻理。

卫英爪与牙，王魏目兼耳。

处中赖房杜，虚受忘彼此。

不闻国异政，但见车同轨。

孰云古道难，佥曰今王是。

寸阴胜所竞，盛德日方起。

舞干格三苗，其效七旬尔。

轲称仁无敌，传谓礼可已。

东韑及北女，会见朝玉戺。

南山竹易殚，陛下功难纪。

儒馆谩献歌，将奈词之骳。

周必大

周必大　恭和御制闻喜宴诗

圣武将犁老上庭，艺文先选彍中英。

天扶基业生多士，世遇君师集大成。

享备钧台同夏启，果分汉会愧桓荣。

尧言一日周天下，应陋诗人切响声。

周必大

周必大　恭和御制幸秘书省诗二首

群玉西昆富典章，二星东壁粲辉光。

秋花迎杖千丛丽，法曲传觞九奏长。

虎将纵观修旧事，豸冠陪侍仰明王。

政修即是攘夷策，玭狁残袄岂足囊。

周必大

周必大　恭和御制幸秘书省诗二首

蟠木离奇愧豫章，几年封植荷恩光。

石渠久缀英髦后，金没深惭学识长。

御墨奎文瞻列圣，雷尊篆鼎备三王。

愿言夜德酬荣遇，宁复矜才似智囊。

周必大

周必大　故翰林汪公端明居零陵时尝作玩鸥亭今强中提干敬以其榜揭荆溪第中

贾生问鹏谩伤神，应愧先生入理深。

肝胆何曾分楚越，心形真欲混人禽。

亭邮永镇愚溪上，扁榜重开罨画阴。

见说骑鲸游汗漫，倘凭鸥鸟一传音。

周必大

周必大　故庆云长老{恭共换人}赞

七尺躯，归底处。

一尺素，写得住。

周必大

周必大　管长源朝奉挽词

青袍黄甲旧蜚英，紫绶金章晚更荣。

隐德家传辽北客，修龄人羡济南生。

墓中深刻同年笔，世上难磨异日名。

识面有时追往事，伤情无路奠佳城。

周必大

周必大　光宗皇帝挽诗二首

与进依三善，从游阅五冬。

初终存缱绻，议论极从容。

辅政时虽浅，开藩眷自浓。

不如仙宅犬，犹从鼎湖龙。

周必大

周必大　光宗皇帝挽诗二首

仁爱周华夏，英聪贯古今。

知人符日照，裕物称天临。

闲退亲传子，忧劳旧损心。

景光昭百世，昧谷谩西沉。

周必大

周必大　广德军鹿鸣燕乐语口号

才子雍容入帝京，使君劝驾意殊深。

骑蟾定喜攀仙桂，鸣鹿先须咏野芩。

好去玉阶方寸近，休辞金盏十分斟。

明年三月莺花丽，洗眼宫袍宴上林。

周必大

周必大　广西漕属吕君祖平以其六世祖文靖公及五世伯祖惠穆公帖示周某敬题

世臣本非乔木，故笏真是甘棠。

奕叶钧枢翰墨，宝章何愧诸王。

周必大

周必大　过邬子湖

万顷湖光似镜平，蜿蜒得得导舟行。

从来仕路风波恶，却是江神不世情。

周必大

周必大　过余干吴师中秀才以小诗惠歙砚次韵谢之

旧曾起草向明光，独与罗文近赭黄。

三载瓦池研灶墨，因君聊复梦仪凰。

周必大

周必大　韩子温尚书以长句送江梅次韵

忆昔归田友麋鹿，雪里寻梅踏瑶玉。

巡檐屡作杜陵笑，穷路几为步兵哭。

忽逢绿衣鬓如云，歌舞醉人睡昏昏。

觉来但有风相袭，梦断初无香返魂。

岂知重见长安雪，喜极丰年箫鼓咽。

更读裴公东阁诗，仍分处士西湖月。

皎如玉树临我傍，幸同待漏靴满霜。

但愿和羹继先业，不辞草制搜枯肠。

周必大

周必大　和范至能舍人农圃堂韵

荒淫吴以颠，战胜越云吉。

是非两安在，阡陌眇萧瑟。

公来开别墅，草莽手爬栉。

阴晴及寒暑，每到皆胜日。

新诗吊兴废，收拾满箱帙。

有客师元亮，甫谢彭泽秩。

幸分北窗风，容此易安膝。

周必大

周必大　和龙舒兄春日出郊韵

庭束蒲鞭吏昼闲，禽声人语两关关。

郊垧戎队穿花里，阡陌儿童戏雉间。

禅语屡题投子寺，仁风常满皖公山。

荐书闻道交宸几，尺一封泥合锡还。

周必大

周必大　和七兄秋浦韵

遵渚迟鱼素，巡檐验鹊占。

江云怀李白，篱菊咏陶潜。

句好那容画，才高却道盐。

皇华聊吏隐，清论付廷佥。

周必大

周必大　和仲宁中秋赴饮庄宅

方讶顽阴蔽月堂，坐看凉吹动枯肠。

疾驱云阵千重翳，尽放冰轮万丈光。

莫问蚌珠圆合浦，且听羯鼓打西凉。

疏狂似我何须挠，挠取吹笙玉雪郎。

周必大

周必大　贺升卿年垂八十以诗寄平园新咏二十二篇又录十年前简予四诗尚有访

文与年高岂乐天，字随心正亦公权。

吟诗作赋晴窗里，问柳寻花野水边。

喜我新巢三径就，劳君旧句一时编。

雪舟有兴休回棹，共载期追李郭仙。

周必大

周必大　横州太守赵持挽诗

忆驱千骑过田间，充国年耆鬓未斑。

遗事剧谈黄阁老，旧游追记玉门关。

横槎只道南通海，妖梦那知夜裂山。

宿将如今几人在，稍听鼙鼓涕先潸。

周必大

周必大　洪景卢内翰为甘叔怀作碧崖修造疏戏题小诗奉劝本宫管辖而下诸道友

碧崖道士拍洪肩，白水真人觅玉泉。

我似东轩无一物，阁山风月不论钱。

周必大

周必大　洪景严枢密挽词二首

丙制摛文压缙绅，三吴耀武见经纶。

桥留震泽居无扰，舟济沧溟捷有神。

宥府嘉猷推乃后，陪都遗爱纪斯民。

多才多艺无多寿，此理凭谁问大钧。

周必大

周必大　洪景严枢密挽词二首

召试曾叨对巨题，代言今忝继前规。

丰钟霜响人何在，瓦釜雷鸣愧可知。

滕驷启城嗟有日，徐鸡醊酒恨无期。

玉堂赖有纶章在，时展前篇慰所思。

周必大

周必大　后两日大雪邦衡复用前韵作穷语戏和

天怜寓客混缁徒，十日无烟香积厨。

暮雪故教投碎米，馋涎那更忍流酥。

旃毛齧尽寒生粟，风絮吟时韵怕醐。

谁似维摩坐芳缛，散花别是一方壶。

周必大

周必大　胡邦衡端明用癸巳旧韵宠赐佳篇辄续貂为不一之贺

闰六还同载诞辰，寿川方至浩无津。

位虚左辖民瞻旧，职视西枢睿眷新。

玉果又沾汤饼客，银环仍进雪肤人。

风流富遗谁能并，未害先生道德淳。

周必大

周必大　胡邦衡赋琉璃灯帘诗次韵

鸡林空诧夜明帘，鳌禁曾迎金炬莲。

却向江城度元日，同看灯箔乐新年。

盘红坐觉光如昼，鞍白端令意欲仙。

归对短檠惟寂寞，酒醒漏永不成眼。

周必大

周必大　胡邦衡惠淳字韵佳什回首十年间不知几往返矣虽岁月逾迈而格律益高

扫迹龙门六小春，渴闻谈论齿生津。

筑岩勋业方图旧，倚市工夫谩斗新。

百二山河行入手，三千风月莫迷人。

尔缝直出羲农上，举世终由鲁叟淳。

周必大

周必大　胡邦衡生日以诗送北苑八銙日注二瓶

贺客称觞满冠霞，悬知酒渴正思茶。

尚书八饼分闽焙，主簿双瓶拣越芽。

妙手合调金鼎铉，清风稳到玉皇家。

明年敕使宣台馈，莫忘幽人赋叶嘉。

周必大

周必大　胡邦衡送酒有酒婢之语次韵

侍郎情所寄，九酝屈杨枝。

酿熟仍亲酌，方成一段奇。

周必大

周必大　胡邦衡相过赏金凤许诗未送邦衡复作木犀会二花殆是的对偶成四韵

身闲端合醉秋光，两地名花况并芳。

金作凤形如许巧，木成犀理若为香。

髻头自笑辜钗色，沙面谁知识带黄。

莫问诗坛偃旗鼓，天生的对欠平章。

周必大

周必大　胡长彦母解氏挽词

蘴死兰枯及老堂，翩翩丹旐逐风翔。

冰间鳞跃悲馀阁，纸上鸾回閟古囊。

年过九龄今代少，家留一桂异时芳。

衰宗自恨通姻晚，不及陶家馔客觞。

周必大

周必大　胡涣季享示寿诗二首十月二十五日因其生日次韵答之

诸父声名塞两间，圭分青白毂朱丹。

莫年勋业心方壮，前日奸谀骨尚寒。

闻道秋官还简擢，独怜处士失荣观。

如今喜见当家子，应赋忠州此日欢。

周必大

周必大　胡涣季享示寿诗二首十月二十五日因其生日次韵答之

杲杲朝曦正在东，文心诗耳一时聪。

学当鼎盛犹无敌，才过颐期想更工。

此去宦游谈笑里，后来家庆画图中。

俾昌俾刈诗人事，不似荒虚汉少翁。

周必大

周必大　胡季亨圃中有观生亭取观天地万物生意杨诚斋赋二诗次韵

物我都归造物中，存神过化本同风。

静观此理怡然顺，岂间深青与浅红。

周必大

周必大　胡季亨圃中有观生亭取观天地万物生意杨诚斋赋二诗次韵

只道春荣夏乃亨，谁知四序总生生。

黄钟大吕还相处，上下方能著五声。

周必大

周必大　胡季怀惠六出梅一枝仍在枉绝句率然次韵勿笑迂拙

怪底雪花今岁少，东君聚巧入壶春。

老夫只学龟藏六，未羡梢头首面新。

周必大

周必大　胡季怀有诗约群从为秋泉之集辄以山果助筵戏作二叠

近诗通谱江西社，新酿才先天下秋。

已许眼中窥一豹，可容杯里散千忧。

周必大

周必大　胡季怀有诗约群从为秋泉之集辄以山果助筵戏作二叠

君家香醪蜜不如，试投木桃望瑶琚。

敢夸所有易所无，潘郎一出果盈车。

周必大

周必大　胡氏逢庆堂诗用秉成兄韵

柿红萱花映阶浓，泥紫芝函带玺封。

善积古称家有庆，身强今看子其逢。

寿觞莫惜斟三雅，禄养犹期馔万钟。

乐与乡人传盛事，老来醉笔任横纵。

周必大

周必大　胡元之提刑寺丞迂涂相过宠示二诗次韵为谢兼简赵再可经略张君量运

惠政郡州楷，清名万口传。

南交需按察，北阙正详延。

契分元重复，封疆互接连。

劳归知有日，还伫楚江边。

周必大

周必大　胡元之提刑寺丞迂涂相过宠示二诗次韵为谢兼简赵再可经略张君量运

外计初驰传，元戎久奏功。

为牛非北海，鸡犬是新丰。

梅萼三冬绿，榴花四季红。

德星临越分，桂海即吴中。

周必大

周必大　胡原仲正字特改官除宫观馆中置酒饯别会者七人以先生早赋归去来为

西伯王业兴，海滨归二老。

汉家念羽翼，坐致商山皓。

恭惟陛下圣，尊德继雍镐。

先生学孔孟，不但遗编抱。

致身虽苦晚，闻道固已早。

昨随弓旌招，着脚历蓬岛。

夜陪藜杖青，朝奏囊封皂。

第令坐台阁，不减照乘宝。

思归独何事，岂为子规恼。

祠官厚禀假，命秩略资考。

恩荣固无愧，出处吾有道。

漫漫七闽路，去去春风好。

都门送别处，怀抱要倾倒。

相思常情耳，再拜请善祷。

临雍有故事，乞言非草草。

指期裹蒲轮，未可迹如扫。

周必大

周必大　华文阁学士沈持要挽词

百篇奥穾上规姚，一代英灵水出苕。

使节帅符周郡国，天台储禁切云霄。

趋庭禄养连三组，御极恩章接四朝。

行马施门兼五福，死生穷达只嚣嚣。

周必大

周必大　华文阁学士沈持要挽词

宦游到处绩皆凝，名遂归来望更增。

棋势昼翻饶国手，蒲团夜坐敌禅僧。

风标常忆清如鹤，书札频通细若蝇。

戏彩堂空诗版在，禾兴耆旧传吴兴。

周必大

周必大　淮东兵马钤辖赵公挽词

籍甚宣王七世孙，麟题信厚典型存。

青云事业成难弟，黄甲科名付后昆。

炊臼方悲鸾镜舞，奠楹俄掩毳衣璲。

翩翩双旐余杭路，细雨西风总断魂。

周必大

周必大　慧海大师日智索诗

人人饱食即安眠，惭愧师营粥饭缘。

三篾绕身犹未解，斋厨已报爨无烟。

周必大

周必大　慧海大师日智索诗

径山说法口澜翻，慧海精勤三十年。

他日宣城传僧宝，莫分禅律一时编。

周必大

周必大　吉水县黄埙母欧阳氏挽词

欧杜望螺川，遗风女亦贤。

勉夫于两造，教子以三迁。

彤管言无间，金籯业有传。

好营高燥地，置此万家阡。

周必大

周必大　吉水赞府王觐时可为平园写真口占小诗

皓首相逢涉四年，君归鄱水我螺川。

清风明月思玄度，试展丹青即俨然。

周必大

周必大　吉水周中显秀才相识二十余年来求永新谭焕主簿荣寿堂诗为赋一首因

忆昨淳熙跻寿域，东朝长乐庆七十。

谭家有子列冠裳，翁媪同时膺命秩。

两宫今奉慈福宫，万有千岁三宫同。

十年一讲庆寿礼，老人版授方重重。

焕也曾试南宫里，一第终当慁子耳。

从今更辟荣寿堂，他日郊封诏填委。

周必大

周必大　己丑二月七日雨中读汉元帝纪效乐天体

照君颜如花，万里度鸡漉。

古今罪画手，妍丑乱群目。

谁知汉天子，袨服自列屋。

有如公主亲，尚许穹庐辱。

况乃嫔嫱微笑，未得当獯鬻。

奈何弄文士，太息争度曲。

生传琵琶声，死对青塿哭。

向令老后宫，安得载简牍。

一时抱微恨，千古留賸馥。

因嗟当时事，贤佞手反覆。

守道萧傅死，效忠京房戮。

史臣一张纸，此外谁复录。

有琴何人操，有塿何人肃。

重色不重德，聊以砭世俗。

周必大

周必大　己未二月十七日会同甲次旧韵

里仁初不问山川，身健从交换岁年。

红紫丁宁容我圃，丹青点化属诗仙。

情均雁序兼莺友，寿贯犀颅映鹤肩。

莫筭酒行徵罚令，一株花下一杯传。

周必大

周必大　己未立春留杨伯子知县小酌夜闻窗竹有声伯子以为雪或曰风也已而果

谟讶衰翁笑口开，故人风度继欧梅。

堕簁雪阵鱼丽远，蹋迹诗仙凤沼来。

酒似茅柴居膈上，區￥如桂子落天台。

新年春日相追逐，谁谓天公厌两回。

周必大

周必大　季怀设醴且示佳篇再赋一章以酬五咏

卯饮高楼彻暮霞，绝胜茅屋己公茶。

簅包句好逢真赏，荷叶瓯深称嫩芽。

诗老坐中容我辈，朝贤乞处藉君家。

从来佳茗如佳什，屡酌新烹味转嘉。

周必大

周必大　寄题安福朱景源景云所居二首

四始昭垂棠棣诗，九江屹立义门碑。

请君更学张公艺，忍字常为一字师。

周必大

周必大　寄题安福朱景源景云所居二首

友悌人知天亦知，风雷会变箨龙儿。

从今直节亭前后，枝茂宗生竹也慈。

周必大

周必大　寄题赣簿彭南夫读书楼二绝

曾门尝佐虎头州，济美人犹羡督邮。

三仕今看孙又子，会持麾节继前修。

周必大

周必大　寄题赣簿彭南夫读书楼二绝

江山不怕簿书迷，鸾凤何妨枳棘栖。

公退读书消永夜，遥知太乙下青藜。

周必大

周必大　寄题高仲一殿撰识山堂长韵

买山老山间，乃识山之容。

爱山无古今，此论谁非同。

仇仙来匡庐，一转语独工。

不识山面目，只缘在山中。

譬之尘漠漠，又如水溶溶。

人鱼居其间，孰识碍与通。

我昔少年日，自携七尺筇。

盘旋山南北，憩息林西东。

朝看山之横，暮看山之纵。

贪多眼为乏，陟险足已慵。

拱揖且不暇，赏识良自蒙。

方悟白司马，草堂对穹隆。

彼既若献状，此亦如发蒙。

秀甲天下山，至言出心胸。

今君欲继之，筑堂会奇峰。

何尝远城市，而能日迎逢。

山形不动体，山色含真空。

风云有蓄泄，气象无终穷。

雨馀四面翠，日丽千仞红。

氤氲香炉烟，挺拔双剑锋。

最爱五老人，崚嶒美所钟。

可望不可即，有意容相从。

罗列皆儿孙，几席次第供。

山虽跨两邦，兹焉实长雄。

不为堂上客，讵信山有宗。

寄语游山者，毋徒走憧憧。

周必大

周必大　寄题江陵抚干胡仲方官舍信美楼

彼美人兮楼楚都，身亲棨戟俯江湖。

宾僚遂使多贤者，共顾飞鸿亦乐乎。

周必大

周必大　寄题江陵抚干胡仲方官舍信美楼

家在香城溪水边，冠霞飞阁切云烟。

从军乐事犹吾土，底用销忧赋仲宣。

周必大

周必大　寄题龙泉李氏万卷堂

断简残编已可披，排签插架有馀师。

五三载籍多为贵，九百虞初小不遗。

润屋殊非阿堵物，传家自是宁馨儿。

老来铅椠心犹在，每忆雠书馆殿时。

周必大

周必大　寄题龙泉孙大同司户三桂堂

山居速化植秋荻，孙家种木惟种德。

一朝仙籍浮桂香，昔笑其迂今改色。

邻翁笞儿乞条枚，条枚不惜莫浪栽。

君不见天街十二绿槐满，独有城东之槐应三台。

周必大

周必大　寄题太和陈氏益龟堂

讲堂昔日飞三鱣，学馆如今益十龟。

文字上神君勿卜，明年春榜印累累。

周必大

周必大　寄题太和胡氏福荣堂

福备天教百顺并，应须富贵又长生。

九霄庆泽沾身润，五色纶章照眼明。

翁媪岁时称寿礼，儿孙昼夜读书声。

来春更看新先辈，绿绶斑衣分外荣。

周必大

周必大　寄题王公明枢使豫章佚老堂

君不见当年卫武髦且期，尚欲进德形箴规。

又不见潞公堂过九十，精神折冲夸德威。

公今年才六士耳，朱颜绿鬓俨未衰。

便从午桥乐暇佚，宁独不畏二老讥。

恭惟中兴圣明主，焦心劳思抚四夷。

山东河北因戎索，远民日夜思王师。

楼号筹边宜属意，堂名佚老谁敢知。

请赓方叔壮猷雅，第入宣王复古诗。

周必大

周必大　寄题谢昌国尚书桂山堂

京国薪如桂，家山桂满林。

叶留经岁碧，花雨盛秋金。

作楫商舟稳，为梁汉殿深。

幽香宜自閟，莫待斧斤寻。

周必大

周必大　寄题新居罗长卿观澜阁兰堂二首

大江来章贡，小江出香城。

快哉一阁上，揖此二水清。

江落波澜静，江涨波澜惊。

四时五变化，两目常兼并。

登临苟得要，坐使万象呈。

吾闻邹国轲，耻作么麽生。

平生浩然气，直与天地盈。

观水必观澜，寓言见真情。

雨集沟浍间，肯把青眼横。

长卿轲之徒，胸中气峥嵘。

学障百川东，词如三峡倾。

此道素自得，此景宜天成。

我本烟波徒，临流尝濯缨。

他年理渔艇，往寻鸥鹭盟。

倘绘新居图，载我一叶轻。

周必大

周必大　寄题新居罗长卿观澜阁兰堂二首

君不见汉家筑台临咸京，图籍排比如鱼鳞。

又不见晋人创亭稽山阴，群贤毕集罗簪绅。

古今名兰固多矣，而此二者常不泯。

乃知草木本无取，必假人物始可珍。

夫君名高斗以南，筑台宛在江之漘。

楚人盈要竞服艾，羌独滋兰真绝伦。

风摇绿叶剑戟舞，雨折香苞檀麝新。

不宁充帏悦鼻观，正自纫佩持吾身。

堂奥藏书三万轴，尽校鱼鲁分根银。

堂中延客三千履，可结侨札参雷陈。

定知斯堂阅千载，与昔台亭知共振。

仆也生憎鲍鱼肆，扣门屡作君家宾。

小槽珠滴不待满，有时旋漉头上巾。

醉留恶语涴君壁，有客如此君勿嗔。

周必大

周必大　寄题永新张氏无尽藏堂

山间明月江上风，取之无禁用不穷。

仇仙一发醯鸡蒙，往往择胜贪天功。

斯堂飞梁挟双虹，坐客常满尊不空。

翰林主人极形容，无奈圆缺雌与雄。

岂如清都广寒宫，默存身已游其中。

长春不夜四序同，御寇法善聊相从。

周必大

周必大　寄题张元善总领新作楚观

章华芜没岳阳城，风月不容此地分。

目极洪流江接汉，胸吞大泽梦连云。

年丰栖亩粮盈野，土饱腾槽马轶群。

收取关河报明主，云台烟阁伫奇勋。

周必大

周必大　寄杨廷秀待制

共作槐忙五十春，交情非复白头新。

却思此地初倾盖，旧事重论有几人。

周必大

周必大　嘉泰癸亥元日口占寄呈永和乘成兄

归田初不隔江淮，底事新元未往来。

赌酒弹棋真梦尔，胶牙蓝尾亦悠哉。

莫思乐事年年减，且喜春花日日开。

兄弟相看俱八十，研朱赢得祝婴孩。

周必大

周必大　甲申四月甲子夜梦以焦坑小团及宜春新芽送隆庆长老了远戏作柬云云

达上座，惺惺着，

灵根一点便通神，败叶千林都扫却。

周必大

周必大　甲申四月甲子夜梦以焦坑小团及宜春新芽送隆庆长老了远戏作柬云云

睡起寻思鹿覆蕉，更将恶水向水浇。

梦中妄语浑闲事，眼晕生花好一鍫。

周必大

周必大　甲申中秋子中兄赋诗有人月分圆二十年之句盖叹中间多难且离别未尝

世事浑如蚋过前，刀头喜对镜飞天。

阴晴万里同兹夕，离别前时照几年。

此去莫令疏会合，从来无意必腾骞。

几思种秫迎佳节，穷鬼还来笑买田。

周必大

周必大　简提刑吴大卿二首

瑞节频移意可知，西川西广又江西。

苏黄到处君行部，物色分留待品题。

周必大

周必大　简提刑吴大卿二首

堆胜横看白鹭洲，青原稳着钓台幽。

鲁公翰墨师川句，访古何妨与一游。

周必大

周必大　江西漕张送大有年堂酒百壶戏答小诗

无何日饮口流涎，大有年堂酒满船。

孔圣百觚谁敢比，仲由嗑嗑且希贤。

周必大

周必大　江西美复送四景诗再次韵

酉岁应知富酒浆，频年暂辍奏伊凉。

沼莲不使红侵碧，池鹄聊容白护黄。

照坐虽无骈火实，洁尊幸有络丝娘。

西风早晚驱残暑，何日寻盟到野塘。

周必大

周必大　江西美录示新旧诗一篇戏赠二十字于后

梦笔异文通，诗篇总自工。

民哦三伏里，句句是清风。

周必大

周必大　江西美示古调七篇皆以风雅久寂寞为首句责仆一言仆素不能词念此意

古人足礼义，情动形于言。

四始虽不同，如季出一源。

朼从此道废，根浅枝叶烦。

众作日以工，大本日以谖。

君欲继前修，要当养其原。

第令思无邪，庶几三百篇。

周必大

周必大　郊居三池皆种莲自五月开至七月末无日不寓目今得七兄秋浦佳篇谨次

云锦撑舟引兴长，冉香回首惜年芳。

碧筩擎雨时倾盖，红旆摇风暂亚枪。

近渚何劳攀太华，真妆应笔弄西凉。

夕蟾忽散金千炬，归梦依稀到玉堂。

周必大

周必大　教官福唐刘季新写陋质道以羽客索赞还乡福乃提刑台治仆尝出使陛辞

带山负海，都督全闽。

临遣绣斧，言辍其行。

梦想乐郊，或勤宵征。

令威化鹤，会游辽城。

周必大

周必大　金国贺会庆节使副到阙紫宸殿宴致语口号

瑞气轻笼合殿香，上尊初破早寒霜。

千秋节应千龄运，万岁声随万岁觞。

境似华胥民气乐，梦如帝所乐声长。

年年太史前期奏，南极星明圣历昌。

周必大

周必大　金国贺会庆圣节使副到阙紫宸殿宴致语口号

十月为阳庆小春，电枢来应帝王真。

天长地久千秋节，鳌抃欢呼四海人。

黼座衮龙明日月，绣墩珠履切星辰。

何图已告无疆寿，安得区区计古椿。

周必大

周必大　金国贺正旦使副到阙紫宸殿宴致语口号

淳熙纪号过千龄，玉历今开第五春。

北极天高乾象正，东郊风暖物华新。

漏添化国融和日，律飨熙台鼓舞人。

愿挹沧溟供寿酒，无躬无尽奉严宸。

周必大

周必大　金国贺正旦使副到阙紫宸殿宴致语口号

北斗回杓恰指寅，东皇御极蚤施仁。

光风丽日依稀转，御柳宫花次第新。

鱼藻有颁安万物，鹿苹式燕乐嘉宾。

小臣请祝君王寿，乾道宜过一万春。

周必大

周必大　金牛长老德铠写平园真求赞

经传白马，寺假金牛。

祖意西来，江水东流。

于我何有，色见音求。

千帆任过，长对沙洲。

周必大

周必大　近会同年赏芍药尝樱桃杨谨仲教授有诗次韵为谢兼简周孟觉知县

清晨自扫落花厅，小瓮亲簄竹叶青。

簪盍同时过陋巷，胪传相与记彤庭。

阶翻红叶曾重见，敕赐朱樱亦屡经。

老去飘零无此梦，诗来有吟有余馨。

周必大

周必大　进读三朝宝训终篇赐宴赐赉谢恩诗

艺祖提剑开八荒，太宗混一垂衣裳。

真皇破虑神武扬，夷夏亿宁法度彰。

宝训成书纪宏纲，有典有则万叶昌。

忆昔壬午神龙翔，季秋庚子辰集房。

肇开讲席临青厢，赭袍玉斧光照廊。

台司夹侍书案黄，翰林进读天容庄。

微臣簪笔近御床，亲闻玉音义甚长。

君子小人初何常，非关时运弱与强。

祗系人主所否臧，当年记注此特祥。

往来寒暑今一章，牙篦谬执心彷徨。

终篇正值恩德洋，道山肆筵酌天浆。

宫花压帽罗丝簧，砚来复古翰墨光。

马出帝闲真髕髗，闽山正焙随宝香。

君赐如天不可量，归美独愧词荒唐。

恭惟圣治超百王，夙夜基命不敢康。

文德既修锹可攘，俎豆永扫旄头芒。

三圣勋烈同炜煌，万年亿载娱慈皇。

周必大

周必大　进谢御书古诗

允文元佑词臣轼，劲节名章世无敌。

御前曾赐紫薇诗，袖里骊珠光的烁。

小臣谬直白玉堂，也纡皇眷摛云章。

云章元是七德舞，字字笔法超钟王。

两朝相望九十祀，长庆集中偏属意。

咸池日照草木光，天门龙跃鱼虾悸。

我皇英锐真太宗，文武神圣功德隆。

黄钺指期擒颉利，捷书先献大安宫。

元和学士白居易，臣非其才私有志。

愿随班贺四海清，续唐之歌夸万世。

周必大

周必大　经略待制赵侍郎挽词

仙系根蟠李，王孙种自龙。

暮年都督府，早日大司农。

密印加三品，朝冠挂四松。

清晖遗迹在，山水为谁容。

周必大

周必大　靖州太守李秀实挽词二首

好学今康鼎，施家古计研。

旌麾更楚粤，翰墨过幽燕。

晚厌三刀梦，归开九秩年。

生荣没无憾，五福定谁先。

周必大

周必大　靖州太守李秀实挽词二首

伊昔观灯火，居然饮彻明。

一旬聊隐几，万日遽成茔。

回首歌钟地，伤心挽铎声。

朔风知客恨，犹欲返铭旌。

周必大

周必大　靖州张推官庭杰挽词

青绶当年谩佩緺，力将儒素换豪华。

箧中深贮先贤传，门外常停长者车。

有子菑畲在经训，平生痼疾是烟霞。

花桥卜筑花山殡，太息中吴好事家。

周必大

周必大　静庵曾伯虞挽词

往闻郭林山，学易之指南。

艮斋从其子，议论青出蓝。

授徒兰溪上，妙理常穷探。

真旨传何人，著录推静庵。

称疾似玄晏，观复师老聃。

芸芸已归根，吊客无多谈。

周必大

周必大　九日哭子柔弟

自酹黄花酒，心酸苦泪零。

常时爱鸣雁，从此不堪听。

周必大

周必大　九月十八日夜忽梦作送王龟龄诗两句枕上足成之

匈奴何敢渡江东，一士真过万马雄。

唐室安危谁可佩，雪山轻重属之公。

天台不纳尚书履，乡县犹乘御史骢。

行乐休嫌园小小，高歌幸有婢隆隆。

周必大

周必大　句

竹多翻障月，木老只啼乌。

周必大

周必大　觉报长老道谌写予兄弟真求赞次七兄韵

身凡心圣古卢能，未着袈裟已是僧。

冷暖自知师莫问，但看老色几分增。

周必大

周必大　腊旦大雪运使何同叔送羊羔酒拙诗为谢

未雪兵厨已击鲜，雪中从事到尊前。

浅斟未办销金帐，快泻聊凭药玉船。

醉梦免教园踏菜，富儿休诧馔罗膻。

烂头自合侯关内，何必移封向酒泉。

周必大

周必大　乐顺之司理用杨韵赞予去岁江行游山之乐再次韵

遡洄险过峡中船，赖有名山寄静便。

丘壑遂将从栗里，功名何敢梦凌烟。

吾贤才术今谁敌，野老风流未可传。

趁取桃花日千里，蓬莱方丈会群仙。

周必大

周必大　李得善赋绝句疑为鹿按广韵注鹿云麞属注麞云鹿属尔雅亦各言之故说

麞头安得比麋茸，纹点胎斑更异同。

尔雅昔尝窥郭璞，方言今试问杨雄。

周必大

周必大　李卿月子西记予七十七岁之颜求赞

太白天才丐后人，有时佳句似阴铿。

我无饭颗哦诗苦，枉被渠嘲太瘦生。

周必大

周必大　李仁甫赋诗送其子塾下第归次韵为赠

余力犹能诵稗官，奥篇隐帙复何难。

求贤正市千金骏，当赋终征百羽抟。

唤渡吴江秋水涨，解鞍蜀道雪山寒。

归来趁贺郎罢相，东阁重寻一笑欢。

周必大

周必大　李秀实生日

泰陵耆旧日衰槁，白也胡为颜色好。

何曾山林采大药，更说方书试鸿宝。

千年鼻祖翔太清，至言八千授长生。

坐令耳孙守家法，八十鬓绿双瞳明。

昨日人为澹庵寿，今朝竹院笙歌奏。

二老风流总健强，盛事他时恐难又。

陛下圣德师文王，作兴锐欲恢封疆。

盍归乎来不可缓，凛凛梁栋扶明堂。

周必大

周必大　李子权屡求所居江月亭浴沂斋诗老病未能作坐上示及和花妃诗甚工即

姚皇去后几菲菲，湘水依然从二妃。

双泪一时红作鬣，连枝千载绿为衣。

槛前斑竹应同伴，波面文鸳欲共飞。

吟遍世间闲草木，何如江月咏沂归。

周必大

周必大　李子西乙卯秋试毕携家兄旧诗相过索次韵

三日挥毫迥出群，贰师西伐有奇勋。

便从蟾窟升金掌，休恋江东赋暮云。

周必大

周必大　立春帖子　皇帝阁

日向皇都永，冰从泰液融。

八荒开寿域，万国转春风。

周必大

周必大　立春帖子　皇帝阁

新历清台正，宽书薄海同。

斯民如草木，一一被和风。

周必大

周必大　立春帖子　皇帝阁

紫禁风光早，深仁夺化工。

试看澄碧殿，池冻已全融。

周必大

周必大　立春帖子　皇帝阁

彩胜年年巧，椒盘岁岁新。

君王千万寿，长与物华春。

周必大

周必大　立春帖子　皇帝阁

暖律催花花，晴晖活柳枝。

发生虽有信，造化本无私。

周必大

周必大　立春帖子　皇帝阁

选德庭前柳，朝来漏泄春。

等闲施御箭，穿叶捷于神。

周必大

周必大　立春帖子　皇帝阁

翠舆黄繖下祥羲，德寿宫中奉玉卮。

天上融怡和气满，人间那得不熙熙。

周必大

周必大　立春帖子　皇帝阁

新岁阶蓂九叶芳，乾元用九应春阳。

九州元载中兴主，九牧行称万寿觞。

周必大

周必大　立春帖子　皇帝阁

昕陛延贤日彻曛，金莲阅奏夜常分。

馀闲手点唐文粹，春昼长时分外勤。

周必大

周必大　立春帖子　皇帝阁

延英议政恰朝还，选德观书时暂闲。

昼漏稍衡高合报，教添内引两三班。

周必大

周必大　立春帖子　皇帝阁

景龙学士赋新诗，剪彩宫花插鬓归。

何似未央深驻辇，教吟春日得春衣。

周必大

周必大　立春帖子　皇帝阁

淑气潜飞玉管灰，无情草木得先知。

一如圣主行仁政，晨发岩廊夕海涯。

周必大

周必大　立春帖子　皇后阁

俭德闻中外，徽音继葛覃。

化行人自劝，何待讲亲蚕。

周必大

周必大　立春帖子　皇后阁

春入坤宁殿，夭桃暖更饶。

直缘心不妒，岂有壁涂椒。

周必大

周必大　立春帖子　皇后阁

何事新春胜旧春，阴阳顺序国安荣。

坤元永赞乾元大，月色常修日色新。

周必大

周必大　立春帖子　皇后阁

新年佳节喜相重，屈指元宵五日中。

雪柳巧装金胜绿，灯球斜映玉钗红。

周必大

周必大　立春帖子　皇后阁

千柱沉沉外第成，翟车拜庙礼容新。

进贤自昔无私谒，锡宠从今不计春。

周必大

周必大　立春帖子　太上皇帝阁

瑞雪收残腊，和风报早春。

祝尧千万寿，常与岁俱新。

周必大

周必大　立春帖子　太上皇帝阁

溥博仁由性，诚明德乃真。

岂能名荡荡，聊与万方春。

周必大

周必大　立春帖子　太上皇帝阁

去年春日盛，七十庆仪新。

今岁从头数，重过一万春。

周必大

周必大　立春帖子　太上皇帝阁

玉烛重开岁，璇杓复建寅。

谁知康寿殿，四序只长春。

周必大

周必大　立春帖子　太上皇帝阁

欲识通明殿，须看德寿宫。

圣君朝圣父，云捧两袍红。

周必大

周必大　立春帖子　太上皇帝阁

莫讶东风早，元从太极来。

腊寒犹半月，花已满头开。

周必大

周必大　立春帖子　太上皇帝阁

溥博参洪造，希夷法自然。

鸿名称盛礼，玉册趁新年。

周必大

周必大　立春帖子　太上皇帝阁

殿阁无为日，朝廷有道时。

椒淳重酝酒，花发万年枝。

周必大

周必大　立春帖子　太上皇帝阁

有道春偏好，无为日更舒。

齐心大庭馆，何处觅华胥。

周必大

周必大　立春帖子　太上皇帝阁

字缕黄金胜，酥□白玉盘。

不须夸百巧，百□□□□。

周必大

周必大　立春帖子　太上皇帝阁

俗阜登台乐，农祥击壤谣。

何人知帝力，尔极听垂髫。

周必大

周必大　立春帖子　太上皇帝阁

手把蟠桃植，何劳羯鼓催。

从今三万岁，十度看花开。

周必大

周必大　立春帖子　太上皇帝阁

一年好处是初春，十阁争先奉圣人。

彩胜宝幡簪帽巧，兰芽蔬甲族盘新。

周必大

周必大　立春帖子　太上皇帝阁

青阳布治周三纪，黄屋非心正九年。

圣子有为今出震，天公不宰旧乘乾。

周必大

周必大　立春帖子　太上皇帝阁

□□□□□□□，□□□□□□□。

□□一声争理鬓，官家来奉万年卮。

周必大

周必大　立春帖子　太上皇帝阁

气冲鱼钥敞金扉，风射蛟冰泮玉池。

从此苑中多乐事，和诗谁是沈佺期。

周必大

周必大　立春帖子　太上皇帝阁

东郊何必舞云翘，太史休劳望斗杓。

欲识皇都春色动，两宫和气舜承尧。

周必大

周必大　立春帖子　太上皇帝阁

官家阅武向茅篱，供帐都亭看凯还。

凤辇过门亲献寿，春风先已满人间。

周必大

周必大　立春帖子　太上皇帝阁

楼名聚远倚晴空，无限风光入坐中。

岂是帝家移帝力，由来天子即天公。

周必大

周必大　立春帖子　太上皇帝阁

聚景园林花万重，外家车骑极雍容。

应讥汉戚多骄恣，马后徒劳戒濯龙。

周必大

周必大　立春帖子　太上皇帝阁

斗巧花枝金剪幡，夸多菜缕玉为盘。

君王賸欲娱佳节，总把时新辍大官。

周必大

周必大　立春帖子　太上皇帝阁

湖上春光次第还，夹街新展集芳园。

定知花木开偏早，惯识东皇造化恩。

周必大

周必大　立春帖子　太上皇帝阁

大巧都无迹可阯，春来物物自芳菲。

不因亲御香山赋，谁识当年造化机。

周必大

周必大　立春帖子　太上皇后阁

铜史供新历，壶天报早春。

桃花开阆苑，柳色动瑶津。

周必大

周必大　立春帖子　太上皇后阁

彩胜宜春字，流霞曼寿觞。

涂歌并里咏，地久对天长。

周必大

周必大　立春帖子　太上皇后阁

化国春偏好，慈闱日自长。

仙韶喧法曲，齐劝万年觞。

周必大

周必大　立春帖子　太上皇后阁

兴庆唐仪重，东朝汉会尊。

帝家春更好，日月照乾坤。

周必大

周必大　立春帖子　太上皇后阁

阆苑红初露，瑶池碧半涵。

春生从太极，化洽本周南。

周必大

周必大　立春帖子　太上皇后阁

白玉重镌册，黄金再铸章。

宫中饶乐事，大典对春阳。

周必大

周必大　立春帖子　太上皇后阁

冰泮西湖里，人游玉烛中。

非关风习习，端为乐融融。

周必大

周必大　立春帖子　太上皇后阁

彤管播徽音，年年姒佐文。

向来长乐注，溢美谩纷纭。

周必大

周必大　立春帖子　太上皇后阁

聚景贮壶春，仙关昼不扃。

小桃无数发，好幸彩霞亭。

周必大

周必大　立春帖子　太上皇后阁

郁郁纷纷三素云，元君朝帝庆新春。

琼楼玉女争迎拜，应许双成侍给轮。

周必大

周必大　立春帖子　太上皇后阁

旧疑庄叟大椿年，一度春回岁八千。

今见东皇与西母，谁言此语是虚传。

周必大

周必大　立春帖子　太上皇后阁

徽音有永坤宁殿，内助无劳德寿宫。

未问夭桃与秾李，先须歌咏二南功。

周必大

周必大　立春帖子　太上皇后阁

清晚鸣鞘下紫宸，玉觞椒酒寿双亲。

衮衣更得袆衣助，总道新春胜旧春。

周必大

周必大　立春帖子　太上皇后阁

东风一夜转熙台，日上瑶池绮席开。

可但六宫环佩响，重孙满眼贺春来。

周必大

周必大　立春帖子　太上皇后阁

柳色花光动建章，从今步辇日寻芳。

亭亭红繖随黄屋，万里驰驱笑穆王。

周必大

周必大　立春帖子　太上皇后阁

涌金门外风舒柳，师子园中日放花。

何事东皇催暖律，似迎西母探春车。

周必大

周必大　立春帖子　太上皇后阁

早正中闱妇道成，曾裨内禅母仪新。

如今永与勋华主，共享千春及万春。

周必大

周必大　立春帖子　太上皇后阁

两宫勤俭妇承姑，铺翠销金举世无。

茧馆新蚕家法在，民间应有裦兼襦。

周必大

周必大　连年视听不明有耳雨空花之对今岁尤甚戏成小诗

夜雨稀闻闻耳雨，春花微见见空花。

自怜他日盲宰相，今复痴聋作富家。

周必大

周必大　梁光远以予真置邱壑中

野岩非汝肖，山泽称吾舑。

珍重梁高士，深知谢幼舆。

周必大

周必大　林顺卿教授两为玉蕊花赋长韵富赡清新老病无以奉酬辄用杨吏君韵为

广文行实称才华，如节鸾和驭宝车。

曾燕琼林天一握，却吟玉蕊示三家。

大篇追补唐诗阙，盛事常留鲁頶夸。

别有冰姿延客住，白池賸种白莲花。

周必大

周必大　临川贡士徐子比先世有十万庄今唯一山岿然田间立曰独秀求予下语因

不须十万忆膏粱，有羡崔庄独遣荒。

独秀佳名今暗合，要三二别四壶方。

周必大

周必大　临川梁译投冰溪救母谢昌国作孝德记杨廷秀有诗次其韵译不仕年四十

王祥名冠晋公卿，大节亭非为剖冰。

救母如梁真笃孝，奈何不贵不长生。

周必大

周必大　临川梁译投冰溪救母谢昌国作孝德记杨廷秀有诗次其韵译不仕年四十

商丘本意得珍珠，河曲淫隈不可临。

亲已颠危心更切，眼看寒谷乃平林。

周必大

周必大　临贺太守简挽词

宣力曾扬善，何人范辖如。

一身忘险阻，多士极吹嘘。

幕府谁无敌，君才独有余。

主宾俱已矣，怀旧渺愁予。

周必大

周必大　凌阁学挽诗二首

南渡衣冠坠，俄然气象还。

向微公数辈，谁济国多限。

剑履星辰上，风流水石间。

名高仍寿考，天赋未全悭。

周必大

周必大　凌阁学挽诗二首

圣上开皇极，炎兴纂异书。

苍葭依玉树，清水映污渠。

自尔音尘隔，思公岁月除。

佳城空在望，无路祖丧车。

周必大

周必大　刘共甫枢密挽词三首

勋在居留地，名高宥密庭。

旄头期扫彗，箕尾倏骑星。

不相知由命，占天忍促龄。

平生经济策，付与简编青。

周必大

周必大　刘共甫枢密挽词三首

世抱忠精节，心睎社稷臣。

拖绅遗奏日，驰驿挟医辰。

谠论留丹扆，清班閟紫宸。

史鱼尸谏后，圣代不无人。

周必大

周必大　刘共甫枢密挽词三首

芸省翻黄卷，词垣赋紫薇。

年华飞电过，耆德晓星稀。

梅阁临风迥，滕城指日归。

怀贤并感旧，衰涕一时挥。

周必大

周必大　刘谏议挽词二首

早习唐蕡策，中为汉辅官。

伏蒲频尽节，当宁极隆宽。

身荷甘泉橐，家仍陋巷箪。

清名垂宇宙，犹足障狂澜。

周必大

周必大　刘谏议挽词二首

畴昔英游后，推尊辈行先。

班联容接武，坐立愧差肩。

我已无如老，公非不永年。

思贤仍感旧，衰涕两潸然。

周必大

周必大　刘讷画庐陵三老图求诗

同辞宦路返乡闾，两驌髄中间以驽。

前后顾瞻羞倚玉，支干引从偶连珠。

三人不用邀明月，九老何妨续画图。

从汉二疏唐尹后，相新相近此应无。

周必大

周必大　刘韶美监丞以予发策玉堂小诗送笔墨云腹囊英物吐长虹翰墨区区有底

风雨惊呼未霁虹，笔精墨妙策新功。

要令快草三千牍，故借泠然九万风。

周必大

周必大　刘氏兄弟写予真求赞时年七十

骨相屯，气宇尘。

浊不盈，舑不清。

视汝形，肖汝身。

无古心，无时名，

乃久生，真幸民。

周必大

周必大　刘仙才仲子俊示其父醉庵诗集索鄙句

蹇步媻珊到竹溪，病眸眩瞀乱金篦。

清风满座无尘事，遗墨盈编有旧题。

久羡山人居水北，今知诗社续江西。

醉吟跌宕谁能写，髣髴琳瑯识介圭。

周必大

周必大　刘信叔太尉挽词二首

今代诗书帅，收功百战馀。

人谁不开府，公独带除书。

死后家无檐，生前客有车。

轻财并待士，此意果何如。

周必大

周必大　刘信叔太尉挽词二首

不谓擒胡月，妖星犯将营。

伊吾空有志，谓上不成耕。

众议磨圭玷，他年听鼓声。

何妨筑高冢，为象顺昌城。

周必大

周必大　留别金陵韩帅二首

十二麟符玉截肪，腰间仍映带围黄。

化行江国春常草，讼息阶除日自长。

槐影缓趋三接昼，棠阴先满十连堂。

子渊去踏长安道，待赋中和奏未央。

周必大

周必大　留别金陵韩帅二首

再点宾筵又一期，千金敝帚赖提撕。

泮宫正采僖侯藻，太学俄甘吏部虀。

人似塞鸿春向北，心随江水日潮西。

太平勋业须公助，不用频年恋节犀。

周必大

周必大　留别苏仁仲通判

公才岂合尚题舆，天遣寒儒此曳裾。

午夜灯光曾共赏，三春乐事未全疏。

尊前窈窕传新唱，耳畔澜翻听异书。

此别不须勤怨惜，君王日日问严徐。

周必大

周必大　留题文氏双秀亭三首

身在江湖欲看山，山行还忆弄潺湲。

谁知里许双奇绝，碧玉青罗一望间。

周必大

周必大　留题文氏双秀亭三首

汀兰烟树两佳哉，六曲屏帏坐上开。

南浦彩云飞画栋，西山爽气在朝来。

周必大

周必大　留题文氏双秀亭三首

澄碧修眉固自奇，只愁门外苦喧早。

要知心迹双清处，须待人稀月上时。

周必大

周必大　六曹长贰观潮予以入直不预晡时大雷雨走笔戏蔡子平

雷轰万鼓勒潮回，无复亭前雪作堆。

应为尚书悭且涩，盲风怪雨一时来。

周必大

周必大　龙泉李宗儒师儒兄弟槐阴书院

君不见汉京辟雍载黄图，博士直舍三千区。

分行数百曰槐市，下有诸生讲唐虞。

又不见本朝肇启迩英阁，稽古隆儒号经幄。

西清枝翠似交舞，日暖花黄时细落。

君家欣慕名书斋，伯仲方将与计偕。

桥门且陪亿万计，朝路终驰十二街。

义郴文章妙天下，引喻牛行相君舍。

勉君植德企前修，他日儿孙攀逸驾。

周必大

周必大　龙泉项汝弼字唐卿卢溪书院

往闻澹庵评乡贤，有朋曰项如箎埙。

是非褒贬乃枝叶，孝友忠信为本根。

姓名不愿唱上第，诏旨特许旌高门。

化行同邑得模楷，经授犹子留渊源。

轻财重义续前烈，筑屋贮书贻后昆。

谁能渐磨入我室，毋但涉猎游其藩。

泉江况乃多侍从，远亲二郭近则孙。

学成衮衮上台省，健翮万里看腾骞。

周必大

周必大　龙堂院宗憃写真求赞次七兄韵

相将寻壑复经邱，潄石何妨更枕流。

得法龙须随七祖，休官郎将继牛头。

周必大

周必大　龙图阁直学士吴明可挽词二首

冠挂十年余，龄周八秩初。

锦囊遗槁富，紫橐赐金虚。

似白犹希白，如疏更景疏。

清风并亮节，付与汗青书。

周必大

周必大　龙图阁直学士吴明可挽词二首

忆昨经洪井，连朝点玳筵。

东湖波浩荡，南苑月婵娟。

偃饮惊三雅，恐吟羡百篇。

祗今悲旧事，何日奠新阡。

周必大

周必大　龙须道中

客劳田头饷，渠怜马上郎。

作劳并罄控，未用别闲忙。

周必大

周必大　龙学张彦父挽词

岂弟基岩邑，名声起使华。

台评扶国是，谏纸合谟嘉。

念昔陪东府，看公肃正衙。

班齐人立鹗，疏出字飞鸦。

汉履星辰远，江祠岁月赊。

负图官益峻，赐札礼弥加。

耄耋常称道，儿孙竞克家。

归全无一愧，殄瘁有长嗟。

周必大

周必大　隆兴癸未夏余年三十八自掖垣奉祠归道游麻姑山今又三十八年而知观

古观今犹换采椽，壮游我合变华颠。

方平再过凭相报，欲往从之问海田。

周必大

周必大　卢帅钱待制之望挽词

白鹿争看拥碧油，貂蝉锐欲出兜鍪。

初官事业追山盗，晚岁功名静海舟。

鹤唳八公垂破贼，虎飞万里欠封侯。

儒科有子传衣钵，积善徐卿庆未休。

周必大

周必大　庐陵道士罗尚逸能医眼善弈自湘中归写予真求赞复游湘中

黄冠多艺从仇仙，处士围棋伴乐天。

我不即师师即我，胡为邀我泛湘船。

周必大

周必大　庐陵主簿李子贤东顷示长笺用刘元城主簿可教事去秋复惠楚词皆未果

地跨江闽秀气兼，玉成界尺直方廉。

西曹久处习凿齿，高士谁知孙子严。

我愧元城题品重，君能楚些笔锋铦。

天门底用相吹送，公道今方拔滞淹。

周必大

周必大　鲁季饮敷文挽词二首

竞爽云间陆，同升天上张。

东堂联折桂，南省继含香。

风月三千首，金丝十二行。

初终全五福，似续付诸郎。

周必大

周必大　鲁季饮敷文挽词二首

自掺江南袂，思公岁月徂。

书来怀棣萼，老去重葭莩。

东粤仍闽粤，当湖遂镜湖。

堂成随一相，浮世竟何须。

周必大

周必大　陆务观编修以石芥送刘韶美吏部刘饮以劲酒二公皆旧邻也因其有诗次

芥辛酒苦却多情，田舍翁成妩媚名。

屋角风号天欲雪，胸中浩浩正春生。

周必大

周必大　陆务观编修以石芥送刘韶美吏部刘饮以劲酒二公皆旧邻也因其有诗次

自移家具失连墙，不复灯前共咏觞。

手里有诗怜指动，畒边无分笑头方。

周必大

周必大　陆务观病弥旬仆不知也佳篇谢邻里次韵自解

闭户十日雨，陆居如坐舫。

吾身固已困，未省子疾状。

昨朝拜床前，不敏只自怆。

萧然维摩几，高谢桓荣帐。

是身本何有，更虑不已恙。

全人豆肩肩，大瘿谁畒盎。

掷杯蛇自去，静耳蚁为谅。

乃知阅肘后，未免信纸上。

大哉横气机，寄此语清壮。

我虽问疾晚，可以无怅怏。

周必大

周必大　陆务观之友杜敬叔写予真戏题四句他日持似务观一笑

西百官中识放翁，四年上下日相从，

如今鹤伴山鸡舞，羞对云间陆士龙。

周必大

周必大　鹿鸣宴坐上次钱守韵

制举巍科世有贤，闻孙传业中兴年。

贡才合益诸侯地，宠饯真开刺史天。

有弟已容诗布鼓，无能仍许鬻栀鞭。

太平故事西崑体，指日皇都万口传。

周必大

周必大　罗主簿妻朱氏挽词二首

早岁从孙宝，中年训孟轲。

节高资内助，机断激儒歌。

枳棘鸾先逝，云霄鹤正摩。

即看膺命服，何遽掩卷阿。

周必大

周必大　罗主簿妻朱氏挽词二首

素幕帷堂日，青乌甫竪时。

薤凝朝露冷，树动晚风悲。

七十年无憾，平生壶有仪。

孝哉难与谷，犹恸蓼莪诗。

周必大

周必大　茅山刘先觉高士绘云琴图求诗次杨廷秀韵

目送归云膝抱琴，山林犹恐不高深。

应怜三十年前客，扰扰尘心损道心。

周必大

周必大　门客郑安世写寿星求赞

谁把江西一幸民，强摹南极老人星。

穹龟鹿鹤朋三寿，伴我松根劚茯苓。

周必大

周必大　孟郡王挽词二首

炳灵崧岳古诸姜，令德高标对宠光。

位冠西枢筹运幄，班高左棘绣为裳。

丁年声誉佳公子，二纪功名异姓王。

人物风流今已矣，空令吴越咏甘棠。

周必大

周必大　孟郡王挽词二首

祥源总使奉真游，藏室提纲接胜流。

书蠹只知三馆乐，盘鲭不斗五侯羞。

名山早晚寻黄石，逝水须臾失夜舟。

白马素车分散后，何人更忍过西州。

周必大

周必大　秘阁檐摧李监仁甫得湖北漕用温公故事作小诗送之

台门屋坏中丞去，秘阁檐摧少令归。

赖有温公遗事在，故应早晚入黄扉。

周必大

周必大　明堂庆成二十韵

亲飨严三岁，邦彝重九筵。

祖宗垂统大，天地着功全。

惟睿崇昭报，于时展吉蠲。

发挥皇佑日，润色绍兴年。

稽古千龄契，斋心十日专。

揭名新扁榜，书册屏荤膻。

假庙阴云剥，升禋皓月团。

无风摇烛影，有瑞灿星躔。

不值连宵雨，那彰倏霁天。

贰觞犹翼翼，百拜愈乾坤。

归次徒劳奏，回班特许杒。

贺仪随仗入，霈泽御楼宣。

献胙金丝合，簪花锦绣鲜。

慈皇颜有喜，圣孝古无前。

和气腾都邑，欢声遍海壖。

祺祥应曼羡，寿禄自绵延。

臣也刍荛贱，恩斯雨露偏。

执绥华盖里，草赦玉堂边。

第颂甘居后，逢辰幸独先。

四方今日靖，申诵我将篇。

周必大

周必大　某绍兴甲子赴试此地卜居今十年三历秋举每遇中秋必与亲旧歌舞之今

上元甲子此攻坚，卜筑安居正十年。

登堞遥观灯夺昼，归家却赏月流天。

丹台旋葺新炉灶，绛帐都抛旧管弦。

赖有故人将骥子，功名不断复青毡。

周必大

周必大　某昨蒙宝文待制辄送扬州红都胜欲占小诗叙谢怯大巫而止兹者贤郎明

红药何年有，繁花扫地无。

风光分谢砌，根拨记江都。

两两丹山凤，炎炎赤水珠。

春衫谁氏女，比并强施朱。

周必大

周必大　内直以金橘送七兄

昼卧玉堂殿，眼看金弹丸。

禹包经岁月，郑驿助杯盘。

黄带霜前绿，甘移醉后酸。

江湖有兄弟，此日忆团栾。

周必大

周必大　南城吴氏记予七十三岁之颜

蟠木离奇，病鹤摧颓。

以若形骸，而卜襟怀。

无才无能，不竞不猜。

十目所视，人焉廲哉。

周必大

周必大　南园筑小堂邻里侯昫献上梁文戏成小诗记实解嘲

半亩园林数尺堂，凡花疏竹小池塘。

平泉绿野休相笑，事业功名合自量。

周必大

周必大　能仁监寺智超为予写真求赞

前生坐下一高僧，失脚中元自怨辰。

但记本来真面目，何须悔现宰官身。

周必大

周必大　年家太夫人郑氏挽词

早适王孙贵，中成令子名。

齐眉馀妇顺，截发助交情。

三釜应天相，重泉奈日倾。

升堂今已矣，泪洒越溪横。

周必大

周必大　聂粹写真求赞

三年监州再摄州，家置绘像争借留。

便当紫绶朝冕旒，念我青笠操渔舟。

携此鼠目而麞头，归来高阁包春秋。

他年持节寻旧游，却校形容知似不。

周必大

周必大　欧阳邦基母曾氏挽词

章拜通明旧，书刊劝戒新。

谁欤生此子，贤矣若而人。

慈孝平生事，康宁九十邻。

令君千字诔，四美得铺陈。

周必大

周必大　彭孝求以绿野行送芍药数种鄙句为谢

占断春光及夏初，琉璃剪叶朵珊瑚。

休论花品同而异，且咏诗人乐且吁。

北第莫辞金凿落，南禅争看玉盘盂。

彭宣微恙何妨醉，自有娇痴婢子扶。

周必大

周必大　彭孝求以诗送芍药云今年厄闰不佳且许红都胜不至云待明年戏答小诗

厄闰黄杨古所传，翻阶红药岂其然。

明年果得真都胜，便是双鷌一箭穿。

周必大

周必大　彭永州夫人挽词

梦虺端由庆阀钟，采萍来助大夫共。

化行闺壶衣无绿，行应箴图管有彤。

石窌方生汤沐邑，黄堈俄掩斧堂封。

不须更续更生传，自有丰碑记肃雍。

周必大

周必大　平江颜侍郎挽诗

吴门自古俊髦多，中外推公政事科。

议礼不妨丰酒课，治繁犹暇讲禅那。

榻前屡记宣除目，川上遥怜逐逝波。

底用镌碑纪廉直，乡评正自不消磨。

周必大

周必大　平园创三层楼子直秘书远贶新诗有山中宰之句自念挂朝服筑层楼偶与

弘景挂冠永明年，筑楼三层家政传。

俯听松风辄欣然，时人望之疑是仙。

天教轻捷游方外，自喜向来不为宰。

耄期犹且有壮容，誓戒何妨临鄮海。

周必大

周必大　平园老叟周某敬读次对兄芙容绝句叹服不已效颦于后

秋花少似春花红，眼明见此木芙蓉。

斜临野水作清镜，似照晓妆浓未浓。

周必大

周必大　平园之北有荷花数亩张彦和兄弟以售于予戏作小诗

红红白白满方塘，风度人言似六郎。

属我属君何必问，匡庐莲社有周张。

周必大

周必大　仆营小圃方两月而张坦夫示腴庄图有起予之意辄成鄙句

百年种德十年栽，映带云岩与月台。

无问四时留客醉，何曾一日不花开。

人人争羡富登览，物物岂知工剪裁。

我比樊须身更老，只今学圃亦悠哉。

周必大

周必大　七兄初约登新楼作重阳敦前岁之盟适病足不能出佳篇送鱼酒且及二苏

遍走三台一日中，前年乐事转头空。

新楼期对萸并菊，旧约翻吟雨与风。

鱼绕长江殊有味，酒簄大畒浩无穷。

登临何必拘重九，脚力强时信即通。

周必大

周必大　七兄夜以小诗相戏走笔和韵

小蛮未解啭莺簧，凿壁偷分富烛光。

不是庞公灵照女，谁为作起予商。

周必大

周必大　七兄以庚戌重阳前解江东常平印泝江而归先寄二诗次韵

早日常同席，中间屡话离。

吕梁今破梦，曹发共深期。

菊圃新开径，茅斋正筑基。

不妨风雨夜，酌酒更论诗。

周必大

周必大　七兄以庚戌重阳前解江东常平印泝江而归先寄二诗次韵

春驾轻车上九华，秋乘大舸泝风沙。

欲抛彭泽追元亮，何待龙山宴孟嘉。

行止非关人力胜，清平自有部民夸。

征帆冲雨何时至，东望牙樯眼屡花。

周必大

周必大　七兄以诗相迎次韵

昔作匆匆去，今成缓缓归。

江山苦招隐，鸥鹭信忘机。

已分渔舟老，还思雁序飞。

天公知客意，帆饱水生肥。

周必大

周必大　七月十四日江西美约周愚卿兄弟及许景阳相过共观鹤雏羽毛褐色因饮

起来汗浃似翻浆，容带清风变早凉。

鹤子曳衣犹浅褐，鹅儿对酒已深黄。

白莲近揖三千女，丹荔遐招十八娘。

但把槐忙付年少，不妨老伴燕林塘。

周必大

周必大　七月十五日邦衡用前韵送薰衣香二贴次韵为谢

天香犹带曳裙霞，银合行参到阙茶。

賸馥欲沾吾臭味，普薰聊发善萌芽。

心清此去夸僧舍，意可由来出内家。

乞与博山添正气，崭岩曾辱更生嘉。

周必大

周必大　前岁冬至与胡邦衡小语端诚殿下道值夏旧事今年邦衡举易纬六日七分

青城小语庆新阳，共向红云拜玉皇。

六日七分惊岁月，五更三点忆班行。

属车谁从黄麾仗，钓艇还飞白羽觞。

犹胜去年三馆客，十人八处耿相望。

周必大

周必大　钱守青原瑞霭图

青原台成知几春，倚栏但爱江山新。

那知遇事发奇秘，使君着眼惟忧民。

鲁台当年有故事，首验云黄期岁美。

凤翔仙伯记新亭，不志游观名雨喜。

纷纷烟霭何足祥，丰年上瑞不可忘。

江头白粲连万樯，賸与官家实太仓。

周必大

周必大　钱文季状元去春用杨吉州子直韵赋玉蕊诗老悖久稽奉酬今承秩满还朝

昼揽群芳博物华，夕披众说聚萤车。

花来北固无新唱，诗到西崑有故家。

乡里孝廉流泽远，弟兄科甲搢绅夸。

盍归史馆开群玉，徐步词垣判五花。

周必大

周必大　青衣道人罗尚简论予命宜退不宜进甚契鄙心连日求诗为赋一首

亦知磨蝎直身宫，懒访星官与历翁。

岂有虚名望苏子，谩令簸恶似韩公。

时清早退人谁肯，命薄当閒我自通。

破戒问君君会否，几人于此不相蒙。

周必大

周必大　青原祖灯监寺屡问予久不入山写真戏题

欲作青原挂搭僧，传闻米价逐时增。

绕腰三篾非难事，空腹何能念葛藤。

周必大

周必大　清源知藏僧法源写真求赞

精不摇，神不骄，鬓任髡，颜任凋。

人扰扰而胶胶，尔寂寂而寥寥。

知壶子其谁何，异渔父之堪描。

往壁观以默照，免室迩而人遥。

周必大

周必大　顷尝梦至善生院赋诗一联己丑七月十三日因游续成一绝

门外千竿竹绕墙，清风终日注回廊。

五年未续梦中梦，得得来追三伏凉。

周必大

周必大　顷创棋色之论邦衡深然之明日府中花会戏成二绝

局势方迷棋有色，歌声不发酒无饮。

明朝一彩定三赛，国手秋唇双牡丹。

周必大

周必大　顷创棋色之论邦衡深然之明日府中花会戏成二绝

醉红政不妨文饮，呼白从来要助欢。

棋色应同三昧色，牡丹何似九秋丹。

周必大

周必大　顷在道中闻邦衡侍郎将进周礼新解尝赋诗就为六月三日寿或谓名在丹

九十谈经似子春，三公虚位待平津。

礼文元秉周邦旧，义训重颁楚老新。

鸱阁行看迎太宰，象篦应记讲庖人。

太平致了阴谋息，方信儒真道粹醇。

周必大

周必大　请卢帅乐语口号

三月春光未肯休，两邦宾主总风流。

照阶旌旆交辉映，环座笙歌竞劝酬。

尚有长红强半在，休辞大白十分淳。

介圭早晚催归觐，应记台城此日游。

周必大

周必大　庆邦衡生朝用去年韵

劲气危言五十春，今骑厩马踏天津。

葵倾夏日心弥切，松度秋霜色转新。

鼎鼐调和知有日，君臣庆会岂因人。

周流四府须三纪，寿斝休辞痛饮醇。

周必大

周必大　庆东宫生辰

圣祖基长发，皇家庆远覃。

金轮常御极，银榜夙占男。

萸节辰迟五，蓂阶荚度三。

英姿同父祖，秀气集舆堪。

仁孝由天纵，温文亦性涵。

两宫今并事，三善此谁惭。

玉佩班昕肃，牙篦道日谈。

俭宁从节苦，正每斥言甘。

甲观兰开殿，南阳菊映潭。

名参周发诵，寿百古彭聃。

政省叨峨弁，宫僚阻盍簪。

宾筵应秩秩，钟鼓梦韽韽。

周必大

周必大　庆东宫生辰二十韵

二圣仁无敌，元良敬有加。

一丁昌火运，三合聚皇家。

帝子初朱芾，天孙更绿车。

东储今启诵，重庆昔勋华。

异表温而厉，英辞正且葩。

日三朝蠖瀋，明两照幽遐。

周鲍吾何嗜，齐蒿尔自邪。

金昭全粹质，玉裕绝纤瑕。

唐范刊讹谬，丘经辨等差。

处心宗淡泊，论乐鄙淫哇。

摛藻书盈轴，穿杨箭列靫。

共知文武备，频拜圣神嘉。

盘露清承掌，窗风冷度纱。

佳辰蓂四叶，乐岁粟千秅。

呈瑞芝生草，延年菊试花。

震维春不老，鹤禁寿无涯。

喜气均三殿，恩颁出正衙。

流香传御酒，七宝簇宫茶。

钉坐麟为脯，堆盘枣胜瓜。

子生同九月，鲁国谩多夸。

周必大

周必大　庆东宫生辰四首

太阳象真主，阳月应诞期。

少阳比储君，生近重阳时。

明两盖自然，何待卦画知。

形容谩辞费，咏取重光诗。

周必大

周必大　庆东宫生辰四首

崔豹称明君，如月有规轮。

戴暠论副德，桂满自长春。

况乃秋夜永，万里无纤尘。

愿歌重轮句，照耀率土滨。

周必大

周必大　庆东宫生辰四首

季秋日在房，房心乃明堂。

煌煌心前星，于兹侍天王。

休符协上象，九月诞元良。

太史言有证，重晖照无疆。

周必大

周必大　庆东宫生辰四首

旧闻西北海，巍然峙瑶山。

高辛贤太子，制乐山之间。

坐阅几春秋，不老常朱颜。

至今重其润，恩波浃人寰。

周必大

周必大　庆元丁巳予与伯威欧阳兄德源葛兄三讲丙午齐年会德源之子玢绘三寿

三为众，一日寿。

粃糠前，珠玉后。

非面朋，乃益友。

松竹鹤，同耐久。

周必大

周必大　庆元庚申华隐楼成其下明农堂新接牡丹亦盛开敬邀伯威德源二兄小集

花接门园记洛川，明农堂畔识丰年。

自量拾级身犹健，共约楼居意欲仙。

倚槛聊舒千里目，举头应侧万人肩。

那知宾主非刘石，枉作沙河酒席传。

周必大

周必大　庆元戊午重九天气晴和侍七兄提举监丞早集清都台午饭读书台晚集神

午风和气借春来，雨足黄花越节开。

要识重阳真富贵，弟兄一日历三台。

周必大

周必大　庆元乙卯某与欧阳伯威葛德源俱年七十适敝居落成乃往时同试之地小

结茅近市压平川，围棘争门想少年。

鹿记杨侯歌始举，鹤归丁令化飞仙。

诗场曾作推敲手，文会今随出入肩。

同甲唱酬殊未已，首篇聊记老而传。

周必大

周必大　丘成之司理明远阁二首

榜题聊复借扬云，千古行藏本自明。

此阁定非天禄阁，肯因寂寞便轻生。

周必大

周必大　丘成之司理明远阁二首

家传秘籍慕班斿，有子当追嗣与彪。

好事一甧如许借，楼前百榼果为丘。

周必大

周必大　秋官少常伯失杯复得乃好客之报来诗误认天意遂欲因噎废食走笔次韵

郭釜知藏几百杯，韦籯何止一尊罍。

冶金太盛应须跃，塞马重归岂是灾。

车到门前如可却，客来梁上若为回。

遂疑同舍真疏矣，明与刘叉亦壮哉。

周必大

周必大　去年会庆节初定上寿仪敕差翰林承旨今枢密洪景严摄殿中监执酒盏予

去岁兹辰侍赤墀，诏黄亲许奉瑶卮。

如今不及封人贱，犹对君王效祝辞。

周必大

周必大　去年孙从之示玉蕊佳篇时过未敢赓和今年此花盛开辄次严韵并以新刻

食菜曾饕三百囷，种花重看一番新。

洞仙旧赏轮无迹，工部高吟笔有神。

叠雪雅宜歌白雪，送春仍欲买青春。

向来伪帖今冰释，从此佳名遍广轮。

周必大

周必大　去秋芮国器以诗贺入馆今渠继来次韵

一自传刀梦，迟君已隔秋。

浪传迷弱水，未省碍虚舟。

天子方神武，狂胡敢寇雠。

应须汉充国，早晚与兵谋。

周必大

周必大　去夏邦衡胡侍郎生日尝因茶诗致善颂其语果验再赋一篇为大用长生之

寿杯又是酌流霞，醉眼还醒讲殿茶。

举世甿谣思旧德，隔年诗谶托新芽。

汉帷果庆登三杰，胡幕何愁不一家。

赐也多言如屡中，合分龙饼示旌嘉。

周必大

周必大　权州杨粹子直方以诗惠鹤雏次韵为谢

未解连轩赋鲍昭，且陪茫荡醉东皋。

初非日浴身原洁，何待天冲志已高。

羽服便能随羽扇，霜翎正合伴霜毛。

使君今是徐州守，会宴云龙乐且遨。

周必大

周必大　壬戌冬至胡季亨伯信仲威叔贤相过洛花一朵正开置酒赏之王南剑偶遣

霁色舒圭景，寒醅艳玉杯。

关讥方且闭，国色已先开。

幸有佳宾客，将何助笑咍。

共言长至日，底事矮人来。

周必大

周必大　任漕子严挽词

壮志宵兴着祖鞭，雄辞锐欲勒燕然。

一生仅踏金门地，半世常游玉笥天。

胜墅棋高无敌手，夺袍句好有新编。

高风高上凌云阁，那复观梅月照筵。

周必大

周必大　入直召对选德殿赐茶而退

绿槐夹道集昏鸦，敕使催宣坐赐茶。

归到玉堂清不寐，月钩初上紫微花。

周必大

周必大　三次韵答江西美

菲饮箪壶食与浆，淡交非复世炎凉。

佳名谁合戎州绿，妙语端由太史黄。

无怨不须移孔议，有情未可老徐娘。

荷香袭坐忘归兴，不觉昏鸦影渡塘。

周必大

周必大　三月二十八日春华楼前芍药盛开招欧葛二兄再为齐年之集次旧韵

老去犹思饮吸川，静中还喜日为年。

艾耆天畀如三寿，谈辨人惊似仙。

洞锁嵩峰偏入眼，丹成{左山右勾}嵝远齐肩。

定知乐事年年共，更看新诗句句传。

周必大

周必大　三月六日中宫生辰二府例以前四日就孤山四圣观设醮泛舟至玉壶环碧

东华正踏软红尘，却趁西湖祓禊辰。

历似明天时令正，春逢闰岁物华新。

流连花柳输豪侠，判断湖山愧隐沦。

尚拟鸣銮一游豫，还陪英衮奉严宸。

周必大

周必大　三月三日适值清明会客江楼共观并蒂魏紫偶成二小诗约坐客同赋

上巳清明共一时，魏花开处亦连枝。

前身应是唐宫女，犹记昭容双袖垂。

周必大

周必大　三月三日适值清明会客江楼共观并蒂魏紫偶成二小诗约坐客同赋

修禊归来却踏青，临流谋野两关情。

不如省事游春女，挑菜渚边看水生。

周必大

周必大　僧智印写乘成平园仰山三人真求赞

四海弥天两诞夸，人三为众转周遮。

明知诸相皆虚妄，弄假为真有甚巴。

周必大

周必大　山谷自赞云作梦中梦见身外身福唐曾锡盛谈西湖水晶宫之胜因写予真

大患都缘有此身，笑看身外假为真。

梦中更作西湖梦，谁谓先生不到闽。

周必大

周必大　上巳访杨廷秀赏牡丹于御书匾榜之斋其东园仅一亩为术者九名曰三三

杨监全胜贺监家，赐湖岂比赐书华。

四环自斸三三径，顷刻常开七七花。

门外有田聊伏腊，望中无¤　不烟霞。

却惭下客非摩诘，无画无诗只谩夸。

周必大

周必大　尚长道见和次韵二首

诗成蜀锦粲云霞，宫样宜尝七宝茶。

压倒柳州甘露饮，洗空梅老白膏芽。

睡魔岂是惊军将，茗战都缘避作家。

怪底清风失炎暑，朝来吉甫诵柔嘉。

周必大

周必大　尚长道见和次韵二首

钟山处士映高霞，止酒惟亲睡起茶。

远向溪边寻活水，闲于竹里试阳芽。

一鸥休问帝前席，七碗且同僧在家。

所愧叔孙无五善，若为重拜晋君嘉。

周必大

周必大　绍兴丙寅侍伯父赴辰州宿长沙驿今四十七年驿敝重修感旧成诗录呈子

朝宗元以汴为京，闽广江湖此问津。

南渡苦无三宿客，北征时有五溪宾。

壮游我亦深怀旧，传舍人皆劝作新。

契阔谁怜今四纪，欲论前事只三人。

周必大

周必大　绍兴庚辰九月二十三日与浙东权帅同年程龙图并试玉堂庚寅岁由少蓬

当年给札踏金銮，重到依然九月寒。

学士策询学士策，秘书官试秘书官。

自怜绿鬓非前度，尚喜青衫总一般。

寄与浙东程阁老，莫矜红旆笑儒酸。

周必大

周必大　绍兴庚午某与安成刘逢辰秋闱同荐逢辰四子伯德礼淳熙甲午解魁登第

丁年韦布逐槐忙，结绶王畿四纪强。

只把衣冠挂神虎，梦回犹未熟黄粱。

周必大

周必大　绍兴庚午某与安成刘逢辰秋闱同荐逢辰四子伯德礼淳熙甲午解魁登第

鹿鸣旧籍晚重看，翰墨场中兴久阑。

同榜诸郎皆举首，老夫安得不衰残。

周必大

周必大　绍兴甲子予待试庐陵辞曹厅是秋失解后六年乃与计偕考官七人今惟提

未冠来随举子忙，当时已似失林獐。

而今年貌那堪画，手种堂前树亦苍。

周必大

周必大　绍兴甲子予待试庐陵辞曹厅是秋失解后六年乃与计偕考官七人今惟提

五十馀春一远庄，耕夫虽老未抛荒。

审言堂上新司户，子厚书中顾十郎。

周必大

周必大　绍兴三年十月丙辰长沙郡贡士三十人于公堂太守周某赋诗一篇代鹿鸣

风雅因遗楚，离骚遂变湘。

江山清得助，日月烂争光。

之子俱勍敌，斯文合擅场。

三元犹未远，准拟再名坊。

周必大

周必大　十二月二十二日葛守送羊羔酒戏占小诗

马乳三年隔大官，羊羔今日倒芳樽。

浅基低唱非吾事，醉梦惟应踏菜园。

周必大

周必大　十二月十九日饯别刘文潜运使明日书来云醉梦中作小诗但记后两句为

幽人门巷冷如冰，使节光华肯再登。

今夕青灯话三馆，明年何处说庐陵。

周必大

周必大　十一月二十七日刘公度徐用之许相过公度居忧止酒用之偶食素适有饷

平日何曾忘穆生，如今胡不饮公荣。

颇嫌性僻嵇中散，为怕情伤阮步兵。

美意正须羹碧涧，衰颜聊复饭青精。

更携天上新圆月，同试沙瓶雪水清。

周必大

周必大　十月九日陈诚之送菊花小诗奉答

十月风霜动，篱边菊始黄。

从来司历过，失不闰重阳。

周必大

周必大　十月十七日大椿堂小集胡从周季怀以予目疾皆许送白酒弥旬不至戏成

畏疾甚畏威，目昏口止酒。

尔来时一中，免使论薄厚。

仪康业废祀，酿具散莫纠。

采药山已焚，种秫时转后。

门稀问字客，室乏借书缶。

尚赖金石交，每顾贫病叟。

前时相娱乐，如对疏广受。

有浆不待乞，似验岁在酉。

今日扫风轩，明日芼园蓛。

白衣两不来，往往化乌有。

颇闻继高会，沾醉牛马走。

宁忘伐木诗，酤湑吝朋友。

或疑决西江，耻复饷升斗。

胡不玩易象，樽簋纳吾牖。

二义倘未然，诺责何为负。

君兮优阮籍，仆也减兖守。

结交十五年，果可不饮否。

食言能无肥，有孚乃免咎。

速宜倒糟床，走送昔与{搜扌换酉}。

勿学比舍郎，夜半招吏部。

周必大

周必大　时久阙雨回西美柬就附小诗

君能多益办，我鼓再而衰。

安得催诗雨，心摇毕月离。

周必大

周必大　使臣李汝发写平园真求赞

人皆炎热之畏，我爱夏日之长。

耳百尺之松风，挹双沼之荷香。

发固知其种种，容何事乎堂堂。

尚从游于留侯，免形似乎六郎。

周必大

周必大　使臣宋千龄写平园老叟真于松竹之间从以鹿鹤龟求赞

向来结绶事华勋，老去抽簪爱水云。

但得松筠无异药，何妨鸟兽与同群。

周必大

周必大　使臣俞允迪赴萍实税官写平园老叟真求赞

往来四度过萍乡，斗实谁能辨有亡。

尔欲常常如对我，莫增酒课罔征商。

周必大

周必大　使臣周允写平园老叟真于松竹龟鹤间戏赞

松可以傲霜雪，竹可以延风月。

龟巢叶而养气，鹤鸣皋而戢翼。

置闲身于四物，聊窃名于五一。

周必大

周必大　适蒙折简见约烹茶再次前韵

清明过后日初迟，春服成时瑟渐希。

浪蕊总随流水远，名花独待羽觞飞。

催开已奏清平调，唱彻犹须金缕衣。

活火新泉太清绝，何如沉醉咏而归。

周必大

周必大　四次韵

只因瑞露酌天浆，解后移尊赴晚凉。

眼看碧幢擎盖绿，心惭白鹄立槐黄。

饮随人量陈三雅，兴入诗怀咏四娘。

云黑月离今验矣，共欣甘雨溢陂塘。

周必大

周必大　四景诗似欠一篇五更枕上足成之录呈西美司书勿劳属和仆亦偃旗闭垒

甘寒何必柘为浆，也解逡巡造醴凉。

更喜鹤鸣添子和，休因荔进引蕉黄。

花如宋玉窥邻女，诗似刘郎问泰娘。

只欠西湖双画舫，便疑风景类钱塘。

周必大

周必大　四禽

人言百舌巧，暑至辄无声。

不如鸠虽拙，四时知阴晴。

提壶劝我饮，我醉谁解酲。

布谷独可听，要当早归耕。

周必大

周必大　送别邢怀正直阁赴江西提举二首

大江西畔米流脂，敛散新陈倚绣衣。

旗展春山千岭暗，霜飞暑路万艘归。

朝家法备农商信，台府官闲案牍稀。

庐阜虎溪天下景，未妨行部款禅扉。

周必大

周必大　送别邢怀正直阁赴江西提举二首

二年疏懒累深知，喜见皇华授节时。

归里欲依东道主，登畿恰负北山移。

黄间遥想前驱弩，白下空攀远别枝。

坐席未温公入觐，却教南荡候旌麾。

周必大

周必大　送蔡迨赴桂阳令

工部诗题满剑川，仪曹文笔照湖南。

身行蜀栈曾幽讨，舟挂吴帆又饱参。

睎骥有心真自得，拔茅无术定谁惭。

金兰正好追英彦，蒲谷翻令试子男。

县古荒祠怜义帝，地灵胜槩忆苏躭。

冰台小试医民瘼，帛幅高张律吏贪。

卫飒化行先礼教，茨充美政是耕蚕。

故家遗俗今无几，往行前言孰可谈。

鸿雁峰高书晨击，骊驹歌阕酒空酣。

伊予已卜江湖隐，灵寿何时寄草庵。

周必大

周必大　送蔡德辉教授三首

天马元从西极来，频年伏枥伴驽骀。

如今始觉升沉异，万里追风道路开。

周必大

周必大　送蔡德辉教授三首

晓折台城杨柳枝，夕登瓜步佛貍祠。

请君收拾江山助，归和薰风殿阁诗。

周必大

周必大　送蔡德辉教授三首

几回送客大江头，今渡江头特地愁。

岂是阳关动凄怨，同僚情分正绸缪。

周必大

周必大　送道士张唯深

出世须抛世俗文，休论何逊与阴铿。

但求仙伯三年艾，会向弥明顶上行。

周必大

周必大　送邓漕移帅扬州二首

碧幢红旆拥西风，几点淮山落眼中。

卧辙正看留使者，褰帷早已识元戎。

儿童骑竹迎并牧，父老封棠记召公。

人望汲卿居禁闼，淮扬只恐又匆匆。







卷537

周必大

周必大　送邓漕移帅扬州二首

闻道维扬地望雄，风流人物似江东。

六龙前日临淮海，五马由来说醉翁。

璧月几桥留夜色，珠帘十里待春风。

遥知九日平山会，笑插茱萸满鬓红。

周必大

周必大　送冯圆仲吏部出守邛州

战伐惊前日，安危决此时。

诸侯今有望，万里子何之。

市骏甘求骨，呼鹰苦待饥。

寸心悬日月，不为去来移。

周必大

周必大　送冯圆仲吏部出守邛州

锥末藏铦利，刀头惬寝兴。

为郎非白首，补郡有高能。

交分看前辈，离愁愧老僧。

亭亭望中塔，高处待重登。

周必大

周必大　送葛谦问运干

少年扶犁事西畴，老隌英游帝王州。

才高韵胜各有得，志合情亲君更优。

离筵忽席洛定鼎，戌期云异齐葵丘。

君行共叹空冀北，我衰谩作周南留。

欲持菊觞止君饮，单车已戒难停辀。

欲挽长条赠君别，金城柳落空悲秋。

悲秋惜别置勿道，资望久合登瀛洲。

仙凡一隔在何许，指点蓬莱云气浮。

周必大

周必大　送光禄寺丞李德远得请奉祠

君家临川我庐陵，两郡相望宜相亲。

长安城中初结绶，石灰桥畔还卜邻。

扣门问道日不足，篝灯照夜论心曲。

寸莛那许撞洪钟，跛鳖逝将随骥騤。

闻君上书苦求归，君今岂是当归时。

满朝留君君不顾，我虽叹息何能为。

莫攀杨柳涛江岸，莫唱阳关动凄断。

行行但祝加餐饭，潮落风生牢击缆。

周必大

周必大　送广西谭景先经干兼简赵帅朱漕

旧历南游上海航，今经铧觜上漓江。

元戎正值诗书帅，廉使曾临父母邦。

不惮客从南去再，要陪驿召北来双。

水衡自古同丞拜，岂必红蕖映碧幢。

周必大

周必大　送韩希道移漕江东

馈饷随萧不作难，秦淮今视汉秦关。

天开虎踞龙蟠处，地近鸡翘豹尾间。

洗印先经三峡寺，观风遍踏九华山。

尽收奇秀归诗稿，却趁赓歌供奉班。

周必大

周必大　送洪景卢舍人北使

尝记挥毫草檄初，必知鸣镝集单于。

由来笔下三千牍，可胜军中十万夫。

已许乞盟朝渭上，不妨持节过幽都。

吾君甚似仁皇帝，宜有韩公赞庙谟。

周必大

周必大　送胡子远出守汉州分韵得万字

三釜贵及亲，万户岂吾愿。

君今二千石，荣禄尚何论。

而况蜀汉间，相望两宿顿。

鹿辬从版舆，鸠杖杂戟鐏。

斑衣父老夸，昼锦士夫劝。

遥知四境内，和气销愁恨。

却应念主恩，未遽忘一饭。

试于温凊余，款款话缱绻。

仍谈西湖胜，幸及老人健。

相将下三峡，看复抟九万。

周必大

周必大　送梁山长老智显

秦人溪畔汉人山，万木参天六月寒。

写向汤休诗集里，老夫要作画图看。

周必大

周必大　送刘公度县丞赴江陵

投分复连墙，闲居味更长。

送春慵斲句，惜别怕传觞。

我正群麋鹿，君当骛髕髗。

但令同臭味，不必共行藏。

周必大

周必大　送刘子和教授赴赣州兼简府主洪景庐二首

伊昔青衿地，于今绛帐师。

家声传叔赣，宦学类先之。

久已鸮音革，居然鳣服宜。

谁开丞相阁，此士独非奇。

周必大

周必大　送刘子和教授赴赣州兼简府主洪景庐二首

藉甚书诗帅，中和正尔歌。

人留河内寇，帝念禁中颇。

余事裒丁志，多闻重乙科。

固无官长骂，解使客毡多。

周必大

周必大　送陆务观赴七闽提举常平茶事

汉皇亲召贾生还，京路争看北海贤。

却畏神仙足官府，便思风采烁云烟。

周必大

周必大　送陆务观赴七闽提举常平茶事

暮年桑苎毁茶经，应为征行不到闽。

今有云孙持使节，好因贡焙祀茶神。

周必大

周必大　送陆务观赴七闽提举常平茶事

鸾栖枳棘已多年，父老犹传主簿贤。

扶杖喜迎新使者，赤帷何惜与高褰。

周必大

周必大　送陆务观赴七闽提举常平茶事

疲驽久倦直明光，风味常思十八娘。

拟请一麾依故旧，得无公道学苏章。

周必大

周必大　送陆先生赴春闱

九重诏下选贤能，又见先生启远行。

离恨暗随流水去，朔风稳送片帆轻。

休嗟此日暌违事，预发来春晋锡荣。

一去鹏程应九万，始知佳梦合金精。

周必大

周必大　送陆先生圣修赴春闱

送君南浦惨离情，握手依依数去程。

日薄云浓风转劲，江寒水落浪还生。

此时执别仙舟稳，后夜相思山月明。

好把嘉猷献丹扆，中兴天子急升平。

周必大

周必大　送鹿伯可致政直阁兼简吴明可致政给事

垂车七十苦来稀，况是丁年解鞅韟。

神虎衣冠洪景挂，都门供帐仲翁归。

前衔新命俱郎宿，处士儒冠总少微。

林下若逢龙阁老，为言台岭转光辉。

周必大

周必大　送纶丞郡章贡

鸡犬新丰识，江山清献游。

吾宁忘旧隐，汝且事贤侯。

剩酌廉泉水，徐题戏彩楼。

明年更强健，亦欲理方舟。

周必大

周必大　送毛平仲

父祖同登六十春，相逢草草大江濆。

羡君不使囊锥见，笑我空将芰制焚。

闻道都人时载酒，未容俗客细论文。

他年小筑柯山畔，泉石风光賸欲分。

周必大

周必大　送七兄监庙赴南宫兼吾大兄知县二首

俊兄才学众人知，富贵功名自有时。

海运今看鹏怒击，韶成始是凤来仪。

状头谩诧文阶峻，榜眼常多紫绶垂。

家有郑公遗笏在，一闻吉语即相贻。

周必大

周必大　送七兄监庙赴南宫兼吾大兄知县二首

河梁曾诵送行篇，蜗角牛毛十五年。

毕竟中间皆梦尔，祗今相对各苍然。

萧萧暂隔连床雨，荡荡初行万斛船。

谁近上林看跃马，东阳诗句定先传。

周必大

周必大　送芮国器察院漕广东

星聚曾尊德，箕张客避风。

别离双鬓异，邂逅一尊同。

五岭皇华使，扁舟渔钓翁。

江分鸿不到，书札若为通。

周必大

周必大　送沈世德抚干还朝

元戎已趣曹装觐，上客难教俭幕留。

积雨半篙生别浦，清风十幅送归舟。

槐庭衮绣行虞侍，芸阁铅黄待校雠。

池有游鳞云有雁，尺书能寄故人不。

周必大

周必大　送石似之仓部出粹漳州

半刺临漳郡，荣归总不如，

棠阴三世旧，梓里数程余。

野老谈遗爱，儒先叩异书。

依乌带东壁，从此照闽墟。

周必大

周必大　送司农少卿杜起莘出守遂宁

识公七年前，青衫骑破鞯。

送公七年后，金章大州守。

穷达反掌耳，置之勿复论。

忆公出蜀日，避名如避喧。

神羊一在首，慷慨眉宇轩。

朝陈击奸疏，暮进兴邦言。

炎炎中郎将，解带西南奔。

矫矫内押班，挂冠神武门。

所以杜御史，姓名满乾坤。

人生有聚散，安所非游宦。

徵黄不作难，圣主方味谏。

周必大

周必大　送孙从之秘监归朝供职

蚤看媠鹏万里风，晚陪剑履大明宫。

谁知九郡提封广，还许三年使事同。

我合挂冠寻旧隐，君当补衮用新功。

中兴盛事人应说，五纪吾邦四少蓬。

周必大

周必大　送汤相守绍兴二十韵

汉辟萧居守，周兴毕保厘。

安危元注想，中外自随时。

忆昨生戎马，谁知死佛貍。

天其永我命，王乃大巡师。

收拾炉锤手，经纶管籥司。

南图忘震荡，北上得逶迤。

铜刻新符兽，金涂旧印龟。

从容时属耳，填抚效如斯。

帝意仍调鼎，亲荣宁拥麾。

班衣加画绣，通帛杂牙旗。

馀力今循霸，洪钧昔相夔。

斯民先已觉，此地更何为。

玉帛涂山会，银黄越将垂。

图经千古事，宾幕几人诗。

有客叨恩顾，无才负己知。

身留蓬岛直，梦度浙江湄。

投劾难何有，登庸恐不迟。

行逢三月禊，看即百钱赍。

祖饶纷离席，班迎指后期。

一夫非自喜，正为太平基。

周必大

周必大　送王龟龄赴越州宗丞

册府号冀北，一时聚奇材。

嗟我虽末至，尚及相追陪。

胡子真老骥，元章盖龙媒。

尔来厌名韁，蹙踏游九垓。

王子乃汗血，疑是西极徕。

忠精贯日月，声名震陪佁。

君王市骏骨，得此七尺騫。

秣以天山禾，贮之黄金台。

玉勒绣罗鞍，映带文锦鞯。

谓言开道路，亦复薄蓬莱。

乞归丞相府，连月书百回。

东郊台公姓，笑渡涛江雷。

奉身信美矣，体国安在哉。

帝家十二闲，何尝列驽骀。

迟子复立仗，来归勿徘徊。

周必大

周必大　送王嘉叟编修通判洪州

籍甚西枢掾，居然出处光。

人犹思贺监，天未起张良。

南浦云应碧，东湖柳正黄。

古来求别驾，不是薄星郎。

周必大

周必大　送闻人茂德删定归嘉禾

七年束带趁朝参，共喜儒林得指南。

经传注成头未白，公卿阅遍绶犹蓝。

秋来去国怀张翰，此去论诗忆郑覃。

别酒易阑情不尽，会凭清梦听清谈。

周必大

周必大　送徐漕移宪浙东二首

一去中台十九年，爱君忧国得华颠。

久疑使节留江上，稍喜除书近日边。

寒碧轩窗馀旧句，汗青简册奏新篇。

文章入相公家旧，沙路从今稳着鞭。

周必大

周必大　送徐漕移宪浙东二首

满岁蹒跚泮水间，独公不作腐儒看。

几陪佳客芙蓉幕，聊慰穷愁苜宿槃。

此去高山空自仰，向来流水为谁弹。

割鞭截镫知无益，但觉轮囷激肺肝。

周必大

周必大　送徐渊子知县朝奉还台

闻子才华自石湖，眼看清政似冰壶。

坊村不识催科吏，亭传焉知警捕符。

此去诣台凫举舄，向来行陌雉将雏。

朝回试望星辰履，倘许吹嘘上汉无。

周必大

周必大　送杨伯子知南昌县

往年饯尊公，出宰新吴县。

仁爱驯桑雉，圣明遇禾绢。

君今治南昌，家学世其官。

密令行教化，明庭集孔鸾。

煌煌牛斗间，宝气先后应。

卓鲁聚一门，谁续职方乘。

周必大

周必大　送杨子止赴郴守罗达甫之招二首

使君为郡入苏天，六月清风更穆然。

子到同吟仙井橘，公馀趁赏北湖莲。

周必大

周必大　送杨子止赴郴守罗达甫之招二首

谁传衣钵付扬云，卿子文锋旧冠军。

主合握兰宾折桂，来春吉语一时闻。

周必大

周必大　送喻宫教良能出粹会稽

拾遗羁旅鉴湖秋，太史崎岖禹穴游。

只驾贰车良自足，更营三釜复何求。

千山遍踏诗才冨，万壑临观史笔遒。

稍待政成归魏阙，便从麟阁上螭头。

周必大

周必大　送张端明赴召

春殿曾收最上科，甘泉扈驾早鸣珂。

金陵已奏三年课，玉烛宜调四气和。

周必大

周必大　送张端明赴召

家传圯上一编书，二纪论思只绪馀。

此去筹帷方倚重，赤松那得便从渠。

周必大

周必大　送张端明赴召

归粟招提刻翠珉，羯胡稽首叹名臣。

今闻整辔登廊庙，应有先声讋四雘。

周必大

周必大　送张端明赴召

管籥分来二十年，何人从此得朝天。

介圭入觐由公始，莫把题名取次镌。

周必大

周必大　送张端明赴召

曾以诗书化蜀人，更恢文教大江垠。

诸生亦有如何武，争咏三章转上闻。

周必大

周必大　送张端明赴召

心正能教笔不欹，古来书法独公知。

颜筋柳骨留萧寺，总是甘棠去后思。

周必大

周必大　送张端明赴召

尺一催归侍冕旒，邦人无路止前驺。

却因遥祝南山寿，小作台城十日留。

周必大

周必大　送张端明赴召

延英引对宠章新，都下传观拜辅臣。

沙路缓驱金腰褭，阁间新上玉麒麟。

周必大

周必大　送张端明赴召

公门如海亦如龙，解榻铃斋独见容。

惭愧深知何以报，岁寒千尺涧边松。

周必大

周必大　送张端明赴召

欲驱羸马从金鞍，顾藉微官进自难。

但愿斯民均暖律，小儒不叹广文寒。

周必大

周必大　送赵富文粹洪州三首

期集分携五载前，冲泥各上浙江船。

如今再赠城南柳，依旧黄梅夜雨天。

周必大

周必大　送赵富文粹洪州三首

花发河阳政早成，策勋恩擢佐藩臣。

鸡翘豹尾他年从，且作银章第一人。

周必大

周必大　送赵富文粹洪州三首

南浦飞云绕栋桴，西山爽气入鱼须。

公庭吏散文书静，许我他时解榻无。

周必大

周必大　送子开弟还江西

十年乐家居，岂知离别愁。

言游冠盖场，聚散靡自由。

子从何方来，访我金陵州。

情多语反默，喜极涕翻流。

不如并辔出，庶以写我忧。

沉沉长干寺，南轩清且幽。

乌衣访王谢，湮灭那可求。

却登览辉亭，下瞰白鹭洲。

群山竞合沓，万室相牵钩。

回首指钟阜，黎明戒前驺。

林泉与台殿，胜处皆穷搜。

纷纷六朝旧，莽莽今几邱。

吊古辙未环，剧谈兴方稠。

胡为理书剑，复欲从远游。

蹉跎六年别，邂逅半月留。

临分敢不尽，苦语诚非偷。

期子如良农，勤勤事西畴。

慎勿因水旱，而令废锄耰。

丰岁会可必，行行真有秋。

十月风霜动，待子江之头。

周必大

周必大　太和贡士陈诚之记予颜欲置远明楼昔白傅年七十一写真诗云鹤毳变绿

巍楼必欲称元龙，须写褒公与鄂公。

鹤毳鸡肤吾老矣，只宜簑笠钓船中。

周必大

周必大　太和彭孝求连年许芍药红都胜今方以唐律送一株小诗为谢

龙洲旧说红都胜，象罔今逢赤水珠。

更挽春衫来比并，如缠十万上江都。

周必大

周必大　太和芍药最盛有红都胜黄楼子为之冠昔山谷常宰邑篇咏极多独遗此花

红胜依稀如魏紫，缃楼彷佛似姚黄。

元丰诗尹浑无语，岂是参谋阙海棠。

周必大

周必大　太和县丞厅葺三亭于官廨曰真清曰特秀曰成溪又有读书台龙首池寄题

古来丞尚涉文书，近世何曾识吏胥。

不对溪山种桃李，官居真复似僧居。

周必大

周必大　太和县丞厅葺三亭于官廨曰真清曰特秀曰成溪又有读书台龙首池寄题

松竹林中读异书，公馀有味在三馀。

立之犹未登台阁，予不负丞丞负予。

周必大

周必大　太和县丞厅葺三亭于官廨曰真清曰特秀曰成溪又有读书台龙首池寄题

池疏龙首水循除，日暖游鯈得自如。

官已忘机民正乐，鱼今知我我知鱼。

周必大

周必大　太和宰赵嘉言造大舟付诸渡又停乡村酒坊代输其课绘二图各题小诗

争渡行人簇水边，水中鲛鳄惯垂涎。

从今何待跛男子，共载谁非利涉川。

周必大

周必大　太和宰赵嘉言造大舟付诸渡又停乡村酒坊代输其课绘二图各题小诗

摊酒催钱吏打门，那堪嫁娶画朱陈。

稍捐官府秋毫利，散作乡村浩荡春。

周必大

周必大　太守赵山甫示和篇次韵为谢

阿娇金屋聚芳菲，当御银环序妾妃。

龙女坠天顉素颊，鲛人出水织纁衣。

袖垂户外瞻双引，燕在宫中第一飞。

不用虫鱼笺尔雅，使君行合左符归。

周必大

周必大　太行皇太后挽词二首

瑞应兴沙麓，祥源发猯韦。

东朝方母育，沧海倏尘飞。

蟾蝉冰轮影，鳌翻地轴机。

宸心怀慕处，箧有五时衣。

周必大

周必大　太行皇太后挽词二首

妫沬芳声远，思齐圣德优。

湘妃初从舜，文母晚兴周。

养弃慈宁乐，神同永佑游。

凤车青羽盖，忍望浙江舟。

周必大

周必大　泰州守许寺正挽词二首

昔在西京日，名臣数次公。

人歌廷尉德，帝念颍川功。

出处君何异，修良誉亦同。

谁提班固笔，千古绍高风。

周必大

周必大　泰州守许寺正挽词二首

身袭黄门庆，腰悬紫绶龟。

未登知命岁，遽逼盖棺期。

风咽哀笳恨，云凝断垄悲。

只应潘岳泪，重忆悼亡时。

周必大

周必大　汤孺人挽词

叹息闺房秀，霜摧鬓未华。

女功丞相念，妇道里人嗟。

石窌脂田废，涛江粉旐斜。

西风看花泪，寂寞小窗纱。

周必大

周必大　陶渊明己酉重九诗一首某以此年此日舟次吉水距永和财一程耳辄用其

王觐十五载，归来稀旧交。

我鬓昔已华，今兹固宜凋。

去国甫重五，还家倏登高。

永和有兄弟，咫尺如烟霄。

缅怀江东使，地远心更劳。

遥知上翠微，江山胜金焦。

岂无茱萸酒，望望心郁陶。

相从会有日，永矣非一朝。

周必大

周必大　提辖官钟勤及其子可久写平园真睨蟾倚桂为生日寿

元丰壬戌，中元之夕。

仇池飞仙，浩歌赤壁。

今两甲子，明月犹昔。

嘉尔父子，记我颜色。

丹桂婆娑，银蟾皎洁。

愿言冰轮，常圆罔缺。

周必大

周必大　题安成刘江报德堂白爵图

孝行通穹壤，珍祥应鼓枹。

是家飞白爵，谁子泥青乌。

周必大

周必大　题刘讷画赵韩魏王文潞公司马温公欧阳文忠公王荆公苏文忠公黄太史

勋业文章各致身，精神未易写丹青。

八明三百年间事，付与承明著作廷。

周必大

周必大　题神冈庙其神盖六朝时刘竺使君也

岸断川平拔一峰，丹青剥落古灵宫。

邦人岁久忘遗爱，贾客时来乞好风。

二水有情犹磬折，霜枫无数尚旗红。

冈头故址宜亭榭，城郭江山尽眼中。

周必大

周必大　题耸寒图二绝

浪传魁梧越沧溟，过誉清夷得好铭。

今见画图寒乞甚，心声心画果难形。

周必大

周必大　题耸寒图二绝

道山仙圣典刑真，原庙功臣剑佩新。

归掩柴门无此梦，撚须画腹对斯人。

周必大

周必大　天池观文殊灯

代马腥膻暗五台，南方世界且徘徊。

一灯别是真知识，不用奔波学善财。

周必大

周必大　天庆知观萧惟清写予真求赞

尘满形容雪满头，分无仙骨到瀛洲。

希夷更请旁人看，曾急流中勇退不。

周必大

周必大　廷透用进退韵格赋奉祠喜罢感思诗次韵

寿宫均逸跨三年，谏纸停书剩几番。

闻道君王开献纳，岂容公子散神仙。

东华行踏京尘软，南涧休贪钓石温。

三字底须论十字，券钱何似给餐钱。

周必大

周必大　廷秀跋云琴图记高士被遇阜陵再赋小诗

羽衣当日望尧云，薰殿临风和舜琴。

龙已乘云弦已绝，披图我亦涕沾襟。

周必大

周必大　廷秀再用韵见寄末句易檀为兰故亦不复从前韵

修竹凌寒剑戟攒，何如绮绣媚千般。

炉薰锦帐朝衣夹，花颤金钗舞袖禅。

少态山茶空艳艳，多姿梅蕊恨栾栾。

西清垂意君知否，应记青绫握旧兰。

周必大

周必大　通直郎致仕刘楹挽词

殖学摛文众所推，掾州佐邑誉尤归。

羊羔德备尝缝革，神虎门高早挂衣。

斯疾顿乖今者愈，此生谁及古来稀。

遥瞻乌石冈边路，挽奠无从只泪挥。

周必大

周必大　同年刘辰告妻易氏挽词

曾师班女颂兄功，何意安仁悼德宫。

围解鸰原芳誉远，尘昏鸾镜玉容空。

萧骚风棘悲诸子，寂寞笙歌泣舞童。

莫讶无从出衰涕，良人契合四般同。

周必大

周必大　同年杨谨仲教授生日

玉笥岧巆秀倚空，清江汀滢日朝东。

杜萧安在王陈远，极贵长生总属公。

周必大

周必大　同年杨谨仲教授生日

伯起宜横讲殿经，若为临贺复庐陵。

朝来冠雀衔三鳣，敢贺先生自此升。

周必大

周必大　同年杨谨仲教授生日

孝行阴功未易量，从来家住玉田坊。

人间柳复三千岁，海上他时日更长。

周必大

周必大　同年杨谨仲教授生日

载酒过门欲寿公，酒杯有限寿无穷。

玉樽只在天西北，不惜年年为一中。

周必大

周必大　同年杨谨仲教授以诗庆予得郡次韵二首

谬向初元从九旒，坐狂朝迹自宜收。

虚名谁竞两蜗角，懒性敢居千骑头。

闻道宵衣劳圣主，有时夜舞忆神州。

二千石禄犹前却，何事真封万户留。

周必大

周必大　同年杨谨仲教授以诗庆予得郡次韵二首

才气峥嵘早断鳌，诗豪不独酒中豪。

其谁代匠频伤斲，之子良庖却善刀。

莫叹广文官独冷，绝胜州郡职徒劳。

泮宫方采僖侯藻，高士休寻仲蔚蒿。

周必大

周必大　同年杨谨仲示芗林诸帖皆以老杜相期惟童敏德谓不合学东坡殆非知诗

过江人物向汪曾，一世龙门未易登。

常恐斯文无砥柱，独推佳句有师承。

波澜正使来西蜀，廉陛何妨逼少陵。

天遣百年如卫武，会赓懿戒颂中兴。

周必大

周必大　同前

何幸天涯款绪馀，轩昂气概识雄图。

滔滔腹稿盈千轴，凛凛词锋敌万夫。

方对芝眉蒙数载，乍惊绛帐失规模。

从兹稳步青云上，始信沙堤梦不诬。

周必大

周必大　同前太行皇太后挽词二首

得道西王母，思齐古太任。

仙游归少广，人世失徽音。

阆苑桃空熟，稽山柏自森。

天心知舜孝，寒日惨多阴。

周必大

周必大　同前太行皇太后挽词二首

忆昨登中寿，梅觞庆九重。

回春方昼永，月掩遽云浓。

钟鼓沈长乐，蚕桑罢濯龙。

宣仁遗懿在，定谥独追踪。

周必大

周必大　同子中兄游龙须吉祥善生诸寺归至柞树渡大风雨中登舟

遍寻山寺穿云子，归戏风波踏浪儿。

事业如斯官给廪，庐陵米贵有人饥。

周必大

周必大　万安赖秀才家拾青楼二首

经术逢辰富贵兼，取名银艾未伤廉。

更须唤作藏书阁，别贮邺侯三万签。

周必大

周必大　万安赖秀才家拾青楼二首

高柳侵檐带绿烟，平林遥望倚青天。

诗人不必工摹写，留与恩袍色斗鲜。

周必大

周必大　万安韦邦彦字俊臣携王民瞻杨廷秀谢昌国绝句相过次韵勉之

卢溪笔力透天心，杨令文追正始音。

更读池塘惠连句，识君何待接清襟。

周必大

周必大　万安韦邦彦字俊臣携王民瞻杨廷秀谢昌国绝句相过次韵勉之

后学争欹雨后巾，前贤久泽雾中文。

韦郎勉力追三杰，他日人还傚五云。

周必大

周必大　王才臣求园中六诗杨秘监谢尚书皆赋　格斋

世事环无端，圣功井有汔。

欲知至不至，密验物交物。

周必大

周必大　王才臣求园中六诗杨秘监谢尚书皆赋　南谷

志士非匏瓜，焉能击不食。

毋安白驹空，请放鸣驺入。

周必大

周必大　王才臣求园中六诗杨秘监谢尚书皆赋　松庵

冬与滕六宜，夏与赵盾敌。

更有茯苓功，保君千岁质。

周必大

周必大　王才臣求园中六诗杨秘监谢尚书皆赋　腴亭

雨浥燕脂落，肌丰骨肉匀。

方知杜陵老，曾写此花真。

周必大

周必大　王才臣求园中六诗杨秘监谢尚书皆赋　竹亭

良夜月筛影，清晨风扫坛。

自合侯千户，何须斩万竿。

周必大

周必大　王才臣求园中六诗杨秘监谢尚书皆赋　庄敬日强斋

曲礼毋不敬，圣门恭而安。

少成复习惯，心广仍体胖。

周必大

周必大　王籍文学求读书堂诗

倚相端能记典坟，子羔未可治人民。

十年莫作攸之恨，万卷方知甫也神。

堂下从渠糟粕议，城南容我简编亲。

铁更三擿韦三绝，将圣犹然况后人。

周必大

周必大　王季海正言父宣义挽词

三世儒科独隐沦，功名岂必在吾身。

早看伯氏囊荷旧，晚喜郎君谏草新。

绛县人存疑甲子，论衡书就困庚辛。

遥知会葬车千两，絮酒淋漓卧冢麟。

周必大

周必大　往蒙丘宗元知县以佳句为寿今承解邱次韵赠别

百里人人卧去轮，儿从父老季从昆。

飞凫空恋古仙伯，展骥难留庞士元。

蟾桂影圆人欲别，骊驹歌阕客无言。

太微已动哀乌色，应待循良款相垣。

【卷08】

周必大

周必大　望皖公山

太婆岭独高秋浦，皖公山正望龙舒。

端如牛女隔天汉，不似彭郎近小姑。

周必大

周必大　文忠烈公居洛有丙午同甲会诗今执政府凡三位枢密使王季海参政钱师

文公八十会伊川，盛事于今又百年。

岂意苍颜华发叟，亦陪黄阁紫枢仙。

府居末至容连栋，班路前瞻愧比肩。

丁丙连干支合德，君臣庆会岂虚传。

周必大

周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚

群玉圈中作主人，紫薇花底会嘉宾。

风光总属程夫子，好念文昌寂寞春。

周必大

周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚

满架冰肌合碧云，翻阶翠袖映红裙。

玉堂只有金沙在，伴直明朝又属君。

周必大

周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚

酒颁挏马莫分甘，金赐麟蹄敢搯尖。

红白赏残堪底用，雨中折赠未伤廉。

周必大

周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚

从来引玉即抛砖，自笔囊空百不堪。

赖得酒酣须茗饮，聊将青子助回甘。

周必大

周必大　无心居士刘君挽词

应物无心善自宽，临财有义肯儒酸。

竹林逸老多馀庆，鸿苑奇书独饱观。

名父平生淹簿领，佳儿他日绍衣冠。

追思再世相逢旧，西望梅溪一永叹。

周必大

周必大　吴斗南架阁求梦芳亭诗

屈平流放楚江皋，萧艾丛中思郁陶。

君是国香人服媚，诗情端合反离骚。

周必大

周必大　吴斗南架阁求梦芳亭诗

枕中莫问熟黄粱，梦里何妨集众芳。

芸省翻书慵辟蠹，兰闱起草会含香。

周必大

周必大　芜湖宰沈约之端节惠诗编次韵为谢

令君到处即文场，未怕簿书期会忙。

神术有时朝赐履，赓歌无路赞垂裳。

彭州篇什元飞动，工部交游更老苍。

自古诗人贵磨琢，试看淇澳咏文章。

周必大

周必大　五次韵

客嘉合馈五先浆，竹好仍生一味凉。

天与冰肌胜傅粉，星驰火齐捷飞黄。

将雏华表疑丁冷，唤渡京江忆杜娘。

屡枉新篇谁可拟，一川烟草贺横塘。

周必大

周必大　五月南山蛟坏民田百亩胡英彦有诗次韵

旌阳昔屠蛟，勋塞天宇大。

涵淹此遗种，千岁不悔过。

良苗蔚怀新，倏作渺茫堕。

懦夫愧鼻祖，无策祗愁卧。

勇哉韩退之，切齿鳄为祸。

雄词坐以逐，岂必劳{左占右刂}剁。

有如卫承我，经物谁能涴。

清泉复化土，鱼鳖枯到剉。

从今仕执珪，先已最郡课。

周必大

周必大　五月三日游简寂食甜苦笋知观欧阳齐年求诗

疏食山间荼亦甘，况逢苦笋十分甜。

君看齿颊留馀味，端为森森正且严。

周必大

周必大　武岗太守罗挽辞二首

富贵由身致，廉勤守自然。

常珍惟脱粟，老伴只残编。

天已偿高寿，人犹望百年。

千车会葬者，谁间大夫贤。

周必大

周必大　武岗太守罗挽辞二首

忆昨登门日，蟠斋拥夜炉。

疾奸频齽齘，悼往一喑呜。

激烈看前辈，疲庸愧小儒。

英灵那戢木，尚想抗狂胡。

周必大

周必大　务观得曾吉甫茶反以诗见遗因次其韵

诗仙饷予北苑雪，正欲一洗东华尘。

道山廷尉俱梦事，唤醒野轩真主人。

周必大

周必大　戊午仲春同甲小集次旧韵

会老三人似颍川，同生绛县免疑年。

尊常有酒何妨醉，事每无心即是仙。

俭欲固应知足足，忘形谁问是肩肩。

香山已写丹青像，洛诵仍凭副墨传。

周必大

周必大　戊子岁除以粣代酒送邦衡邦衡有诗见戏仍送牛尾貍次韵

先生岂比习池徒，薄酝仍惭校尉厨。

献粣聊将追粔籹，餵糟只欲伴屠苏。

削肌知自何人手，灌顶疑尝释氏醐。

必许寻花兼问柳，敢辞挈榼更提壶。

周必大

周必大　西昌陈诚之送黄楼芍药仍枉长篇老懒不能次韵戏答二绝句连岁许红都

芍药名先记郑风，那因嘉木辨雌雄。

姚黄后出今亡矣，合把黄楼列上公。

周必大

周必大　西昌陈诚之送黄楼芍药仍枉长篇老懒不能次韵戏答二绝句连岁许红都

六一先生旧帅扬，分宁太史尹西昌。

只缘未睹红都胜，便似参谋待海棠。

周必大

周必大　西美司书赋生瑇瑁佳篇仍索鄙句奉和一首

衷甲藩身却误身，谁教全体黠斑鳞。

幸容生致池中物，忍使刳为席上珍。

剩买鱼盐便尔性，閒随龟鹤称吾真。

却思御合纹如豆，侍食钧天二十春。

周必大

周必大　戏示凝神庵张椿龄

仙师足厌踏京洛，亦复懒控茅峰鹤。

遗形聊示德充符，闭目定从陈铁脚。

周必大

周必大　显学尚书楼大防奉九十六岁之亲戏彩未央古今鲜俪远蒙五诗皆和鄙句

萱堂眉寿正增川，手种蟠桃莫计年。

得道身陪金母宴，应缘居近宝陀仙。

煌煌八座欢承膝，济济诸孙戏叠肩。

家庆新图争快睹，愿将摹本寄邮传。

周必大

周必大　祥符长老智华写余真求赞

五蕴皆空，四大和合。

昔者逢场，东涂西抹。

今兹面壁，有问无答。

似耶非耶，任师指拨。

周必大

周必大　向以书戏邦衡云某自庐山游西山当就迎公召节今邦衡有诗督此语不验

慧远遥同社，洪崖近拍肩。

松枝年纪万，棐实岁逾千。

径欲通天汉，忙因棹酒船。

午城均一握，易地即皆然。

周必大

周必大　萧端伟挽词

二顷良田数亩居，笔耕学殖世名儒。

兰闱初喜携儿去，蒿里旋悲与妇俱。

四季浇花非实相，百年种德是宏模。

素车会葬空闾巷，试问他人得尔无。

周必大

周必大　萧彦育顷年示诗篇且求次诚斋待制所赠佳句之韵尝许赴省时勉为之适

诗勿惊人日以昌，巍科只待赋阿房。

源深元自流三峡，干老今谁敌豫章。

肯向洛阳寻白傅，曾从江夏学黄香。

漠廷结绶君家事，不羡弹冠贡与王。

周必大

周必大　小诗戏王驹甫请来早转约伯威德源得善彦和志伯西美粹夫及愚卿兄弟

岩桂芙蓉映菊篱，小春仍上海棠枝。

畒头幸有茅柴酒，来看平园万户棋。

周必大

周必大　孝宗皇帝挽诗二首

圣德高难继，天心远莫推。

如何尧舜主，不与武宣时。

勤政精弥厉，平戎志竟赍。

唯留大风句，千古日星垂。

周必大

周必大　孝宗皇帝挽诗二首

移御重华意，微臣粗探端。

思陵三载服，文母万年欢。

方侍瑶池宴，俄藏禹穴冠。

余生卧江海，空有泪成丹。

周必大

周必大　新光州守赵师奭字国佐才高一世仕京口以谗废宰太和以忧归得郡待对

籍甚天支万事通，伤哉人爵一生穷。

飞英北固谗何极，游刃西昌秩未终。

千骑绝怜成画饼，八人乃忍助融风。

只因快阁长流水，遗恨滔滔向浙东。

周必大

周必大　新镇江通判蔡挽词

计相声名久不磨，庆余丰报属君多。

原鸰重遇非常主，庭鲤仍收最上科。

但使家声常燀赫，不辞官路独蹉跎。

仁人天岂惜眉寿，自要曾孙同逝波。

周必大

周必大　信国太夫人慕容氏挽词二首

门地荣听履，夫家世梦松。

初终无一欠，富贵有三从。

疾愈龙宫药，恩加象服封。

乘鸾期忽至，谈笑返仙峰。

周必大

周必大　信国太夫人慕容氏挽词二首

早暮阯游识，曾饕截发餐。

升堂乖宿约，禊洛罢荣观。

女史新彤管，宗臣泣素冠。

哀荣谁可拟，嘉佑富之韩。

周必大

周必大　徐教授写予真求赞

虽非戚戚小人儒，亦岂堂堂大丈夫。

写向广文官舍里，巍冠为我讲唐虞。

周必大

周必大　徐泾教授求六一先生赞

我不识公，而哀斯文。

稷言皋谟，宋艳班香。

四海所宗，一乡何有。

瞻之在前，瞠乎若后。

周必大

周必大　徐商老参议直阁进书登瀛创儒荣堂来索鄙句许示奏稿寄题

三孔三刘岁月赊，后来儒术数君家。

五枝旧折燕山桂，八月新乘海上槎。

方履圆冠无愧怍，西崑东观有光华。

牙签纵许窥青简，银海何堪眩黑花。

周必大

周必大　徐元敏察院顷和子中兄长篇语颇相属今承出使交广次韵送行兼简经略

少年同仕秦淮口，醉里殷勤扫花帚。

苍颜白发二纪中，梦断赏心并折柳。

非才晚污论思地，分察久观弹击手。

端方期不负耳目，诘曲谁能学跟肘。

善良无忧藜藿采，谗谄有类麏{上鹿下加}走。

三年执法念少休，万里立功图不朽。

遥知二十五州民，即日春风散醇酒。

吏惊绣斧指东海，士喜文星避南斗。

由来炎云多瘴疠，是处黄茅少林薮。

自从英英贤牧至，蔽芾棠阴地无丑。

同年相逢定倾盖，痛饮何妨暂濡首。

书来不用诧梅花，共说苍生苏息否。

周必大

周必大　徐稚山龙学挽词二首

有美传清雅，无憬问介通。

佥言宜仆射，累疏避司空。

身后疏巾敛，生前浊酒中。

吴钩无路挂，洒泪寄西风。

周必大

周必大　徐稚山龙学挽词二首

昔者陪簪笔，此邻记凿垣。

十年间何阔，一见欲无言。

哭鲤何多难，葬嬴真少恩。

天乎如可恃，门户看诸孙。

周必大

周必大　徐子礼宗丞挽词

符节何妨彩服斑，专心温靖宁求闲。

宾朋忽吊西河上，父子继游东岱间。

前日台门哭瓜葛，同时华屋落丘山。

不须更问相从旧，行道人之亦涕潸。

周必大

周必大　许陆务观馆中海棠未与而诗来次韵

莫嗔芳意太矜持，曾得三郎觱篥吹。

今日若无工部句，殷勤犹惜最残枝。

周必大

周必大　宣州蔡子平尚书淑人居氏挽词二首

八座夫人贵，三刀刺史荣。

共深偕老庆，忽寄悼亡声。

寂寞闰门政，凄凉儿女情。

亲交犹雪涕，况乃谢宣城。

周必大

周必大　宣州蔡子平尚书淑人居氏挽词二首

鹓缀闻相藻，鸰原忝附葭。

至今思并舍，晚岁拟通家。

只道身长健，那知生有涯。

挽讴无好语，聊杂垄头笳。

周必大

周必大　严宽桂岩堂二绝句

岩桂标名本在山，城居翻以桂为岩。

香浮仙籍书生事，早拜恩袍映彩衫。

周必大

周必大　严宽桂岩堂二绝句

卜筑华堂已八年，花因旧植有新添。

广寒何待中秋到，明月清风即步蟾。

周必大

周必大　彦岑真赞

石中韫着无瑕玉，矿里淘成紫磨金。

八十年来岑铁面，谁知一片老婆心。

周必大

周必大　杨昌英示性说次韵为谢

圣学榛芜欠扫际，诚斋刻意绍渊舆。

羊岐自昔迷多径，鸡畒从今识广居。

西洛穷源谈近似，南宗投隙说真如。

早知大道容方轨，何用危涂转栈车。

周必大

周必大　杨谨仲教授和徐师川中秋赏月诗邀余次韵

浥露清如洗，明河净不流。

珠圆合浦夜，潮盛浙江秋。

朗咏陈王赋，几成法善游。

广寒非独冷，莫为客毡谋。

周必大

周必大　杨廷秀秘监万花川谷中洛花甚富乃用野人韵为鱼儿牡丹赋诗光荣多矣

万花川谷第芳菲，也许湘灵媵伏妃。

翠叶迎风牵荇带，红绡浴日湿宫衣。

共船不妒龙阳钓，警乘犹疑洛渚飞。

谁把荒园一鱼目，换将五十六珠归。

周必大

周必大　杨廷秀送牛尾貍侑以长句次韵

江南十月方肃霜，小槽初滴鹅儿黄。

颇思指动异味尝，门正张罗谁末将。

披绵强来推不去，枯虾欲进止之户。

羊膻豕腥尤可厌，肪截脂凝在何处。

草玄子云黄门郎，遗我黑质而白章。

形之硬语弩力强，写以奇字侔史苍。

愧无纖手色倾国，压糟磨刀走臧获。

喜于左手持蟹黄，美胜八珍熟熊白。

古来貍首歌侯门，名以牛后真屈君。

从今玉汝洗俗谚，好与纨袖陪梁园。

公诗如貂不烦削，我续狗尾句空着。

周必大

周必大　杨文甫主簿顷惠佳篇今赴松溪次韵送别

投林倦翼久知还，尚客君家伯仲间。

入市每嫌妨杖屦，临岐那忍问河山。

家声好在金陵簿，人物争看玉笋班。

他日银黄夸里后，不妨徐伴野夫闲。

周必大

周必大　杨子直秘书以一诗送小儿归省又一绝及平园花木校文苑英华并次韵发

老去何心悦盛华，观书无奈眼昏花。

但思载酒扬雄宅，细问三州二部家。

周必大

周必大　杨子直秘书以一诗送小儿归省又一绝及平园花木校文苑英华并次韵发

栽花种竹满平园，人道安闲似乐天。

自笑铅黄消永日，何如蛮素乐华年。

周必大

周必大　杨子直示还寿皇御批制草熟状将以新诗叹服匠手走笔奉酬既谢厚贶且

病渴相如思苦迟，至今梦怯草麻时。

鼎湖铸就龙新去，云汉章成露尚垂。

冬日茅檐虽可曝，春风浴殿岂忘思。

使君自有如纶笔，会踏金銮契主知。

周必大

周必大　夜梦次陈立夫韵

惯伴山僧汲涧泉，懒随年少梦游仙。

风流输与贤兄弟，朱阁临风教李娟。

周必大

周必大　夜直怀永和兄弟

玉堂清冷夜初长，风雨萧萧忆对床。

徼道传呼钟鼓密，梦魂那得到君傍。

周必大

周必大　夜直玉堂读王仲行正字文编用入馆新诗韵

轶材腾骥騤，涌思决河渠。

枝茂根先实，名高士岂虚。

君王怜旧土，馆殿有新除。

努力功名会，燕然欠大书。

周必大

周必大　夜坐困甚

马通新熟夜炉深，拄膝承颏梦欲成。

不记坐来汤沸鼎，却疑蓬底听滩声。

周必大

周必大　一甲子前与济源李綦仪之游从赣上今其婿谢幼学传示衰容为题四句

早向短李客南康，晚识渠家玉润郎。

自笑头颅并目睫，依然如鼠复如麞。

周必大

周必大　乙卯冬杨廷秀访平园即事二首

乘兴不回安道舟，销忧同倚仲宣楼。

莫嫌四面酸风射，犹胜三场渖汗流。

周必大

周必大　乙卯冬杨廷秀访平园即事二首

梅得诗翁八月歌，至今万朵压枝多。

明年结子应无数，金鼎调时味正和。

周必大

周必大　乙卯中秋初夜见月欲登楼而阴五鼓如永和镇省七兄月色如昼

携壶拟欲上层楼，云掩冰轮且罢休。

谁料五更南栅路，却成邂逅好中秋。

周必大

周必大　以红碧二色桃花送务观

碧云欲合带红霞，知是秦人洞里花。

俗眼只应窥燕麦，不如送与谪仙家。

周必大

周必大　舣舟清江镇从任子严运使求菊

陶令思归未得归，黄花想见绕东篱。

满头须插何容易，且向盘园乞一枝。

周必大

周必大　英德邵守之纲记予衰颜戏题数语

使君燕颔虎头，法当当城封侯。

宜伯蜀而之广，绘象祠于两州。

铃阁虽非麟阁，胡为画此猕猴。

亦如杭人效穆仲献笑于坡代俳优耶。

周必大

周必大　永丰监税黄思义写予真于大椿之下戏题

鬓发皤然八十春，若为百倍比庄椿。

藉令十此如彭祖，亦是鸡窠九世人。

周必大

周必大　永和镇曾峼季高明秀楼

心得高明趣，楼开井邑间。

巡檐风与月，隐几水兼山。

景物因天巧，轩窗占地悭。

寒暄俱可至，徒倚不知还。

周必大

周必大　永新贺升卿携中原六图相过其论古名将出师道路形势可指诸掌为赋此

历历山河一卷书，博闻疑是古潜夫。

金城未入职方考，玉座正披舆地图。

取虢不应须假道，胜齐终恐用真儒。

从来美玉劳三献，岂比巾箱袭磇硄。

周必大

周必大　永新贺升卿著春秋会正论屡督跋戏往

三传名家各是非，圣经元自许传疑。

迟迟著语君知否，游夏犹难措一辞。

周必大

周必大　永新谈汉卿求筠坡书院诗用诚斋之韵之意而推广之

轩窗弥望猗猗竹，有斐切蹉琢磨足。

天籁鸣风异丝木，昼夜锵金戛球玉。

碧梧空有栖凤枝，何如以实饲其儿。

扶摇下视鸿鹄陂，附翼会集夔龙池。

周必大

周必大　用旧韵为邦衡生日寿

自公重踏秣陵春，便觉威加析木津。

尺五去天沙路近，八千为岁寿杯新。

休论沧海长生药，要是清朝不死人。

万目睽睽观燮理，纪元真欲称熙淳。

周必大

周必大　游庐山吊大林

上尽诸峰地转平，天低云近日多阴。

古来南北通双径，此去东西启二林。

虞世南碑从泯没，白居易序合推寻。

匡庐第一真仙境，忍使如今遂陆沉。

周必大

周必大　游庐山佛手岩雪霁望南山

十日顽阴不见山，山中一夜雪封庵。

伊予的有寻山分，日照北窗云在南。

周必大

周必大　游庐山舟中赋四韵

南北周庐阜，东西遍九华。

宴安无醙毒，痼疾有烟霞。

淡薄村村酒，甘香院院茶。

驰驱君莫厌，此出胜居家。

周必大

周必大　游茅山道中望冈阜西南来势若连环既赴三茅而尾北掷马上口占

千峰溧阳来，势若西南奔。

遥拱三茅峰，不敢迫至樽。

三茅如轩恋，次序俨弟昆。

正西辟夷涂，群仙之所门。

周必大

周必大　游元龄登仕写予真求赞

休夸岁岁花相似，莫叹年年貌不同。

闲伴长松与龟鹤，免将开落问东风。

周必大

周必大　游云光寺李提举领客将至留二小诗

来如负弩先，去为乘骢避。

江左一片石，留伴幽人醉。

周必大

周必大　游云光寺李提举领客将至留二小诗

作者正七人，饮中空八仙。

长斋讵容醉，晋也合逃禅。

周必大

周必大　友人曾无疑示予真索赞

懒逐溪风偶度云，聊同江月戏分身。

谁知郑馹多佳客，也着骀佗一恶人。

周必大

周必大　又次邦衡长子总干韵

乃公刚鲠迅词章，济美人推小赞皇。

君实固难安洛沬，子虚亦合荐周行。

牛屠十九看游刃，媠击三千始滥觞。

早向秦淮迎辇辂，北征旗鼓正相望。

周必大

周必大　又次邦衡族侄长彦司户韵

圣世恩荣盛孝章，北窗自欲傲羲皇。

通家喜燕鸡豚社，治郡愁亲雁鹜行。

陌上花开人斗草，瓮头酒熟客传觞。

及时行乐君休厌，召驿相将项背望。

周必大

周必大　又次韵二首

川流元滚滚，客至喜津津。

卜筑新形势，逢迎旧主人。

杯容我醉，诗句味君醇。

大隐聊城市，岩耕笑子真。

周必大

周必大　又次韵二首

宫槐分影直，官柳着行疏。

画栋飞翚远，晴霞散绮馀。

池邀山简马，水胜武昌鱼。

只恐封泥召，骖鸾上帝居。

周必大

周必大　又次韵醵饮

层轩发天藏，初日照粉雘。

雄观跨鹏背，烦促陋蚕箔。

飞绥会兰亭，传觞写桑落。

饮兴江海窄，逸气云天薄。

虽无汉侯鲭，粗胜周礼醵。

清欢谢丝竹，贺厦惊燕雀。

围棋角胜负，献俳纷戏谑。

凉风遍广坐，长夏失重熇。

高会方继日，初筵今告朔。

要令四难并，讵止一饷乐。

明朝传绝唱，百年无此作。

荐闻须狗监，赓绝愧鼠璞。

今王驰蒲轮，之子尚莲幕。

行参瑚琏用，归助栋梁托。

读书照青藜，视草咏红药。

回顾广文寒，莫忘鸡黍约。

周必大

周必大　又金国贺会庆圣节使副到阙紫宸殿宴致语口号

九陛天高辇下雕，千官云集履鸣嘲。

霜迎爱日融城湿，香带祥风合殿飘。

周宴恩浓鱼在藻，舜廷化洽凤仪箫。

清台夜夜占南极，常有华星炳绛霄。

周必大

周必大　又金国贺正旦使副到阙紫宸殿宴致语口号

绛阙嵯峨映五云，华簪合遝会芳宸。

尽收残腊严凝气，散作新年浩荡春。

盏斝频宣恩意重，金丝徐韵乐声纯。

欲知朝野欢娱处，听取三呼万岁人。

周必大

周必大　又求胡忠简公赞

春秋尊王，外攘夷狄。

幼学壮行，终始惟一。

凛然英气，尚父是匹。

揭之徂征，可却回纥。

周必大

周必大　予久欲游仰山而未暇行者智印写真索赞

家居只在仰山傍，自笑痴蝇冻守窗。

也解分身千百亿，从来一月印千江。

周必大

周必大　予刻文苑英华千卷颇费心力使臣王思恭书写校正用功甚勤因传予神戏

倚树而吟据槁梧，自怜尔雅注虫鱼。

汝曹更作书中蠹，不愧鲲鹏海运欤。

周必大

周必大　予年十四五侍子中兄读书赣州寿量寺久之寺为寇燔其后子中出守一新

志学今经六十年，招提仍对旧山川。

令威化鹤重来日，顶似初颜雪被肩。

周必大

周必大　予平生愿学忠恕既以自勉亦告于人王牒正则闻而悦之归作唯斋九万里

中心为忠，如心为恕。

勉强行之，道其殆庶。

周必大

周必大　予乾道中尝除延平守闽宪皆当赴而改晚得富沙趋行甚峻亦不果赴今郡

三度除书下七闽，勒回深愧北山文。

劳君为写山中相，要与邦人识使君。

周必大

周必大　余石月挽词

学重今颜子，年高汉伏生。

鲤庭传道德，鱣序列公卿。

忠孝平生事，诗书后世名。

于公无一憾，多士自伤情。

周必大

周必大　余石月挽词

自我居洪府，从公父子游。

至言今在耳，往事忍回头。

风急唐山垄，云埋石月楼。

生刍无路奠，洒泪寄东流。

周必大

周必大　余仲镛从辟广西示洪景卢所作松风阁记题诗反招隐

小松风飕飕，长松风冽冽。

遥知蒙溪上，馀韵两清绝。

宦游正可乐，归梦未应切。

待生丁固腹，徐化庄周蝶。

周必大

周必大　鱼儿牡丹得之湘中花红而蕊白状类双鱼累累相比枝不能胜压而下垂若

天教姚魏主芳菲，合有宫嫔次列妃。

玉颈圆瑳宜粉面，霞裙深染学翚衣。

枝头窈窕鱼双贯，风里蹁跹凤对飞。

莫把根苗方芍药，留春不似送将归。

周必大

周必大　渔父四时歌

三湘七泽云连水，短棹意行无远迩。

江花时傍绿蓑飞，水鸟忽从清唱起。

醉后懽呼踏浪儿，鲔可鱠兮粳可炊。

芳草从教天样远，都无闲恨可萋迷。

碧桃几片来何处，试访秦人武陵路。

周必大

周必大　渔父四时歌

朝霞沉绮乌鹊兴，钓车徐理梠一鸣。

夕蟾散金鸥鹭浴，乘流荡桨清江曲。

行人卓午汗如流，绿阴浓处杙扁舟。

丝纶卷尽身无事，日长睡足风飕飕。

觉来一觞仍起舞，未信人间有炎暑。

周必大

周必大　渔父四时歌

世人只咏江如练，此景何曾眼中见。

露零月白人已眠，万顷风光侬自占。

尊鲈况复生计优，酒醒还醉馀何求。

有时闲看飞鸿字，斜倚篙竿不掉头。

晓来谁误招招渡，一笑夤缘苇间去。

周必大

周必大　渔父四时歌

白浪粘天云覆地，津人断渡征人喟。

欲矜好手傲风波，故把扁舟恣游戏。

雪蓑不博狐白裘，尺寸之肤暖即休。

卖鱼得钱沽美酒，翁媪儿孙交劝酬。

田家禾熟疲输送，乐哉篷底华胥梦。

周必大

周必大　与崔序老步月青玉峡漱玉泉坐瀑布之石桥天气凉冷移坐法堂下对双剑

剑峰有时折，瀑水有时竭。

我性等虚空，今古无生灭。

周必大

周必大　与馆中同僚会邦衡侍郎于南山真珠园后两日翰苑作开讲会予不赴邦衡

讲席人期相郑覃，石渠我忝继齐堪。

碧琳殿邃同宣召，白玉堂深接笑谈。

寓直敢陪东道主，登高尚想北山南。

洞岩胜集空回首，何日芒韕许再探。

周必大

周必大　元枢陈叔达挽词二首

淡墨名何早，洪钧转稍迟。

艺文追伏郑，德业望皋夔。

寔是常求是，多闻更阙疑。

斯民先觉者，人代舍公谁。

周必大

周必大　元枢陈叔达挽词二首

联事麟台里，论心鹤禁中。

贤愚虽有异，出处不无同。

解后桥山日，凄凉浙水风。

儿孙看竞爽，闭户庆方隆。

周必大

周必大　元宵煮浮圆子前辈似未尝赋此坐间成四韵

今夕知何夕，团圆事事同。

汤官寻旧味，灶婢诧新功。

星灿乌云里，珠浮浊水中。

岁时编杂咏，附此说家风。

周必大

周必大　月石屏蛾月砚诗

欧公命苏公，吟咏月石屏。

苏公与范子，酬唱涵星泓。

两公文字祥，天畀子墨卿。

嗟予何为者，而得二美并。

屏也欧青毡，流传到柴荆。

砚兮此尤物，秋月端正生。

盘拏丹桂枝，琼绕白玉绳。

姮娥寔天眼，皎皎不自呈。

但留双蛾眉，下镇蟾兔精。

我生月斯望，真契非强名。

乌玦磨有光，玄云润无声。

愿赓前贤句，透胁令人惊。

周必大

周必大　再次去年子中兄送黄雀不至韵

祝寿筵开正小春，兄酬弟劝喜津津。

披绵走送非无意，小愧乘成多忘人。

周必大

周必大　再次韵送杨昌英赴麻阳宰

未结絧丝侍玉除，聊纡墨绶奉安舆。

诸君相尚耻为令，明府何妨大所居。

岁美莫忧君不足，日长当念民无如。

玉床箭镞何劳寄，只愿章交使者车。

周必大

周必大　再登翠微亭和同年汤平甫知县二首

上清别殿旧通明，仙圣飞腾户不扃。

出郭尚疑窗列岫，绝堤始露岳真形。

奇奇怪怪无非洞，下下高高总可亭。

但把醺酣酬绝景，天风吹面径须醒。

周必大

周必大　再登翠微亭和同年汤平甫知县二首

相君早日翼天飞，晚落江湖罪以微。

好事一时开翠壁，佳名千古记黄扉。

朝游要及鸦翻树，夕返何妨萤湿衣。

更得汤休奇绝句，后来谁忆谢玄晖。

周必大

周必大　再赋

时节三吴重，匀圆万颗同。

溲浮虽有法，烹煮岂无功。

杜喜云抄白，徐妨酒复中。

策勋俱是秫，适口不同风。

周必大

周必大　再赋羊羔酒

日日茅柴帚扫愁，膻荤暂逐富儿游。

山中万足天美禄，賸作酒材供拍浮。

周必大

周必大　再用邦衡韵赞其闲居之乐且致思归之意

一别龙门不计春，思公梦渡太皋津。

遥知绿野朱颜好，应笑红尘白发新。

午茗亲烹留上客，夜棋酣战调佳人。

道腴有味诗弥胜，何止冰凝与蜜淳。

周必大

周必大　曾季饮少卿安序堂次朱希真韵

行藏本同涂，明哲遇辄安。

畎亩道可乐，肯思负鼎干。

膰肉倘爱礼，岂遽涉汶川。

大哉天地准，笑汝士女耽。

丈人三吴秀，此理久已参。

缅怀洛京老，知音赏英咸。

佳名表栋宇，妙语来江山。

至今编简香，不谓室有兰。

君看为邦问，正在箪瓢间。

阅世从川流，如愚安石磐。

圣门惟若人，始可语易占。

不见击辞中，岿然特书颜。

周必大

周必大　曾无疑以长韵送金橘时已暮春次韵

荼醾殿春枝满霜，卢橘熟夏今乃黄。

弹丸煌煌照坐光，老叟惊诧见未尝。

客言采果孟冬月，剖竹为符带苍雪。

包之赫蹄满贮中，缠以丝枲外合节。

或藏绿豆因醉翁，或杂寸膏仍缄封。

三说未识将谁从，但觉色香新摘同。

分甘安能与众乐，秘方何惜都传却。

已夸指下石化金，仙指并求君勿噱。

周必大

周必大　曾英发运干顷携二诗相过今复寄赠大篇且惠汉唐金石刻辄次前韵道谢

君家奕叶播芳馨，室有图书暴两荣。

诗什编成风雅颂，宝章临遍草真行。

兴来文阵千军扫，醉后谈锋一座倾。

已许春风来过我，从今日日听严程。

周必大

周必大　曾英发运干顷携二诗相过今复寄赠大篇且惠汉唐金石刻辄次前韵道谢

屡空不拟论钱神，多病惟思对药臣。

骤获断碑胜与缟，徐观妙语可书绅。

起予字字兴三叹，集古駸駸访九垠。

欲寄佳州选何物，折杨聊复和韶钧。

周必大

周必大　赠崇寿寺僧善修

老僧九十视眈眈，二十年来不下山。

我得九华充法供，亦能禁足老山间。

周必大

周必大　赠黄格非

诗社飘零二十年，春官老子复登仙。

豫章幸有横枝在，好觅鸾胶续断弦。

周必大

周必大　赠栖贤藏主可升

我比同年百不能，只馀霜鬓愧师兄。

殷勤觅句无言说，共拨寒灰听水声。

周必大

周必大　赠孙次山

南涧有奇松，岁晚郁青苍。

北陇有寒梅，同傲雪与霜。

实大华更荣，二美乃相望。

我从采樵归，闻此百步香。

不辞践荒秽，所欣识孤芳。

可玩不可折，折枝亦何伤。

但恐入市门，羞薄时世妆。

少须子含酸，且复成其章。

味宜调鼎食，材可中虹梁。

知音不难逢，会当贡明光。

周必大

周必大　张朝宗挽词二首

耆旧推西洛，於公见典刑。

全名高白璧，利刃拂青萍。

日者瞻卿月，天乎陨使星。

平生精藻鉴，桃李半槐庭。

周必大

周必大　张朝宗挽词二首

甲第开邻里，蜗庐遂不孤。

相从期晚岁，太息奠生刍。

凉吹飞丹旐，残阳咏白驹。

伤心松柏路，螭首载龟趺。

周必大

周必大　张待制挽词

桂籍声名早，松门岁月赊。

镇东多惠爱，使北有光华。

岂料寻春骑，翻成会葬车。

珠园旧亭馆，细雨泫新花。

周必大

周必大　张履妻王氏挽词

逮事尊嫜日以严，退从娣姒一何谦。

不愁囊橐金珠减，但喜园林锦绣添。

四德助成家赫赫，一身宁计病恹恹。

归寻二稚应无憾，况有良人为发潜。

周必大

周必大　张渊道侍郎挽词二首

籍甚中兴日，归欤载戢秋。

周旋黄石法，邂逅赤松游。

名与衡山埒，身随楚水流。

若为窥智勇，家世本留侯。

周必大

周必大　张渊道侍郎挽词二首

南国频移镇，西清叠进班。

衮衣元缱绻，贝锦谩斓斑。

斜日逢单阏，流金识大还。

惟馀千字诔，传诵满人间。

周必大

周必大　张孜仲寅写予真倚松而立戏题

曾陪汉幄运前筹，也忝分封万户留。

未问家传黄石法，且来闲伴赤松游。

周必大

周必大　招陆务观食江西笋归有绝句云色如玉版猫头笋味抵驼峰牛尾狸归向妻

东厨日日厌侯鲭，却羡萍虀捣韭根。

如我乃真寒乞耳，只知肉味笋殊村。

周必大

周必大　赵粹彦璨写予真求赞

王父当年此治中，嗟予鬓角未成童。

只因阖郡攀泥轼，何事偏图鹤发翁。

周必大

周必大　赵山甫使君为所部七十老叟记颜索赞

元亮无适俗韵，醉中强释形神。

置我青原台上，不劳半道邀迎。

周必大

周必大　赵正则司户沿檄而归玉蕊已过追赋车字韵诗奉答

春深游客竞繁华，宝马香轮带曲车。

不为来看招隐树，有谁肯顾野人家。

飞飞粉蝶须相映，皎皎银蟾色共夸。

今得审言诗胜画，传神何必赵昌花。

周必大

周必大　郑准广文赴官九江携予真索赞

曾为匡庐十日留，今犹化蝶梦江州。

凭君五老峰头问，员外容添此老不。

周必大

周必大　直省官李端义求平园真赞

形若性，皆天与。

常用汝，不为虎。

非诗苦，瘦如许。

以貌取，失子羽。

周必大

周必大　致政杨图南佥判惠园亭石刻来索恶语寄题四首　湖山亭

七十归休古亦稀，谁濒四十挂朝衣。

天如不发湖山閟，林下真无一士归。

周必大

周必大　致政杨图南佥判惠园亭石刻来索恶语寄题四首　湖山亭

不向山林不背村，清江东畔邑东门。

雨馀徐步看山罢，植杖沙边试水痕。

周必大

周必大　致政杨图南佥判惠园亭石刻来索恶语寄题四首　秀野堂

一见堂名忆豫州，岂知身在楚江头。

主人久享园中乐，晚岁宜先天下忧。

周必大

周必大　致政杨图南佥判惠园亭石刻来索恶语寄题四首　秀野堂

有竹无花山泽癯，有花无竹雪肌肤。

洛阳城里花连竹，迂叟规模定不迂。

周必大

周必大　中奉大夫直徽猷阁致仕邵及之挽词二首

廉甚仍知止，高风似孔戣。

北归垂橐日，南省挂冠时。

清白传诸子，安闲阅十期。

今谁主文字，好继退之碑。

周必大

周必大　中奉大夫直徽猷阁致仕邵及之挽词二首

不殖千金产，惟求十亩园。

湖山堆几席，花木报寒暄。

曾是尊前客，常思醉后言。

怀贤空有泪，无路洒新原。

周必大

周必大　中秋古梅盛开次子中兄韵

抱瓮畦夫破井苔，炎天日日灌陈莇。

探支春夜无声雨，赢得冰花带叶开。

周必大

周必大　中秋梅桂盛开前所未有黄岩老通判欲赋诗纪异辄以二韵引玉

岩前丹桂陇头梅，元是蟾宫一处栽。

怪底今年秋月好，同时仙子下瑶台。

周必大

周必大　中秋招王才臣赏梅花廷秀待制有诗次韵

山中无历记时节，望月巡檐探花发。

适看如来金粟布，旋观姑射肤凝雪。

春自春兮秋自秋，总把繁枝插满头。

那知上界碧瑶洞，也忆人世逍遥游。

梅花雪片偏宜桂，手执新诗心已醉。

淮阴若肯过舞阳，卢子不羞从若士。

周必大

周必大　中元日以春花数种送阎才元左司阎赋二绝句次韵

韩郎牡丹迹已久，殷七杜鹃名谩新。

何以熙熙行阙里，花随和气四时春。

周必大

周必大　中元日以春花数种送阎才元左司阎赋二绝句次韵

早岁联名向千佛，如今接武事承华。

保时误入长春苑，尽看先生解语花。

周必大

周必大　仲嘉致政敷学尚书汪兄宠和鄙句且寄适轩记诗铭等皆慕白乐天语也敬

鄞川人物拟三川，公似香山更永年。

杨柳夭桃俱是幻，蓬莱兜率孰非仙。

平生名脱虞卿历，岁晚诗齐梦得肩。

近岸连樯多贾客，定携新句海东传。

周必大

周必大　重九次七兄韵

追叹尊有酒，适兴乐无荒。

风雨如知节，埙箎共陟冈。

恁高临雁翅，履险失羊肠。

醉墨淋漓处，珍材费乐浪。

周必大

周必大　重九竹园见梨花怀子中兄

春花着雨即尘埃，何似深秋耐久开。

菊尚无多饶瑞质，霜如有意护香腮。

周必大

周必大　重阳预约三馆同舍登高于真珠园前数日李粹伯秘丞除殿院

胜游元在十人中，健翮先培万里风。

落帽有欢追戏马，峨冠无计屈乘骢。

对门尚许官曹近，光馆犹期燕会同。

幸可夸张少年在，未须细数菊花丛。

周必大

周必大　舟行忆永和兄弟

一挂吴帆不计程，几回击缆几回行。

天寒有日云犹冻，江阔无风浪亦生。

数点家山常在眼，一声寒雁正关情。

长年忽得南来鲤，恐有音书急遣烹。

周必大

周必大　周愚卿江西美刘棠仲各赋江珧诗牵强奉答用一字韵格

东海沙田种蛤珧，南烹苦酒濯琼瑶。

馔因暂弃常珍变，指为将尝异味摇。

珠剖蚌胎那畏鹬，枉呈马甲更名{左虫右兆}。

累人口腹吾何敢，惭愧三英喜且谣。

周必大

周必大　朱叔止通判屡示诗词绰有家法辄次年字韵一篇兼简汪仲嘉敷学楼大防

笔势奔腾决大川，谈锋激烈敌丁年。

花开共入长春苑，柯烂争看不老仙。

西笑君先听汉履，上征我未拍洪肩。

从今日日亲渔钓，恐有三贤尺素传。

周必大

周必大　追挽胡季文知县

万人竞渡一标归，乡国今犹记锦衣。

芹藻再思俱有造，穣蒲连执总成非。

风吹剑首空遗吷，日照禺中遽落晖。

宿草纵存无路哭，追怀往事共歔欷。

周必大

周必大　追挽新永州张奭妻宜人王氏

世系蝉联运紫枢，夫家鳞袭佩铜鱼。

奉先睦族俱难继，焘后劬躬总可书。

身到东南门有烂，年周甲子馈俄虚。

异时追锡鱼轩宠，不及零陵从隼旟。

周必大

周必大　资正殿学士萧照邻挽词二首

科甲早巍巍，官曹总帝畿。

间尝森画戟，毕竟践黄扉。

衣钵传儿辈，笙歌彻妓围。

百年盈省陌，何翅古来稀。

周必大

周必大　资正殿学士萧照邻挽词二首

共政时虽少，同朝日最多。

联鏶趋鹤禁，列馔祝鸡窠。

平昔颜常好，归来鬓未皤。

飞升寻乃祖，示病笑维摩。

周必大

周必大　子中兄再示新诗以妃为僭次韵解嘲

妃即嫔嫱非并后，公卿虽备要严徐。

黄裳敢僣夫人服，紫袖聊瞻御坐裾。

石韫山辉元倚玉，媠飞海运本名鱼。

莫因韩李同佳传，便废千年太史书。

周必大

周必大　子中兄招饮次韵

青衿学道不忧贫，黄发相看并乞身。

前有二疏今可企，免教人谓鲁无人。

周必大

周必大　子中兄招饮次韵

立朝共踏东华土，居里同抽北阙身。

从此清风与明月，尊前真属两闲人。

周必大

周必大　紫竹

曾到蓬山验异闻，浮筠翻动雪披纷。

紫茎绿叶骚人句，不在秋兰在竹君。

周必大

周必大　紫竹

青紫从来岂异端，要看同傲折胶寒。

若轻间色思方节，圆竹应须斩万竿。

周必大

周必大　宗室公衡真赞

信厚为质，温恭其仪。

视此标的，盛哉本支。

周必大

周必大　走笔次李仁甫夜直观月韵二首

殿中延拜二卿真，腰下初横宝带新。

便有堂封佳谶兆，移庖恰趁谢恩人。

周必大

周必大　走笔次李仁甫夜直观月韵二首

玉堂清冷寐难频，月姊高寒远莫亲。

伴直径频呼苦酒，不应觅句调他人。

周必大

周必大　走笔次七兄韵戏奉新新庄

腊月更兼逢腊日，满江飞雪兆丰年。

从兄预借南昌米，多酿新醪醉乐天。

周必大

周必大　走笔答程泰之以简问莲社事

杏坛俨雅犹难考，莲社荒唐孰肯知。

好把钟山为儆鉴，瞿聃留作晚年师。

周必大

周必大　走笔再次西美韵兼简季章

天教尤物伴闲身，不为衣裳易介鳞。

莫效卢亭思辟毒，且同李阁赋潜珍。

釦金元重名兼器，饰带空号假象真。

久侍尚方叨赐予，新凉来醉茇堂春。
