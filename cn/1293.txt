版权信息


全秦文

〔清〕严可均　辑

简体中文版　中华传世珍藏古典文库

©艺雅出版社 2018

本书版权为艺雅出版社所有。

EAN 4057664127440

最后修订：2018年03月21日

出版品牌：艺雅出版社

出版公司：e-artnow s.r.o.

地

址：Za sidlistem 2148/22, Prague - 14300, Czech Republic

邮

箱：eartpress@gmail.com

本书已经过仔细校对，然而如有疏漏不足之处，恳请各位专家读者给予反馈意见，以便日后及时修订与更新版本。





目录


全秦文





全秦文




◎始皇帝

帝姓嬴，亦姓赵，名政。伯翳之後，庄襄王子。年十三，即秦王位，二十六年初并天下，号曰始皇帝。在位三十七年。



◇除谥法制

制曰：朕闻太古有号毋谥，中古有号，死而以行为谥，如此，则子议父，臣议君也。甚无谓，朕弗取焉。自今已来，除谥法，朕为始皇帝，後世以计数，二世三世至于万世，传之无穷。（《史记。秦始皇本纪》）



◇诏丞相隗状王绾

诏丞相状、绾：法度量则不壹，歉疑者皆明壹之。（秦权拓本，秦量拓本，秦平阳斤拓本。）



◇令断谏太后事

敢以太后事谏者，戮而杀之，从蒺藜其脊肉□四肢，而积之阙下（《说苑。正谏》）



◇令丞相御史议帝号

异日韩王纳地效玺，请为藩臣。已而倍约，与赵、魏合从畔秦，故兴兵诛之，虏其王，寡人以为善，庶几息兵革。赵王使其相李牧来约盟，故归其质子。己而倍盟，反我太原，故兴兵诛之，得其王。赵公子嘉乃自立为代王，故举兵击灭之。魏王始约服入秦，己而与韩赵谋袭秦，秦兵吏诛，遂破之。荆王献青阳以西，已而畔约，击我南郡，故发兵诛，得其王，遂定其荆地。燕王昏乱，其太子丹乃阴令荆轲为贼，兵吏诛，灭其国。齐王用后胜计，绝秦使，欲为乱，兵吏诛，虏其王，平齐地。寡人以眇眇之身，兴兵除暴乱，赖宗庙之灵，六王咸伏其辜，天下大定。今名号不更，无以称成功传後世。其议帝号。（《史记。秦始皇本纪》）



◇报王绾等议帝号

去泰著皇，采上古帝位号，号曰皇帝。他如议。（《史记。秦始皇本纪》）



◇报李斯议废封建

天下共苦战斗不休，以有侯王。赖宗庙，天下初定，又复立国，是树兵也，而求其宁息，岂不难哉？廷尉议是。（《史记。秦始皇本纪》）



◇报李斯治骊山陵

凿之不入，烧之不难，其旁行三百丈乃止。（凌义渠《湘烟录》一引蔡质《汉仪》）



◇赐文信侯书

君何功於秦？秦封君河南，食十万户。君何亲於秦？号称仲父。其与家属徙处蜀。（《史记。吕不韦传》）



◇玺书赐公子扶苏

以兵属蒙恬，与丧，会咸阳而葬。（《史记。秦始皇本纪》，又《李斯传》）



◎二世皇帝

二世名胡亥，始皇第十八子。在位三年，赵高弑之望夷宫。



◇诏李斯冯去疾

制诏丞相斯、去疾：法度量尽始皇帝为之者，（一作皆）有刻辞焉。今袭号而刻辞不称始皇帝，其於久远医殳，如後嗣为之者，不称成功盛德。（秦平阳斤拓本，又秦权、秦量，「医殳）？（皆作「也。」）

皇帝曰：金石刻，尽始皇帝所为也。今袭号而金石刻辞不称始皇帝，其於久远也，如後嗣为之者，不称成功盛德。（《琅邪刻石》拓本，又《泰山残石》，《绛贴泰山篆谱》、《汝贴》、《之罘刻石》，徐铉重摹《绎山刻石》）



◇令蒙毅

先主欲立太子，而卿难之。今丞相以卿为不忠，罪及其宗。朕不忍，乃赐卿死，亦甚幸矣。卿其图之。（《史记。蒙恬传》）



◇令蒙恬

君之过多矣。而卿弟毅有大罪，法及内史。（同上）



◎公子高

公子高，秦之诸公子。

◇上书请从死

先帝无恙时，臣入则赐食，出则乘舆。御府之衣，臣得赐之；中厩之宝马，臣得赐之。臣当从死而不能，为人子不孝，为人臣不忠。不忠者无名以立於世，臣请从死，愿葬郦山之足，唯上幸哀怜之。（《史记。李斯传》）



◎王绾

绾，始皇时为丞相。

◇议帝号

昔者五帝，地方千里，其外侯服夷服，诸侯或朝或否，天子不能制。今陛下兴义兵，诛残贼，平定天下，海内为郡县，法令由一统，自上古以来未尝有，五帝所不及。臣等谨与博士议曰：古有天皇，有地皇，有泰皇，泰皇最贵。臣等昧死上尊号，王为泰皇，命为制，令为诏，天子自称曰朕。（《史记。秦始皇本纪》：丞相绾、御史大夫劫、廷尉斯等皆曰。）



◇议封建

诸侯初破，燕、齐、荆地远，不为置王，毋以填之。请立诸子，唯上幸许。（《史记。秦始皇本纪》：丞相绾等言，始皇下其议。）



◎李斯

斯，楚上蔡人。少为郡小吏，师事荀卿。入秦，为吕不韦舍人，任为郎。始皇拜为长史，又拜客卿，迁廷尉卿，进左丞相。二世二年，赵高诬以谋反，具五刑，夷三族。



◇上书谏逐客

臣闻吏议逐客，窃以为过矣。昔缪公求士，西取由余於戎，东得百里奚於宛，迎蹇叔於宋，求丕豹、公孙支於晋，此五子者，不产於秦，而缪公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴蜀，北收上都，南取汉中，包九夷，制鄢郢，东据成皋之险，割膏腴之壤，遂散六国之从，使之西面事秦，功施到今。昭王得范睢，废穰侯，逐华阳，强公室，杜私门，蚕食诸侯，使秦成帝业。此四君者，皆以客之功，由此观之，客何负於秦哉？向使四君却客而不内，疏士而不用，是使国无富利之实，而秦无强大之名也。今陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓，此数宝者，秦不生一焉，而陛下说之，何也？必秦国之所生然后可，则是夜光之璧不饰朝廷，犀象之器不为玩好，郑卫之女不充後宫，而骏良□□□是不实外既江南金锡不为用，西蜀丹青不为采。所以饰后宫充下陈娱心意说耳目者，必出於秦然后可，则是宛珠之簪，傅玑之珥，阿缟之衣，锦绣之饰不进於前，而随俗。（徐广曰：「随俗，一作修使」）雅化，佳冶窈窕赵女不立於侧也。夫击瓮叩缶，弹筝搏髀，而歌呼呜呜快耳目者，真秦之声也；郑、卫《桑间》，《昭》《虞》《武》《象》者，异国之乐也。今弃击瓮叩《缶瓦》就郑卫，退弹筝而取《昭》《虞》，若是者何也？快意当前，适观而已矣。今取人则不然，不问可否，不论曲直，非秦者去，为客者逐，然则是所重者在乎色乐珠玉，而所轻者在乎人民也。此非所以跨海内、制诸侯之术也。臣闻地广者粟多，国大者人众，兵强则士勇，是以太山不让土壤，故能成其大；河海不择细流，故能就其深；王者不却众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以业诸侯，使天下之士，退而不敢西向，裹足不入秦，此所谓藉寇兵而赍盗粮者也。夫物不产於秦，可宝者多；士不产於秦，而愿忠者众。今逐客以资敌国，损民以益仇，内自虚而外树怨於诸侯，求国无危，不可得也。（《史记。李斯传》）



◇上书韩王

昔秦、韩戮力一意以不相侵，天下莫敢犯，如此者数世矣。前时五诸侯尝相与共伐韩，秦发兵以救之。韩居中国，地不能满千里，而所以得与诸侯班位於天下，君臣相保者，以世世相教事秦之力也。先时五诸侯共伐秦，韩反与诸侯先为雁行，以向秦军於阙下矣。诸侯兵困力极，无柰何，诸侯兵罢。杜仓相秦，起兵发将，以报天下之怨，而先攻荆，荆令尹患之曰：「夫韩，以秦为不义，而与秦兄弟，共苦天下，己又背秦，先为雁行以攻关，韩则居中国，展转不可知。」天下共割韩上地十城以谢秦，解其兵。夫韩尝一背秦，而国迫地侵，兵弱至今。所以然者，听奸人之浮说，不权事实，故虽杀戮奸臣，不能使韩复强。今赵欲聚兵士卒，以秦为事，使人来借道，言欲伐秦，其势必先韩而後秦。且臣闻之，唇亡则齿寒。夫秦、韩不得无同忧，其形可见。魏欲发兵以攻韩，秦使人将使者於韩。今秦王使臣斯以来而不得见，恐左右袭曩奸臣之计，使韩复有亡地之患。臣斯不得见，请归报，秦、韩之交必绝矣。斯之来使，以奉秦王之欢心，愿效便计，岂陛下所以逆贱臣者耶？臣斯愿得一见，前进道愚计，退就菹戮，愿陛下有意焉。今杀臣於韩，则大王不足以强，若不听臣之计，则祸必构矣。秦发兵不留行，而韩之社稷忧矣。臣斯暴身於韩之市，则虽欲察贱臣愚忠之计，不可得已。边鄙残，国固守，鼓铎之声於耳。而乃用臣斯之计，晚矣。且夫韩之兵，於天下可知也。今又背秦。夫弃城而败军，则反掖之寇必袭城矣。城尽则聚散，聚散则无军矣。使城固守，则秦必兴兵而围王一都，道不通则难必谋，其势不救，左右计之者不用，愿陛下熟图之。若臣斯之所言，有不应事实者，愿大王幸使得毕辞於前，乃就吏诛，不晚也。秦王饮食不甘，游观不乐，意专在图赵，使臣斯来言，愿得身见，因急与陛下有计也。今使臣不通，则韩之信，未可知也。夫秦必释赵之患，而移兵於韩，愿陛下幸复察图之，而赐臣报决。（《韩非子。存韩》）



◇上书言治骊山陵

臣所将隶徒七十三万人治骊山者，已深已极，凿之不入，烧之不燃，叩之空空，如下天状。（凌义渠《湘烟录》一引蔡质《汉仪》李斯治骊山陵上书，又段成式《酉阳杂俎》十五引李斯奏，少前十四字。）



◇上书对二世。

夫贤主者，必且能全道而行督责之术者也。督责之，则臣不敢不竭能以徇其主矣。此臣主之分定，上下之义明，则天下贤不肖，莫敢不尽力竭任以徇其君矣，是故主独制於天下而无所制也，能穷乐之极矣。贤明之主，可不察焉！故申子曰：「有天下而不恣睢，命之曰以天下为桎梏」者，无他焉，不能督责，而顾以其身劳於天下之民，若尧、禹然，故谓之「桎梏」也。夫不能修申、韩之明术，行督责之道，专以天下自适也，而徒务苦形劳神，以身徇百姓，则是黔首之役，非畜天下者也，何足贵哉！夫以人徇己，则己贵而人贱；以己徇人，则己贱而人贵。故徇人者贱，而人所徇者贵，自古及今，未有不然者也。凡古之所为尊贤者，为其贵也，而所为恶不肖者，为其贱也。而尧、禹以身徇天下者也，因随而尊之，则亦失所为尊贤之心矣，夫可谓大缪矣，谓之为「桎梏」，不亦宜乎？不能督责之过也。故韩子曰：「慈母有败子，而严家无格虏」者，何也？则能罚之加焉必也。故商君之法，刑弃灰於道者。夫弃灰，薄罪也，而被刑，重罚也。彼唯明主为能深督轻罪。夫罪轻且督深，而况有重罪乎？故民不敢犯也。是故韩子曰：「布帛寻常，庸人不释；铄金百镒，盗跖不搏」者，非庸人之心重，寻常之利深，而盗跖之欲浅也；又不以盗跖之行为轻百镒之重也。搏必随手刑，则盗跖不搏百镒，而罚不必行也，则庸人不释寻常。是故城高五丈，而楼季不轻犯也；泰山之高百仞，而跛□羊牧其上。夫楼季也，而难五丈之限，岂跛□羊也而易百仞之高哉？峭氵堑之势异也。明主圣王之所以能久处尊位，长执重势，而独擅天下之利者，非有异道也，能独断而审督责，必深罚，故天下不敢犯也。今不务所以不犯，而事慈母之所以败子也，则亦不察於圣人之论矣。夫不能行圣人之术，则舍为天下役，何事哉？可不哀邪！且夫俭节仁义之人立於朝，则荒肆之乐辍矣；谏说论理之臣开於侧，则流漫之志诎矣；烈士死节之行显於世，则淫康之虞废矣。故明主能外此三者，而独操主术，以制听从之臣，而修其明法，故身尊而势重也。凡贤主者，必将能拂世摩俗，而废其所恶，立其所欲，故生则有尊重之势，死则有贤明之谥也。是以明君独断，故权不在臣也，然後能灭仁义之涂，掩驰说之口，困烈士之行，塞聪扌□明，内独视听，故外不可倾以仁义烈士之行，而内不可夺以谏说忿争之辩，故荦然独行恣睢之心，而莫之敢逆，若此，然後可谓能明申韩之术，而修商君之法。法修术明，而天下乱者，未之闻也。故曰「王道约而易操」也。唯明主为能行之。若此则谓督责之诚，则臣无邪，臣无邪则天下安，天下安则主严尊，主严尊则督责必，督责必则所求得，所求得则国家富，国家富则君乐丰。故督责之术设，则所欲无不得矣。群臣百姓，救过不给，何变之敢图？若此，则帝道备，而可谓能明君臣之术矣。虽申、韩复生，不能加也。（《史记。李斯传》）



◇上书言赵高

臣闻之，臣疑其君，无不危国；妾疑其夫，无不危家。今有大臣於陛下，擅利擅害，与陛下无异，此甚不便。昔者司城子罕相宋，身行刑罚，以威行之，期年遂劫其君。田常为简公臣，爵列无敌於国，私家之富与公家均，布惠施德，下得百姓，上得群臣，阴取齐国，杀宰予於庭，即弑简公於朝，遂有齐国，此天下所明知也。今高有邪佚之志，危反之行，如子罕相宋也；私家之富，若田氏之於齐也；兼行田常、子罕之逆道而劫陛下之威信，其志若韩□为韩安相也。陛下不图，臣恐其为变也。（《史记。李斯传》）

狱中上书。

臣为丞相，治民三十余年矣。逮秦地之陕隘，先王之时，秦地不过千里，兵数十万，臣尽薄材，谨奉法令，阴行谋臣，资之金玉，使游说诸侯，阴修甲兵，饰政教，官斗士，尊功臣，盛其爵禄，故终以胁韩弱魏，破燕、赵，夷齐、楚，卒兼六国，虏其王，立秦为天子，罪一矣；地非不广，又北逐胡貉，南定百越，以见秦之强，罪二矣；尊大臣，盛其爵位，以固其亲，罪三矣；立社稷，修宗庙，以明主之贤，罪四矣；更克刂画，平斗斛度量文章，布之天下，以树秦之名，罪五矣；治驰道，兴游观，以见主之得意，罪六矣；缓刑罚，薄赋敛，以遂主得众之心，万民戴主，死而不忘，罪七矣。若斯之为臣者，罪足以死固久矣。上幸尽其能力，乃得至今，愿陛下察之！（《史记。李斯传》）



◇议存韩

诏以韩客之所上书，书言韩之未可举，下臣斯，甚以为不然。秦之有韩，若人之有腹心之病也。虚处则忄亥然若居湿地，著而不去，以极走，则发矣。夫韩虽臣於秦，未尝不为秦病，今若有卒报之事，韩不可信也。秦与赵为难，荆苏使齐，未知何如。以臣观之，则齐、赵之交，未必以荆苏绝也。若不绝，是悉赵而应二万乘也。夫韩不服秦之义，而服於强也。今专於齐赵，则韩必为腹心之病而发矣。韩与荆有谋，诸侯应之，则秦必复见崤塞之患。非之来也，未必不以其能存韩也，为重於韩也。辩说属辞，饰非诈谋，以钓利於秦，而以韩利窥陛下。夫秦、韩之交亲，则非重，此自便之计也。臣视非之言文，其淫说靡辩才甚，臣恐陛下淫非之辩，而听其盗心，因不详察事情。今以臣愚议，秦发兵而未名所伐，则韩之用事者，以事秦为计矣。臣斯请往见韩王，使来入见大王。见，因内其身而勿遣，稍召其社稷之臣，以与韩入为市，则韩可深割也。因令象武发东郡之卒，窥兵於境上，而未名所之，则齐人惧而从苏之计，是我兵未出，而劲韩以威擒，强齐以义从矣。闻於诸侯也，赵氏破胆，荆人狐疑，必有忠计。荆人不动，魏不足患也。则诸侯可蚕食而尽，赵氏可得与敌矣。愿陛下幸察愚臣之计，无忽。（《韩非子。存韩》）



◇议废封建

周武王所封子弟同姓甚众，然后属疏远，相攻击如仇雠，诸侯更相诛伐，周天子弗能禁止。今海内赖陛下神灵一统，皆为郡县，诸子功臣，以公赋税重赏赐之，甚足易制，天下无异意，则安宁之术也。置诸侯不便。（《史记。秦始皇本纪》）



◇议刻金石

维秦王兼有天下，立名为皇帝，乃抚东土，至于琅邪。列侯武城侯王离，列侯通武侯王贲，伦侯建成侯赵亥，伦侯昌武侯成，伦侯武信侯冯母择，丞相隗林（当作隗状。颜之推云隋得秤权，有丞相隗状、王绾二人列名。王劭亦云然。案《钟鼎款识》平阳斤及今所见秦权皆云状、绾，无作林字者也）、丞相王绾、卿李斯、卿王戊、五大夫赵婴、五大夫杨□从，与议于海上，曰：「古之帝者，地不过千里，诸侯各守其封域，或朝或否，相侵暴乱，残伐不止，犹刻金石，以自为纪。古之五帝三王，知教不同，法度不明，假威鬼神，以欺远方，实不称名，故不久长。其身未殁，诸候背叛，法令不行。今皇帝并一海内，以为郡县，天下和平。昭明宗庙，体道行德，尊号大成。群臣相与诵皇帝功德，刻于金石，以为表经。（《史记。秦始皇纪》。案《史记》以此议连属《琅邪刻石颂》之下，今颂碑见存，五夫二杨□后，便刻二世诏书，验知此议当有别石，不得与颂同碑，故分录之。）



◇议烧诗书百家语

五帝不相复，三代不相袭，各以治，非其相反，时变异也。今陛下创大业，建万世之功，固非愚儒所知。且越言乃三代之事，何足法也？异时诸侯并争，厚招游学。今天下已定，法令出一，百姓当家则力农工，土则学习法令辟禁。今诸生不师今而学古，以非当世，惑乱黔首。丞相臣斯昧死言：古者天下散乱，莫之能一，是以诸侯并作，语皆道古以害今，饰虚言以乱实，人善其所私学，以非上之所建立。今皇帝并有天下，别黑白而定一尊，而私学乃相与非法教之制，闻令下，则各以其私学议之，入则心非，出则巷议，夸主以为名，异取以为高，率群下以造谤。如此弗禁，则主势降乎上，党与成乎下，禁之便。臣请史官，非秦记皆烧之；非博士官所职，天下敢有藏《诗》、《书》百家语者，悉诣守尉杂烧之。有敢偶语《诗》《书》弃市，以古非今者族，吏见知不举者与同罪。令下三十日不烧，黥为城旦。所不去者，医药卜筮种树之书。若欲有学法令，以吏为师。（《史记。秦始皇本纪》：三十四年博士淳于越请封子弟功臣，始皇下其议，丞相李斯云云。制曰「可。」又见《李斯传》）



◇金狄铭

皇帝廿六年，初兼天下，以为郡县，正法律，同度量，大人来见临洮，身长五丈，足迹六尺。（《水经注。河水》四云李斯书也。又见《汉书。项籍传赞》注引《三辅黄图》）



◇玉玺文

受天之命，皇帝寿昌。（《宋书。礼志》五：高祖入关，得秦始皇蓝田玉玺），螭（虎纽，文云云，高祖佩之，后代名曰「传国玺。」又《御览》六百八十二引《玉玺谱》有雍州玺，文与此同。乌篆是慕容所制。）受天之命，既寿永昌。（《後汉。光武纪》注引《玉玺谱》：「传国玺是秦始皇初定天下初刻，其玉出蓝田山，丞相李斯所书，其文云云。高祖至霸上，秦王子婴献之。」）

受命于天，既寿永昌。（《御览》六百八十二引《吴书》：孙坚讨董卓，顿军洛南，得汉传国玺，其文云云。又引《玉玺谱》曰：「传国玺是丞相李斯所书」，其文同。）



◇绎山刻石

皇帝立国，维初在昔，嗣世称王。讨伐乱逆，威动四极，武义直方。戎臣奉诏，经时不久，灭六暴强。廿有六年，上荐高庙，孝道显明。既献泰成，乃降专惠，亲巡远方。登于绎山，群臣从者，咸思攸长。追念乱世，分土建邦，以开争理。功战日作，流血于野，自泰古始。世无万数，□也及五帝，莫能禁止。□今皇帝，壹家天下，兵不复起。灾害灭除，黔首康定，利泽长久。群臣诵略，刻此乐石，以箸经纪。（徐铉重摹《绎山碑》拓本。案秦刻石三句为韵，唯《琅邪台》二句为韵，皆李斯之辞。张守节言《会稽碑》文及书皆李斯。斯狱中上书言：「更刻画，平斗斛度量文章，布之天下，」其显据也。此文《史记》不载）



◇泰山刻石

皇帝临立，作制明法，臣下修饬。廿有六年，初并天下，罔不宾服。亲巡远黎，登兹泰山，周览东极。从臣思速，本原事业，祗诵功德。治道运行，诸产得宜，皆有法式。大义箸明，陲于后嗣，顺承勿革。皇帝躬听，既平天下，不懈于治。夙兴夜寐，建设长利，专隆教诲。训经宣达，远近毕理，咸承圣志。贵贱分明，男女体顺，慎遵职事。昭隔内外，靡不清净，施于昆嗣。化及无穷，遵奉遗诏，永承重戒。（刘□《泰山篆谱》、《绛贴》本，又李处巽重摹本，又《史记。秦始皇纪》「临立」作「临位」，「躬听」作「躬《耳呈》」「亲巡远黎」作「亲巡远方黎民」，「体顺」作「礼顺」，「昆嗣」作「后嗣」。）



◇琅邪台刻石

维廿八年，皇帝作始。端平法度，万物之纪。以明人事，合同父子。圣智仁义，显白道理。东抚东土，以省卒士。事已大华，乃临于海。皇帝之功，勤劳本事。上农除末，黔首是富。普天之下，抟心揖志。器械一量，同书文字。日月所照，舟舆所载，皆终其命，莫不得意。应时动事，是维皇帝。匡饬异俗，陵水经地。忧恤黔首，朝夕不懈。除疑定法，咸知所辟。方伯分职，诸治经易。举错必当，莫不如画。皇帝之明，临察四方。尊卑贵贱，不逾次行。奸邪不容，皆务贞良。细大尽力，莫敢怠荒。远迩辟隐，专务肃庄。端直敦忠，事业有常。皇帝之德，存定四极。诛乱除害，兴利致福。节事以时，诸产繁殖。黔首安宁，不用兵革。六亲相保，终无寇贼。欢欣奉教，尽知法式。六合之内，皇帝之土，西涉流沙，南尽北户。东有东海，北过大夏。人迹所至，无不臣者。功盖五帝，泽及牛马。莫不受德，各安其宇。（《史记。秦始皇纪》）

列侯武城侯王离、列侯通武侯王贲、伦侯建成侯赵亥，伦侯昌武侯成、伦侯武信侯冯毋择、丞相隗林（当作隗状、）丞相王绾、卿李斯、卿王戊、五大夫赵婴、五大夫杨□。（《史记。秦始皇纪》，又略见《琅邪碑》拓本。案《史记》十一人上下文多不得与颂同石，今颂碑见存，五夫二杨□后便刻二世诏书，知始皇时所刻止此耳。）



◇之罘刻石

维廿九年，时在中春，阳和方起。皇帝东游，巡登之罘，临照于海。从臣嘉观，原念休烈，追诵本始。大圣作治，建定法度，显著纲纪。外教诸侯，光施文惠，明以义理。六国回辟，贪戾无厌，虐杀不已。皇帝哀众，遂发讨师，奋扬武德。义诛信行，威□单旁达，莫不宾服。烹灭强暴，振救黔首，周定四极。普施明法，经纬天下，永为仪则。大矣口哉，宇县之中，承顺圣意。群臣诵功，请刻于石，表垂常式。（《史记。秦始皇纪》「大矣」下脱一字，「表垂」下衍「于」字，今校正。）



◇之罘东观刻石

维廿九年，皇帝春游，览省远方。逮干海隅，遂登之罘，昭临朝阳。观望广丽，从臣咸念，原道至明。圣法初兴，清理疆内，外诛暴强。武威旁畅，振动四极，禽灭六王。阐并天下，□害绝息，永偃戎兵。皇帝明德，经理宇内，视听不怠。作立大义，昭设备器，咸有章旗。职臣遵分，各知所行，事无嫌疑。黔首改化，远迩同度，临古绝尤。常职既定，后嗣循业，长承圣治。群臣嘉德，□诵圣烈，请刻之罘。（《史记。秦始皇纪》）



◇碣石门刻石

（上脱九句，此颂三句为韵。）遂兴师旅，诛灭无道，为逆灭息。武殄暴逆，文复无罪，庶心咸服。惠论功劳，赏及牛马，恩肥土域。皇帝奋威，德并诸侯，初一泰平（当作泰字。）堕坏城郭，决通川防，夷去险阻。地执既定，黎庶无繇，天下咸抚。男乐其畴，女修其业，事各有序。惠被诸产，久（《集解》徐广曰：「久，一作分。」）并来田，莫不安所。群臣诵烈，请刻此石，垂著仪矩。（《史记。秦始皇纪》）



◇会稽刻石

皇帝休烈，平壹宇内，德惠攸长。卅有七年，亲巡天下，周览远方。遂登会稽，宣省习俗，黔首齐庄。群臣诵功，本原事速，追道高明。秦圣临国，始定刑名，显陈旧章。初平法式，审别职任，以立恒常。六王专倍，贪戾忄敖猛，率从自强。暴虐恣行，负力而骄，数动甲兵。阴通间使，以事合从，行为辟方。内饰诈谋，外来侵边，遂起祸殃。义威诛之，殄熄暴悖，乱贼灭亡。圣德广密，六合之中，被泽无疆。皇帝并宇，兼听万事，远近毕清。运理群物，考验事实，各载其名。贵贱并通，善否陈前，靡有隐情。饰省宣义，有子而嫁，倍死不贞。防隔内外，禁止淫，□男女□诚。夫为寄□，杀之无罪，男秉义程。妻为逃嫁，子不得母，咸化廉清。大治濯俗，天下承风，蒙被休经。皆遵轨度，和安敦勉，莫不顺令。黔首修□，人乐同则，嘉保泰平。後敬奉法，常治无极，舆车不倾。从臣诵烈，请刻此石，光陲休铭。（申屠□力《重刻会稽碑》拓本，又见《史记。秦始皇纪》，小异。）



◇句曲山白璧刻文

始皇圣德，平章江山。巡狩苍川，勒铭素璧。（张铉《至正金陵新志》一，《茅山图考》注引《茅山记》曰：秦始皇三十七年，游会稽还，登句曲北垂山，埋白璧一双、深七尺，李斯篆刻文。又《真诰》引《茅君内传》）



◇秦权文

廿六年，皇帝尽井兼天下，诸侯黔首大安，立号为皇帝。乃诏丞相状、绾，法度量则不壹，歉疑者皆明壹之。

元年，制诏丞相斯、去疾：法度量尽始皇帝为之，皆有刻辞焉。今袭号而刻辞不称始皇帝，其于久远也。如后嗣为之者，不称成功盛德。刻此诏，故刻左，使毋疑。（秦权拓本，又平阳斤拓本，皆有刻辞焉。「皆」字作「者」，属上句。「其于久远也」。作「远《医凤》）」，末有平阳斤三字。



◇刻始皇所立刻石

皇帝曰：金石刻尽始皇帝所为也。今袭号而金石刻辞不称始皇帝，其于久远也，如后嗣为之者，不称成功盛德。丞相臣斯、臣去疾、御史大夫臣德昧死言：「臣请具刻诏书金石刻，因明白矣，臣昧死请。」制曰：「可」。（《琅邪台刻石》拓本，又《泰山残石》、徐铉重摹《绎山刻石》、《绛贴》、《泰山篆谱》、《汝贴。之罘刻石》，又《史记。秦始皇纪》：「二世东行郡县，李斯从，到碣石，并海南，至会稽而尽刻始皇所立刻石，石旁著大臣从者名，以章先帝成功盛德焉。」）



◇用笔法

夫书之微妙，道合自然。篆籀以前，不可得而闻矣。自上古作大篆，颇行于世，但为古远，人多不详。但为古远，人多不详，今斯删略繁者，取其合理，参为小篆。凡书，非但裹结流快，终籍笔力轻健。蒙将军恬《笔经》，犹自简略。斯更修改，望益于用矣。用笔法，先急回，後疾下，鹰望鹏逝，信之自然，不得重改，如游鱼得水，景山兴云，或卷或舒，乍轻乍重。善思之，此理可见矣。斯善书，自赵高以下，或见推伏。刻诸名山碑玺铜人，并斯之笔。斯书《秦望纪功石》云：「吾死后五百三十年间，当有一人替吾迹焉。」（《墨池编》）



◎周青臣

青臣，始皇时为仆射。



◇进颂

他时秦地不过千里，赖陛下神灵明圣，平定海内，放逐蛮夷，日月所照，莫不宾服。以诸侯为郡县，人人自安乐，无战争之患，传之万世，自上古不及陛下威德。（《史记。秦始皇纪》：三十四年，始皇置酒咸阳宫，博士七十人，前为寿，仆射周青臣进颂。）



◎淳于越

越，齐人，始皇时为博士。



◇议封建

臣闻殷周之王千余岁，封子弟功臣，自为枝辅。今陛下有海内，而子弟为匹夫，卒有田常、六卿之臣（一作「之患」，以「臣」字属下句）无辅拂（一作弼），何以相救哉？事不师古而能长久者，非所闻也。今青臣又面谀，以重陛下之过，非忠臣。（《史记。秦始皇纪》，又《李斯传》：齐人淳于越进谏，始皇下其议。）



◎零陵令信

信失其姓，始皇时为零陵令。



◇上始皇帝书

荆轲挟匕首卒刺陛下，陛下以神武，扶揄长剑以自救。（《文选。吴都赋》刘渊林注引《秦零陵令上始皇帝书》。案《汉志》从横家有《秦零陵信》一篇，难秦相李斯，即此。）



◎阙名



◇诸儒生议封禅

古者封禅为蒲车，恶伤山之土石草木。埽地而祭，席用菹□皆，言其易遵也。（《史记。封禅书》，始皇即帝位三年，徵从齐、鲁之儒生博士七十人，至乎泰山下，请儒生或议。」又见《汉书。郊祀志》上）



◇群臣议始皇庙

古者天子七庙，诸侯五，大夫三，虽万世世不轶毁。今始皇为极庙，四海之内皆献贡职，增牺牲，礼咸备，毋以加。先王庙或在西雍，或在咸阳，天子仪当独奉酌祠始皇庙，自襄公以下轶毁。所置凡七庙，群臣以礼进祠，以尊始皇庙为帝者祖庙。（《史记。秦始皇纪》：二世元年，令群臣议尊始皇庙，群臣皆顿首言。）



◇秦将诈称二世使人与李良书

良尝事我，得显幸，良诚能反赵为秦，赦良罪，贵良。（《史记。张耳陈余传》，《汉书。张耳陈余传》）



◇辨士隐姓名遗秦将章邯书

李斯为秦王死，废十七兄而立今王也。（《史记。李斯传》《集解》引杜预善文。）



◇东郡陨石刻文

始皇死而地分。（《汉书。五行志》中之上：始皇帝三十六年，石陨于东郡，民或刻其石。）



◎宦官



◎赵高

高，诸赵疏属，为宦者。始皇举为中车府令，后兼行符玺令事。二世即位，迁郎中令，拜中丞相。寻行弑立，子婴刺杀之，夷三族。



◇诈为始皇书赐公子扶苏

朕巡天下，祷词名山诸神以延寿命。今扶苏与将军蒙恬将师数十万以屯边，十有余年矣。不能进而前，士卒多□毛，无尺寸之功，乃反数上书直言，诽谤我所为。以不得罢归为太子，日夜怨望。扶苏为人子不孝，其赐剑以自裁。将军蒙恬与扶苏居外，不匡正，宜知其谋，为人臣不忠，其赐死，以兵属裨将王离。（《史记。李斯传》）



◎仙道



◎安期先生

先生姓安名期，琅邪阜乡亭人。师事河上公，善黄老，亦善为长短说。卖药海边，与蒯彻善。尝干始皇，又干项王，项王不能用其策。已而项王欲封之，不受亡去。刘向云：「时人皆言千岁翁。」服虔云：「古之真人。」案安期生事见《史记。乐毅》及《田儋传赞》，服说见《封禅书。索隐》。

◇留书报始皇

后千岁，求我于蓬莱山下（《史记。封禅书正义》引《列仙传》，今本《列仙传》作「后年」，无「下」字。《抱朴子。极言篇》作「复数千载」，《艺文类聚》八十四引《抱朴子》作「后数千载。」）



◎徐福

□一作福，齐人。为始皇求仙，以童男女三千王□州，不归。



◇上书请求仙

海中有三神山，名曰蓬莱、方丈、瀛州，仙人居之，请得斋戒，与童男女求之。（《史记。秦始皇纪》）





