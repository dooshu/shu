全宋诗：张嵲
　张嵲　褒城县雨中
　张嵲　宝林晚坐
　张嵲　偪冬至小雪
　张嵲　避贼
　张嵲　髀肉生
　张嵲　丙寅三月悯雨既雨患未足
　张嵲　病中夜雨
　张嵲　泊舟
　张嵲　采薇洞
　张嵲　柴门晚步
　张嵲　尘外堂
　张嵲　陈参政挽诗三首
　张嵲　晨起
　张嵲　晨起登寺阁前山为雾覆微露山麓宛如平远偶书春物
　张嵲　呈湖州赵再可舍人二首
　张嵲　呈同游诸公
　张嵲　乘舟阻风
　张嵲　齿痛冀其速落而不可得
　张嵲　崇山图七贤诗
　张嵲　仇氏园
　张嵲　出见桃花盛开
　张嵲　出顺阳
　张嵲　出微王峡读子厚诗恍然偶作二绝句
　张嵲　出峡
　张嵲　初春
　张嵲　初夏
　张嵲　初夏晚兴
　张嵲　初夏已晚山即事
　张嵲　窗阴忽霁独往山下看梅
　张嵲　春词二首
　张嵲　春间作
　张嵲　春暮泛微水中流有作
　张嵲　春晴散步庭下
　张嵲　春日
　张嵲　春日郊行
　张嵲　春晚风雨甚暴衡门独立望微水有作
　张嵲　春晚偶书
　张嵲　春夜山居望月思故园有作
　张嵲　春夜雨
　张嵲　春阴
　张嵲　春阴江上偶书
　张嵲　春余
　张嵲　春昼睡起偶书二首
　张嵲　次韵石用之春晴游西湖
　张嵲　次韵石用之易安斋
　张嵲　次韵太守会宜休亭二首
　张嵲　次韵王倅大梵寺山亭夜雨
　张嵲　次韵王得之游净明题易安二绝
　张嵲　次韵王亚之沿湖冒雨归
　张嵲　次韵惜春
　张嵲　次韵周守二首
　张嵲　次韵周守游海棠溪
　张嵲　次韵周子直四首
　张嵲　次韵朱希真二首
　张嵲　次韵子直二首
　张嵲　从刘待制游中梁山寺
　张嵲　村居早出
　张嵲　达州月夜
　张嵲　大热
　张嵲　代王侍郎送程尚书赴信州三首
　张嵲　登白帝城二首
　张嵲　登甘露寺故基
　张嵲　登楼对雪二首
　张嵲　登寺阁见月上率然成咏
　张嵲　登胥山赠长老净昙二首
　张嵲　登真观遗履池
　张嵲　登真观在利州嘉川县西五里南临宋江相传云张天师栖真之地至今有遗
　张嵲　登舟雨作再作一绝
　张嵲　吊和靖故居
　张嵲　董弥大郎中以窗前菊花晨且鲜明午间萎蕤感而成诗兴寄古雅次元韵
　张嵲　读楚世家
　张嵲　读崔昭纬传
　张嵲　读太平广记三首
　张嵲　读退之集偶书
　张嵲　读赵
　张嵲　独夜
　张嵲　渡溪水
　张嵲　渡湘水
　张嵲　二月二十四日至魏塘七首
　张嵲　二月五日晚閒步於庭日且下有青云如远山状望之不厌作绝句以遣兴
　张嵲　法界颂
　张嵲　法界颂二首
　张嵲　泛舟观雨
　张嵲　范觉民挽词四首
　张嵲　方城驿
　张嵲　防江二首
　张嵲　愤雨
　张嵲　风
　张嵲　奉酬致宏赠别
　张嵲　奉和李元叔察院秋怀
　张嵲　奉送知府郎中
　张嵲　赋得山上树
　张嵲　感事二首
　张嵲　高司业二首
　张嵲　庚辰二月雪夜作
　张嵲　庚申寒食湖上作
　张嵲　孤山
　张嵲　观洛神图慨然有作三首
　张嵲　观月出
　张嵲　归仁县石堠
　张嵲　归日再过分水岭
　张嵲　癸亥春
　张嵲　癸亥生日前一日读神仙李清传作
　张嵲　过大包阁寄夏漕致宏
　张嵲　过平陵汉苏建所封
　张嵲　过屈平昭君故宅
　张嵲　过覃氏水南别墅
　张嵲　过覃氏园偶题
　张嵲　过杨村溪
　张嵲　过云安县
　张嵲　过郧乡寒食日
　张嵲　过郧乡县
　张嵲　寒食日儿辈游尼庵戏作
　张嵲　寒食行
　张嵲　何子应金华书院寄题
　张嵲　和李少卿
　张嵲　和夏致宏咏梅
　张嵲　和友人中秋
　张嵲　和张簿韵
　张嵲　和周守登楼对雪
　张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰
　张嵲　忽见早梅
　张嵲　怀新亭四首
　张嵲　怀伊亭
　张嵲　会览亭三首
　张嵲　鸡
　张嵲　即事
　张嵲　疾风伯
　张嵲　继韵书胡氏孝思亭
　张嵲　寄汉上禅者
　张嵲　寄谦上人
　张嵲　寄题江月亭
　张嵲　寄题清孝庵
　张嵲　寄题友人小轩
　张嵲　寄题赵丞相独往亭
　张嵲　寄酂里
　张嵲　甲子初夏复开北户
　张嵲　建炎庚戌溃兵狂襄汉寒食阻趋光作拜扫追慕痛哭因成二诗
　张嵲　涧边
　张嵲　江行
　张嵲　将池僧舍东轩晓起
　张嵲　将请乡郡作
　张嵲　将至临安途中偶成呈表叔陈给事去非
　张嵲　借居
　张嵲　今春花卉盛时黄雾连十余日不解久不作诗偶成
　张嵲　斤竹岭
　张嵲　金道铺庭下竹十许枝因忆柳子厚清水驿绝句
　张嵲　金山回道中
　张嵲　金州行衙
　张嵲　金州行衙二首
　张嵲　尽山亭
　张嵲　竞渡
　张嵲　九日
　张嵲　九日三首
　张嵲　九月十四日登崇山晚归
　张嵲　久雨
　张嵲　橘林
　张嵲　句
　张嵲　绝句
　张嵲　觉道同玩梅
　张嵲　郡楼对雨和周守韵二首
　张嵲　哭孙信道
　张嵲　苦热
　张嵲　腊梅
　张嵲　览镜
　张嵲　老罢
　张嵲　李广甫挽词
　张嵲　立春后一日偶书
　张嵲　立春偶题
　张嵲　林鸦诗
　张嵲　临桂令以荐当趋朝置酒召客戏作二十八字遣六从事莅之寿其太夫人
　张嵲　凌云见桃花
　张嵲　刘谷山
　张嵲　刘少师妻献园宅为景灵宫基二首
　张嵲　刘无虞尊人挽诗二首
　张嵲　刘忠显挽词
　张嵲　柳陌
　张嵲　六月初八日过龙洞纳凉树阴下酌泉待月而行
　张嵲　六月初七日雨小止游蒲溪临独木桥而还
　张嵲　龙洞
　张嵲　龙洞二首
　张嵲　庐陵曾氏临江作亭以舍过客因同舍来求诗
　张嵲　陆尧夫母吴夫人挽词
　张嵲　麻子山二首
　张嵲　蔓菁花诗
　张嵲　冒雪早行
　张嵲　梅
　张嵲　梅二首
　张嵲　梦中作得六句觉后足成
　张嵲　梦中作后两句前句觉后足成皆梦中所见也
　张嵲　闵雨
　张嵲　闽中山间每早白雾四塞咫尺不辨
　张嵲　闽中早春
　张嵲　鸣筑亭
　张嵲　墨梅四首
　张嵲　沐发
　张嵲　暮春道中闻蝉
　张嵲　暮春山中
　张嵲　内人斜二首
　张嵲　南涧亭诗
　张嵲　南山观梅
　张嵲　拟苏少卿寄内
　张嵲　偶成寄致宏
　张嵲　偶成梅咏三首
　张嵲　屏迹
　张嵲　普照诗
　张嵲　七月初四日小雨后游步水边
　张嵲　七月二日大风作一昼夜方止土人去此风潮信也三首
　张嵲　七月二十日忽有青蝇翔舞坐隅挥之不去
　张嵲　七月二十四日山中已寒二十九日处暑
　张嵲　遣兴二首
　张嵲　清明
　张嵲　穷居暑雨
　张嵲　秋怀
　张嵲　秋怀二首
　张嵲　秋霁日暖飞虫蔽空甲子秋作
　张嵲　秋晴
　张嵲　秋日访野人
　张嵲　秋日怀古园有作
　张嵲　秋日晚出郡效
　张嵲　秋暑
　张嵲　秋晚游谦上人庵四首
　张嵲　取兰梅置几上三首
　张嵲　去年十一月十二日致宏如秦州仆饯之余口复到生口作别明年六月十二
　张嵲　劝农
　张嵲　劝农六首
　张嵲　如吴兴舟中读白乐天诗有作
　张嵲　入瞿塘峰
　张嵲　入峡
　张嵲　入峡诗
　张嵲　闰月二日始开北窗篱门
　张嵲　三月二日奉诏赴西园曲宴席上赋呈数政开府太师三首
　张嵲　山前红叶
　张嵲　山中
　张嵲　山中红叶
　张嵲　山中校书时有田父携酒见访
　张嵲　山中雪后颇有春意
　张嵲　山中月夜
　张嵲　山中月夜草色香烈颇如昔年上庸鹿门之游感而为诗
　张嵲　山中月夜闻杜鹃忆鹿门旧游
　张嵲　上楮平山
　张嵲　上二溪山
　张嵲　上分水岭
　张嵲　上庸
　张嵲　芍药
　张嵲　芍药五首
　张嵲　邵公泉二首
　张嵲　绍兴圣孝感通诗
　张嵲　绍兴中兴上复古诗
　张嵲　生口
　张嵲　十二月旦雪霰大絷
　张嵲　十二月二十一日赠沃令
　张嵲　石竹
　张嵲　示疑者
　张嵲　寿王苏州
　张嵲　寿沃令二首
　张嵲　瘦
　张嵲　暑雨遂如深秋
　张嵲　双楠送何致远归陕西二首
　张嵲　思故园
　张嵲　四月旦大雨昼夜不止者两日微水一夕暴涨
　张嵲　四月十一日游湖上作
　张嵲　松门
　张嵲　送别
　张嵲　送陈忠玉兼寄尹梦得黄仲通并寄季通侄五首
　张嵲　送冯贯道之东川转而之行在
　张嵲　送冯元通帅夔
　张嵲　送贺子忱漕闽
　张嵲　送李子勉
　张嵲　送陆尧夫倅襄阳
　张嵲　送人赴阙
　张嵲　送行子礼漕湖南
　张嵲　送张养正
　张嵲　送赵公望入蜀
　张嵲　送赵郎二首
　张嵲　宿归仁寺
　张嵲　宿归仁寺三首
　张嵲　宿永睦将口香积院满山皆松桧声二首
　张嵲　穗粟
　张嵲　潭州道中
　张嵲　叹名
　张嵲　桃花坞
　张嵲　题画扇二首
　张嵲　题景温筠居
　张嵲　题均州超然亭
　张嵲　题六合英氏庙
　张嵲　题石井
　张嵲　题石井二首
　张嵲　题鲜于蹈夫墨梅二绝句
　张嵲　题兴元双楠
　张嵲　题营山法幢院
　张嵲　题永睦县高斋
　张嵲　题曾口县江月亭二首
　张嵲　题赵表之李伯时画捉马图诗二首
　张嵲　题竹
　张嵲　听微水有感四首
　张嵲　通惠泉
　张嵲　途中偶成寄幕下诸公
　张嵲　玩所植松竹有作
　张嵲　挽张全真诗二首
　张嵲　晚步
　张嵲　晚晴
　张嵲　晚秋风雨
　张嵲　晚望西崖
　张嵲　晚行阁道自对溪趋小柏宿
　张嵲　晚游新亭
　张嵲　王宝学挽词二首
　张嵲　往年沿檄金州谒女娲神祠是时犹未乱也绍兴壬子挈家避地三巴后过祠
　张嵲　望瞿塘峡
　张嵲　望微水
　张嵲　微王庙
　张嵲　魏塘荒僻春来无杂花一枝可慰逐客二月二十六日见篱外桃花盛开如烁
　张嵲　闻荒鸡
　张嵲　无住坟山溪水
　张嵲　吴宫词
　张嵲　五月二十四日宿永睦将口香积院僧轩东望甚远满山皆松桧声三首
　张嵲　五月二十四日自达州至永睦县投宿废学即事书怀
　张嵲　西谷歌
　张嵲　西溪
　张嵲　昔柳柳州作永州山水诸记泉石之状如在目前兹峡上群山与柳州之文颇
　张嵲　溪傍梅花初开二首
　张嵲　溪梅初放
　张嵲　溪上行
　张嵲　溪水
　张嵲　喜刘宝学彦修得归因叙初时凄怆之意十首
　张嵲　喜晴
　张嵲　喜雪
　张嵲　喜雨行
　张嵲　喜张丞相破湖贼
　张嵲　戏呈觉老
　张嵲　戏书寄夏致宏
　张嵲　峡中晚春
　张嵲　下马桥
　张嵲　夏养真父挽词
　张嵲　夏致宏方城道中以诗见寄避地穷山秋雨仍作因次其韵
　张嵲　小雪作
　张嵲　晓登灵梵寺阁二首
　张嵲　心老得法天柱修静能道黄龙会中诸耆旧及他宗派知名士辛酉秋应供兹
　张嵲　辛酉二月十六日出暗门循城如北关登舟二首
　张嵲　新春
　张嵲　新春偶书寄致宏
　张嵲　新春有感
　张嵲　信美亭二首
　张嵲　兴州道中遇雨
　张嵲　兴州看月上
　张嵲　行建溪上见拏舟上水者怆然伤怀
　张嵲　行建溪上是晚同宿小桥感怀书事
　张嵲　醒心泉
　张嵲　雪晴
　张嵲　雪中泛汉水观捕鱼
　张嵲　唁菊
　张嵲　唁微水
　张嵲　野竹
　张嵲　夜听雨声
　张嵲　夜雨
　张嵲　夜雨有作
　张嵲　夜坐
　张嵲　夜坐读离骚
　张嵲　夷陵
　张嵲　沂流入微王峡
　张嵲　忆京山大阳寺
　张嵲　饮水
　张嵲　萤火
　张嵲　永康山
　张嵲　咏鹤
　张嵲　咏鹤五首
　张嵲　咏水上双白鸟
　张嵲　咏雪得光字
　张嵲　幽居
　张嵲　游北岩
　张嵲　游道林寺诗三首
　张嵲　游道谦庵
　张嵲　游独孤城
　张嵲　游独孤城下作
　张嵲　游灵岩寺
　张嵲　游下岩寺先是刘宝学约於此相聚既而先进舟遂失胜业
　张嵲　游岳麓寺三首
　张嵲　有感
　张嵲　有感二首
　张嵲　又次韵四首
　张嵲　又次韵五首
　张嵲　予寓居麻子山自入冬以后大小雪凡十余作传闻平地已有春意而兹山偪
　张嵲　余夫人挽词
　张嵲　余所寓僧舍蜂简忽散去仅留其半僧云分蜂时每如此寻复追求再得之賏
　张嵲　余於今年二月初一日夜梦中与刘彦礼兄弟水边饮酒赋诗曾记所作元八
　张嵲　余於六月初三日泛舟至奇石洞留题洞中一首
　张嵲　与陈去非夏致宏孙信道游南涧同赋四首
　张嵲　与孙太冲游湖上寺
　张嵲　与赵智叔巏弟泛舟回灯下
　张嵲　雨
　张嵲　雨后
　张嵲　雨后怆然有感
　张嵲　雨后望云
　张嵲　雨霁出郊外
　张嵲　雨霁独夜
　张嵲　雨中感怀
　张嵲　雨中听邻家侍儿歌
　张嵲　欲雪
　张嵲　欲雨
　张嵲　寓居
　张嵲　元日
　张嵲　约人泛舟
　张嵲　月下观海棠
　张嵲　杂兴
　张嵲　再次前韵六首
　张嵲　再次韵寄朱希真二首
　张嵲　再到竹山
　张嵲　再经蒲溪往年避地处
　张嵲　早发竹山二首
　张嵲　早行
　张嵲　赠笔工
　张嵲　赠别
　张嵲　赠陈符宝去非
　张嵲　赠何子应侍儿二首
　张嵲　赠黄子真
　张嵲　赠江司令朝宗
　张嵲　赠南回了丰上人三首
　张嵲　赠僧
　张嵲　赠翁法师二首
　张嵲　赠无方叔
　张嵲　赠相僧杨懒散
　张嵲　赠相僧杨嬾散
　张嵲　赠羽人二首
　张嵲　赠赵端
　张嵲　赠赵公旦
　张嵲　斋祠湖上作
　张嵲　翟方进
　张嵲　张文潜作淮阴侯诗有平生萧相真知己何事还同女子谋句因为萧相代答
　张嵲　掌口寺寮闻杜鹃
　张嵲　赵表之送梅并诗次韵四首
　张嵲　枕上闻雪呈赵郭二公
　张嵲　至梅堂次韵
　张嵲　致爽亭二首
　张嵲　中秋四十一弟归自豫章
　张嵲　忠显刘公挽诗四首
　张嵲　种木芙蓉
　张嵲　种松二首
　张嵲　种植诗
　张嵲　种竹
　张嵲　仲冬冬至后
　张嵲　舟泊宜都
　张嵲　舟行书所见
　张嵲　舟中独夜
　张嵲　舟中感怀
　张嵲　舟中即事
　张嵲　舟中赠鲜于孝叔
　张嵲　周参谋以诗催再游末章戏赋二首
　张嵲　竹山道中
　张嵲　自悼
　张嵲　自房州归掌口闻杜鹃时杜鹃花盛开
　张嵲　自礼贤还鹅湖望山顶飞流有作二首
　张嵲　自铅山如鹅湖
　张嵲　自顺阳至均房道五首用陈符宝去非韵
　张嵲　自竹山归酂上坟
　张嵲　邹德久挽词二首










ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




全宋诗：张嵲



张嵲　褒城县雨中

岭云方笠覆，檐雨已盆倾。

山气昼侵幔，滩声夜入城。

子真空旧隐，褒姒谩垂名。

访古多磨灭，秋风山树趚。

张嵲

张嵲　宝林晚坐

寂历空阶惟落叶，黄昏古寺只栖鸦。

高僧相对共无语，坐看西林消暝霞。

张嵲

张嵲　偪冬至小雪

落叶将埋径，林寒欲刺天。

情凝遥岭外，雪坠草堂前。

竹密潜增响，梅疏欲斗妍。

纷纷迷远树，整整度清川。

未拟乘高看，惟思拥褐眠。

衡门聊骋望，憔悴迫新年。

张嵲

张嵲　避贼

避贼入深谷，乘桴复悠悠。

四顾江上山，群峰如荠稠。

是时雪霜霁，林壑氛雾收。

茂树荫石壁，澄潭深不流。

蓧荡拥荒岗，冲飚忽飕飗。

山深水更佳，溪喧鸟啼幽。

平昔慕寻胜，所见良未俦。

举世逢祸枢，我独成兹游。

暂赏兴复阑，自誷宽百忧。

舍棹陟绝巘，林光与云浮。

却观来时江，碧线萦长洲。

一室苟自安，两饭无余求。

彼苍未厌乱，生民何时休。

传闻敌人营，近在濒汉州。

尚恐复飘转，讵敢辞淹留。

已与农父言，傭耕事田畴。

耘耔纾井田，蚕绩充衣裘。

尚享黄发期，庶几谐首丘。

张嵲

张嵲　髀肉生

归计无成须绝望，幽居有意漫经营。

自怜心异刘玄德，更喜年来髀肉生。

张嵲

张嵲　丙寅三月悯雨既雨患未足

别墅相望汉水傍，雨容和雾晚溟濛。

出门忽见丹青树，肠断家山柿叶红。

张嵲

张嵲　病中夜雨

新凉增客意。卧病复逾时。

雨脚夜深白，虫声秋后悲。

高低山树立，迢递晓钟迟。

此夕天涯鬓，知添几缕丝。

张嵲

张嵲　泊舟

夜光沉千岭，寒星动一川。

汀沙霜似雪，寂寂系江船。

张嵲

张嵲　泊舟

遥依沙岸系扁舟，风落荒山万木愁。

枕下惊波时汩汩，天边寒梦信悠悠。

遭忧和峤仍丹泪，远适虞翻易白头。

离乱偪人全策少，微生从此任浮游。

张嵲

张嵲　采薇洞

春晓山路永，行行歌采薇。

歌长非有意，惟以疗朝饥。

张嵲

张嵲　柴门晚步

柴门一延竚，暮色集四山。

雨歇林蔼变，岁阴岚气寒。

峰高看月上，巢昏迟乌还。

游眺暂自适，裴回反长叹。

幽思招隐作，怆恨南涧篇。

羇怀定谁识，凄然独掩关。

张嵲

张嵲　尘外堂

因依置屋偏，旧是栖鹄地。

杂花挟径深，竹树交柯际。

古人谋适野，放浪聊自肆。

谁识郡斋边，斯堂眇尘世。

张嵲

张嵲　陈参政挽诗三首

今古虽同尽，存亡惕遽分。

人谁为为善，天不右斯文。

莫遂三年筑，空悲四尺坟。

音尘竟何所，俯仰叹蒿焄。

张嵲

张嵲　陈参政挽诗三首

脱屣违人代，振容即路岐。

名流祠洗马，白旐痛元规。

一代风流尽，千年翰墨垂。

伤心墓前水，故作夜深悲。

张嵲

张嵲　陈参政挽诗三首

徒知天可恃，岂谓病终侵。

遽使仪刑意，翻成殄瘁心。

开阡贤子力，卜远外姻临。

墓木看初种，俄悲已茂林。

张嵲

张嵲　晨起

盥栉及平旦，晓庭风露清。

萧然无一事，对此夏阴成。

春晚方受谢，孤花有余荣。

地远物性遂，时禽自飞鸣。

书籍但掩卷，冲虚道已盈。

非为隐沦客，自快适野情。

张嵲

张嵲　晨起登寺阁前山为雾覆微露山麓宛如平远偶书春物

日出雾犹重，微茫认山麓。

远目疑可穷，澶漫如夷陆。

韶序日已深，时禽啭幽谷。

青林不受春，景气润修竹。

日晴烟光乱，风澹水容渌。

闽岭农事初，荒泉被山曲。

耒耜没深泥，凫鸭讙相逐。

躬耕记往年，遭乱成羇束。

故园隔山河，桑柘犹在目。

丘陇谅荒芜，春归惟灌木。

囚拘怆兹晨，傥徉悲前躅。

缘情固攀援，理会何桎梏。

且寄终日閒，玩此春苗绿。

张嵲

张嵲　呈湖州赵再可舍人二首

五云螭陛旧仙翁，来往琉璃一色宫。

未到行人已能说，使君清与霅溪同。

张嵲

张嵲　呈湖州赵再可舍人二首

一舸乘风汎渺茫，来依芳杜雪鸥行。

难将野服随宾履，七字聊参燕寝香。

张嵲

张嵲　呈同游诸公

众岭莽回互，古刹藏乔林。

平川一目尽，列岫千重深。

昔人几经历，我辈复登临。

山川谅不改，徒伤怀古心。

张嵲

张嵲　乘舟阻风

平生所遇悉堪咍，往返江湖知几回。

长是扁舟阻风浪，羡他舟楫挂帆来。

张嵲

张嵲　乘舟阻风

泽国天低星斗泽，疾风吹波作山立。

岸头草木皆震动，鸡犬鸣吠纷相及。

通宵万窍无停声，平明更作春涛惊。

青天东下日杲杲，风伯盛怒何当平。

人言航河只一苇，咫尺犹须论万里。

乃知世事不可期，指点舟人转船尾。

常悲无梁越长川，我今操舟翻百难。

平生所遇半如许，岂独此事堪长叹。

吁嗟屏翳真可鄙，岁岁祠官费秩礼。

我闻敌骑南渡年，万里长江波不起。

张嵲

张嵲　齿痛冀其速落而不可得

慈子为牛真自取，逢分卧箦亦何哉。

我今病落无多恨，况复终同短发埋。

张嵲

张嵲　崇山图七贤诗

题舆意匠崇崖图，鲁侯为赋溪隐诗。

长松短壑历可数，坐使妙境移于斯。

地灵神秀天所秘，豺嗥虺伏鬼莫窥。

芟蓬扶翳快登览，若有异物阴相之。

嵌岩巀页临汉浒，左拱右揖如追随。

七峰远峙攒剑直，三溪旁缭萦带垂。

芳洲兰杜飞白鹭，沧浪渔艇牵钩丝。

烟霏露融水鉴净，一声孤笛横云霓。

淑气亭亭扫般若，昂精灿灿栖明祠。

幽寻眼力觑大巧，卜筑得此林峦奇。

堂如连舰岸若玦，呀成空谷竏为池。

妙观观尽见觉性，静隐隐德腾光辉。

信美谁谓非云土，致爽自足和天倪。

邓公之孙特不凡，渥洼绣鞯黄金羁。

胸中万顷九云梦，江湖宽旷贞以期。

张嵲

张嵲　崇山图七贤诗

短壑长松经始余，次山无往不从吾。

便应扫尽陈踪迹，摹作三溪少隐图。

张嵲

张嵲　崇山图七贤诗

岘首登临事已非，风流千古载丰碑。

凿空寻出崇山景，又作襄阳一段奇。

张嵲

张嵲　崇山图七贤诗

居士胸中有丘壑，买山占得水云宽。

七峰环合三溪碧，尽付骚人一倚栏。

张嵲

张嵲　崇山图七贤诗

负郭幽崖面武当，襄江前占水云长。

四时景趣无穷尽，俱向公家静隐堂。

张嵲

张嵲　崇山图七贤诗

两山列影作眉愁，尽付襄江一鉴收。

问讯风光应更好，赋诗谁与共清流。

张嵲

张嵲　崇山图七贤诗

山容浑似关南见，水曲初疑岘首看。

闻说新堂多胜概，待飞一叶上云端。

张嵲

张嵲　仇氏园

修竹青冥山翠事，圆荷枯到水禽飞。

造门休问林塘主，暂借闲窗负暖晖。

张嵲

张嵲　仇氏园

泠泠竹日澹疏篱，{左氵右亹}{左氵右亹}溪流注小池。

红菡白苹当夏日，冷烟寒雨过秋时。

主人颐燕闲情适，客子经过心事违。

行役匆匆无丽句，漫批山木写吾诗。

张嵲

张嵲　出见桃花盛开

青林拥萧寺，况乃在山阴。

出见桃花发，方知春已深。

张嵲

张嵲　出顺阳

浮云作晓阴，未放寒日光。

平冈连县郭。草树郁苍苍。

清溪贯其中，可以一苇航。

西流合汉沔，水外山微茫。

红叶明碧林，下有寒菊芳，

蜂蝶纷已去，无风徒自香。

我欲寄所思，远在天一方。

安得千里足，宽余九回扬。

张嵲

张嵲　出微王峡读子厚诗恍然偶作二绝句

西来一水古今绿，峡里诸山天下奇。

非是愚溪溪上客，未应轻作此山诗。

张嵲

张嵲　出微王峡读子厚诗恍然偶作二绝句

惊湍绝壁穷天险，山水如斯世莫知。

林邑峰峦瘴江水，发挥须待柳州诗。

张嵲

张嵲　出峡

牵舟已出峡，何旦复当还。

蒲溪应渐近，已见宋平山。

张嵲

张嵲　初春

原野土膏动，怀生各自欣。

老年欢绪少，献岁物华新。

草木涵时泽，江湖寄病身。

百年都几日，四见魏塘春。

张嵲

张嵲　初夏

孟夏忽已至，雨余草暀¨荒。

俯涧有惊泉，仰林无遗芳。

山中岁事晚，是日农始忙。

布谷鸣远林，田家竞农桑。

故园今何为，默默心独伤。

张嵲

张嵲　初夏晚兴

微月破幽树，草露生夕凉。

夏木纷已成，时禽暮归翔。

閒花自白红，无人领幽芳。

晚沐岸轻帻，披衣暂倘佯。

外徇志自局，理会言可忘。

俯仰婚宦初，未省离土疆。

那知天壤内，有地名魏塘，

朼来岁再华，及此身方强。

岂但理茨栋，种树　￥望长。

分将百年身，送老湖海荒。

人生等如寓，何必还故乡。

张嵲

张嵲　初夏已晚山即事

山云倏忽自晴阴，积雨门榗蔓草侵。

一带清川供极目，千重浊嶂伴微吟。

雄鸠鸣处园林密，白鸟飞来沟水深。

麦秀桑柔夏方永，不堪时序苦侵寻。

张嵲

张嵲　窗阴忽霁独往山下看梅

千峰雪犹积，万木春已回。

穷阴倦羇束，忽欣阳景开。

徐步出衡门，中野展幽怀。

杖策遂侵寻，独下前山隈。

惊湍激远飚，疏篁耿寒梅。

婆娑时动容，似与客徘徊。

岁晏益多感，况斯韶景催。

暂赏岂所懽，离念方摧颓。

还观增怆恻，三叹为谁来。

张嵲

张嵲　春词二首

莽莽暄风吹九州，春来何处不消忧。

林间鸟语随时好，花里风光映日流。

张嵲

张嵲　春词二首

无复余声到耳边，衡门不闭亦萧然。

风枝鸟语皆无赖，每向春晴聒昼眠。

张嵲

张嵲　春间作

桃花远近火成堆，谁遣黄昏动地来。

与使便成零落去，何如前日未吹开。

张嵲

张嵲　春暮泛微水中流有作

微江春水绿於蓝，两岸花开雪满岩。

纵棹中流望山顶，晴云如絮乱毵毵。

张嵲

张嵲　春晴散步庭下

东风吹广泽，和气日夜旋。

微澜生曲沼，积翠被层峦。

细草蔼近甸，时禽响郊园。

整巾步庭下，申舒委余暄。

万物各有时，而余复何言。

燋谷忘牙事，深居寄考槃。

结交乏二中，徵心迂七还。

聊持瞬息念，一究空有源。

狂闹等瓶中，何须计悲欢。

张嵲

张嵲　春日

老去仍羇旅，逢春非我春。

物华随意别，感慨与时新。

柳重将迎客，花然似笑人。

十年忧国泪，依旧洒衣巾。

张嵲

张嵲　春日郊行

晓寻山寺出重城，坏壁谁题兰草行。

照眼芳匪空玉友，并湖风物记金明。

新诗已见成敲钵，旧赏悬知又弃檠。

龙井海棠须靳惜，一樽留取听莺鸣。

张嵲

张嵲　春晚风雨甚暴衡门独立望微水有作

中原殊未平，避地甘羁束。

著意问樵渔，尚恐惊麋鹿。

出门亦何事，望望清江曲。

雨气晚来寒，惊风乱新绿。

张嵲

张嵲　春晚偶书

山中处处罢芳菲，众绿成阴绕碧溪。

薄暮鸟栖云气恶，满林风雨杜鹃啼。

张嵲

张嵲　春夜山居望月思故园有作

万壑自清夜，春岚昏众星。

明月丽霄汉，清风周四溟。

独立万里外，飘然欲遐征。

回首望江汉，中原气冥冥。

东北有去鸟，我愿从之行。

逝将归旧邦，山河宛平生。

丘园已芜没，径术春草青。

观台倾夜雨，曲池今向平。

俯首叫父老，旷野无人声。

庐井不复辨，灌莽春露凝。

伤心时震荡，怀旧意纵横。

夜久林叶光，山空泉韵鸣。

绪风行复革，桥运无暂停。

理会众缘释，情钟群虑并。

静躁物固殊，太空本何婴。

庶以道自达，超遥谢撄亭。

张嵲

张嵲　春夜雨

小雨集春夜，忆居江汉时。

西园桃李树，到晚有余姿。

载酒绕阡陌，折芳恣遨嬉。

里闾多乐事，中年遭乱离。

飘零向十载，南来复再杘。

故园当日春，相见一天涯。

他乡花自发，山寺日初迟。

时节岂云异，身世自堪悲。

张嵲

张嵲　春阴

阴霭连朝昏广野，鲜飚终日漾书帷。

可怜细雨轻寒夜，正是故园花发时。

张嵲

张嵲　春阴江上偶书

小轩西下俯通津，漠漠春阴日易曛。

白气冒山蒸积翠，微风过水聚轻纹。

城鸦飞去秋花夕，溪雨收余岸草薰。

寂寞何人念羁旅，忧来无数若丝棼。

张嵲

张嵲　春余

春余白发日萧萧，无复当年湖海豪。

为吏应须长孙子，裁诗要及九牛腰。

张嵲

张嵲　春昼睡起偶书二首

忽忽掩关卧，起来春日曛。

和风吹草木，杂花纷已繁。

他乡农事兴，悽然怀故园。

青山虽满眼，何用慰忧烦。

张嵲

张嵲　春昼睡起偶书二首

闭户长春草，日晏独高眠。

起步绕广庭，爱此风景妍。

青山罗廓外，白日当中天。

坐见仰意浓，亦知花向残。

鸡鸣水外村，人耕原上田。

玩物意方适，居闲情转延。

忽悟是作客，骤使心悁然。

张嵲

张嵲　次韵石用之春晴游西湖

春晴结客出城隅，无数僧坊论给孤。

红贴马蹄花底路，绿笼船背柳边湖。

逍遥各自从鹏鷃，断续宁须较鹤凫。

端立一丘为老计，移文何谢北山逋。

张嵲

张嵲　次韵石用之易安斋

尘缨脱得片时闲，未见弥天释道安。

薜荔半崖双屐齿，沧浪何日一纶竿。

地能容膝皆堪处，心对回光未易看。

试问老僧安底事，不知人世有悲欢。

张嵲

张嵲　次韵太守会宜休亭二首

屐齿破苔色，林塘欣共寻。

水光连竹坞，山翠上衣襟。

疏柳摇斜日，高梧转晚阴。

娵偶休入咏，可怕兕觥深。

张嵲

张嵲　次韵太守会宜休亭二首

万竹锁深翠，幽亭枕柳塘。

共临朱槛坐，摇借渚苹香。

鸟喜树阴密，鱼游荷影凉。

聊从山简醉，疏逸兴何长。

张嵲

张嵲　次韵王倅大梵寺山亭夜雨

溪山含变态，可玩不可说。

西岭澹斜晖，前山明积雪。

潭空游鳞出，景晏飞鸟绝。

远屿上孤烟，平沙散疏樾。

天涯一尊酒，草草堂上设。

觞咏寄高爽，对此清夜月。

但使息营营，宁论醉兀兀。

寓兴合一篇，亡书谢三箧。

张嵲

张嵲　次韵王得之游净明题易安二绝

满院岚光滴翠寒，望湖莫羡十三间。

门前石上苍苔迹，数得人踪到与还。

张嵲

张嵲　次韵王得之游净明题易安二绝

铜驼陌上须臾乐，金穴侯家瞬息欢。

争似盖头茅一把，老僧终日百般安。

张嵲

张嵲　次韵王亚之沿湖冒雨归

禽鸣滑滑溅泥涂，赖有云巢眼不孤。

天外黑风迷鹫岭，槛前流水忆鹅湖。

跻攀危磴九折坂，捧玩新诗百斛珠。

收拾残红付春去，四时光景任三无。

张嵲

张嵲　次韵惜春

骚人竞赋惜春诗，为惜花飞万点时。

唯有农家爱春尽，黄云堆麦雪抽丝。

张嵲

张嵲　次韵周守二首

西川方用武，忧思惔如焚。

秋兴悲黄叶，闲情属野云。

鸣鸿何日到，络纬不堪闻。

每忆盈尊酒，清谈从使君。

张嵲

张嵲　次韵周守二首

秋色际遥海，乘高伤远眸。

风尘方未艾，身世岂胜愁。

黄菊已过晚，濁醪徒满瓯。

何时奉松□，一醉碧溪头。

张嵲

张嵲　次韵周守游海棠溪

浣纱何处是，空翠隔崔嵬。

嫩绿连山暗，妖红照水开。

惜春嗟婉娩，载酒约徘徊。

莫怪胭脂湿，曾经夜雨来。

张嵲

张嵲　次韵周子直四首

寰宇安危异，乾坤岁序同。

投身云峤碧，落胆战尘红。

晋马成南渡，宗周入国风。

操戈谁卫社，群盗正争雄。

张嵲

张嵲　次韵周子直四首

西北疆途蹙，东南信未通。

小夫方自智，大将莫论功。

敌马来关外，油幢入阆中。

孤臣难自力，报国意无穷。

张嵲

张嵲　次韵周子直四首

□樊多胜日，杖屦偶相同。

西岭轻阴结，东山落照红。

葵倾终向日，蒲弱易含风。

甘作囚山柳，休为投阁雄。

张嵲

张嵲　次韵周子直四首

渊明门谩设，仲蔚径才通。

用世惭无术，哦诗喜有功。

旧庐群盗里，北阙战尘中。

塞路多豺虎，吾生信自穷。

张嵲

张嵲　次韵朱希真二首

东观曾同入，南宫复雁行。

尝寮虽具尔，投分独难忘。

荣悴无多异，漂零共一乡。

遥欣访萧寺，颠倒曳衣裳。

张嵲

张嵲　次韵朱希真二首

禅榻仍兼卧，蒲团稳著绵。

自疑方外客，犹费县官钱。

意懒如闻道，身閒似得仙。

何当集兰若，已办泛湖船。

张嵲

张嵲　次韵子直二首

南北半程云，澄江对荜门。

未能操井臼，试学牧鸡豚。

智勇怀三杰，英雄鄙二袁。

男儿须报主，未用反招魂。

张嵲

张嵲　次韵子直二首

旷朗秋天迥，岭云依树消。

飞飞归鸟急，去去广川遥。

鸿鹄本难畜，松筠常后凋。

谁为招隐赋，岁暮独难聊。

张嵲

张嵲　从刘待制游中梁山寺

楼阁高低跨碧空，鳞鳞群树亚山风。

沧江东去流天外，秦岫西来绕汉中。

野旷自然伤远目，天高聊复送飞鸿。

登临不起河山念，今日中原有谢公。

张嵲

张嵲　村居早出

草白露初晓，好鸟啼高林。

篱下水流急，门前山气深。

花光迷近甸，柳色映遥岑。

春物自鲜萦，但伤离乱心。

还成骑马出，恻怆望城阴。

张嵲

张嵲　达州月夜

薄暮行人息，角声吹已残。

城空群犬吠，明月照关山。

四望何所见，烟苍树团团。

但闻流水声，不见飞鸟还。

故园天一角，时危路间关。

避地方云始，整驾何当旋。

故人同此夕，若为怀抱宽。

张嵲

张嵲　大热

怫郁厌烦暑，稍欣夕气清。

彷徨不能寐，解带临前庭。

长林激远飚，余凉入疏棂。

白露被百草，河汉上纵横。

山气自高爽，久谐肥遯情。

羲和当此岁，振职在朱明。

金石亦为焦，况乃柔脆形。

阴泉变汤液，久颖成枯茎。

念彼市朝士，复嗟田亩氓。

徙倚待明月，徘徊步列星。

炎蒸岂不苦，复畏秋风生。

张嵲

张嵲　代王侍郎送程尚书赴信州三首

化龙陂迥照旌旗，怀玉峰高缓马羁。

地接乡关犹昼锦，人从国老借元龟。

一州如斗何劳者，六合同风要在兹。

此去未能温坐席，却随春到凤凰池。

张嵲

张嵲　代王侍郎送程尚书赴信州三首

德望居朝大吕轻，眷思难怫丐归情。

履声暂去端门晓，刀梦新占虎节荣。

有道致君三任喜，无心贪龙一麾行。

天衷只恐思耆旧，不待黄堂报政成。

张嵲

张嵲　代王侍郎送程尚书赴信州三首

君王钟意抚斯民，不惜朝端屈老臣。

连锦麾毫千字宠，黄金横带万钉珍。

长安日近恩光迩，刺史天高惠政新。

我愧仙岩旧猿鹤，依然轩晚缚闲身。

张嵲

张嵲　登白帝城二首

霜风吹日下长原，夔子城荒灌木繁。

东去诸山朝峡口，西来众水会关门。

千年白帝空祠庙，万里家山只梦魂。

绝寒边头重回首，秋声凄断不堪论。







卷496

张嵲

张嵲　登白帝城二首

殊方秋尽怯登临，万里屯云结岁阴。

崖壁{左山右孝}岈知禹绩，江山割据识雄心。

沧波南下奔云急，单舸东游两鬓侵。

漂转十方仍作客，沉吟怀古泪沾襟。

张嵲

张嵲　登甘露寺故基

烈风吹面立城隅，俯仰人间万事徂。

万古江山自雄浑，百年城郭已蓁芜。

乱余故物惟金鼎，事往前贤只画图。

双塔烟中广陵市，淮南戍守未应无。

张嵲

张嵲　登楼对雪二首

冰花不省如斯暴，疑是吹沙打夜窗。

莫遣沉阴增敌气，且将盈尺作农祥。

张嵲

张嵲　登楼对雪二首

朔风几夜相回薄，世路只今多苦辛。

擒寇可无悬瓠将，泛舟未许剡溪人。

张嵲

张嵲　登寺阁见月上率然成咏

残阳犹半谷，片月已临山。

暮色千林起，乡心万里还。

不堪常俯仰，宁有但间关。

绝世非吾意，幽栖寄暂闲。

张嵲

张嵲　登胥山赠长老净昙二首

白水环村漫漫流，天边浮绿远眉修。

春晴一试登山屐，愧乏新诗与惠休。

张嵲

张嵲　登胥山赠长老净昙二首

诗律遥追粲可流，安禅总不碍闻修。

劝君着意搜新句，准拟他年有惠休。

张嵲

张嵲　登真观遗履池

古柏参天鹤不归，空余池水澹清晖。

当时遗舄今安在，应作双凫过水飞。

张嵲

张嵲　登真观在利州嘉川县西五里南临宋江相传云张天师栖真之地至今有遗

天师羽化久，殊馆临官道。

系马松门深，风清乱蝉噪。

开基今几时，庭树皆连抱。

有池号遗履，无地寻丹灶。

金像独俨然，讵识何人造。

学仙匪吾事，访古乃其好。

物色聊默存，他年忆曾到。

张嵲

张嵲　登舟雨作再作一绝

平生过眼无穷景，未省经行有此奇。

烟雨连山催去棹，不容青壁更题诗。

张嵲

张嵲　吊和靖故居

颓垣已芜漫，人事日萧寂。

赖近青莲宫，残僧识遗迹。

傍连岚领秀，面对湖光溢。

惟应此如昨，万变非畴日。

悠悠夏已深，故沼荷初积。

振古尽如斯，徒然怅今昔。

张嵲

张嵲　董弥大郎中以窗前菊花晨且鲜明午间萎蕤感而成诗兴寄古雅次元韵

人生朝气锐，兹花亦复然。

鲜荣若自矜，低垂如乞怜。

平生浙郦路，满谷为谁妍。

山深风日美，扬芳被涯边。

食饮赖香洁，轻安遗节宣。

昔乃寿胡广，由来岂其天。

至理竟谁问，三叹秋风前。

张嵲

张嵲　读楚世家

丧归荆楚痛遗民，修好行人继入秦。

不待金仙来震旦，君王已解等冤亲。

张嵲

张嵲　读崔昭纬传

季末慆忧事可嗟，本根已拨尚肥家。

那堪事异荀文若，空费君王十四车。

张嵲

张嵲　读太平广记三首

禁苑茫茫尽日吹，桃红李白只青枝。

唯余阿醋偏骄妬，不畏封家十八姨。

张嵲

张嵲　读太平广记三首

月下来过徵士门，可怜桃李尽能言。

其如苦畏春风暴，可为墙东植绛幡。

张嵲

张嵲　读太平广记三首

梦里空惊岁月长，觉时追忆始堪伤。

十年烜赫南柯守，竟日欢娱审雨堂。

张嵲

张嵲　读退之集偶书

宰书三上已间关，见辱功官又大难。

当日之人定谁子，竟无人字在人间。

张嵲

张嵲　读赵

漫漫积雪被岗坻，宜主当时有暗期。

忽见梅花照夜发，只疑犹待射雕儿。

张嵲

张嵲　读赵

九回沉水新为髻，故绣裙襦稳称身。

祸水歨来漂燎火，知几唯有淖夫人。

张嵲

张嵲　读赵

魏宫怅望杨花去，汉掖齐歌赤凤来。

淫蛊到头成底事，荒田野草但堪哀。

张嵲

张嵲　读赵

汉武余威信未穷，单于来见未央宫。

如何运偶鸿嘉主，樊嫕宫中作女戎。

张嵲

张嵲　读赵

燕燕承恩住远条，初能顺息度寒宵。

如何不以斯术进，却使甘心慎恤胶。

张嵲

张嵲　读赵

赤凤谩言最可伤，君王不谓有他肠。

併疑池上将仙去，只恐留连为侍郎。

张嵲

张嵲　读赵

合德来嫔帝甚欢，温柔乡里胜求仙。

武皇虽被白云误，犹得垂衣到暮年。

张嵲

张嵲　独夜

清灯萧寺远，不寐夜何长。

风细频翻叶，云轻才护霜。

磵黑水决决，月明山苍苍。

作客岁月晚，故园春欲芳。

张嵲

张嵲　独夜

山月娟娟静，山烟漠漠轻。

茅檐无一事，独听夜江声。

张嵲

张嵲　渡溪水

清溪寒不流，空明涵万象。

连山倒景来，顾盼迷俯仰。

云浮潭底深，鸟度镜中往。

悠悠寒藻疏，一一游鱼上。

危桥飍长硔，行客情屡怆。

溪傍万竿竹，矗矗倚崖嶂。

苍根带古色，落叶堕深广。

阴森暗藩篱，萧槭扫空旷。

无人结茅茨，有客契心赏。

物外识远情，天边知旅况。

野店犹远烟，仆夫力难强。

何以纾我怀，浩歌聊自放。

张嵲

张嵲　渡湘水

昔读此离骚，今朝渡湘水。

荒草满秋原，何处寻芳芷。

张嵲

张嵲　渡湘水

悠悠寒日傍城闉，风蹙微波作细鳞。

莫怪此江清见底，屈平曾向此投身。

张嵲

张嵲　二月二十四日至魏塘七首

桃花零落怨春回，松下朱门向水开。

燕子不知非旧客，依然还取故巢来。

张嵲

张嵲　二月二十四日至魏塘七首

茫茫白水环虚市，股引清渠绕梵宫。

一夜春风入高柳，恥如身在海涛中。

张嵲

张嵲　二月二十四日至魏塘七首

青叶生林啼鸟新，出门逢水不逢人。

杨花满地披重茧，不信人间有暮春。

张嵲

张嵲　二月二十四日至魏塘七首

雨罢青枝犹袅袅，风余紫燕故翩翩。

垂帘竟日无余事，庭草虽长不用鞭。

张嵲

张嵲　二月二十四日至魏塘七首

病起清羸废酒卮，茶烟聊复颺轻颸。

卜居便作千年计，会见蟠桃著子时。

张嵲

张嵲　二月二十四日至魏塘七首

一行疏柳对柴门，又见荒烟上晚村。

日日墙阴观日影，人生消得几黄昏。

张嵲

张嵲　二月二十四日至魏塘七首

今朝今撤窗前栅，决眦双凫没绮塍。

便是提封无限界，不忧闽陌误东陵。

张嵲

张嵲　二月五日晚閒步於庭日且下有青云如远山状望之不厌作绝句以遣兴

乱后有谁三径足，日长如我几人闲。

夕阳尽处春容好，更赖青云作远山。

张嵲

张嵲　法界颂

自从仞得无边界，宇宙方知狭陋生。

时节短于羊胛熟，广轮才似一牛鸣。

张嵲

张嵲　法界颂二首

木人睡足理精神，大地山河忽一尘。

不是解谈无口论，由来不及世间人。

张嵲

张嵲　法界颂二首

山河大地因谁有，闻见觉知非我亲。

不挂一丝全体露，真成本分住山人。

张嵲

张嵲　泛舟观雨

云气交流昼窈冥，疾风吹雨杂荷声。

山随明晦姿横出，舟入渺茫诗渐成。

托迹江湖三亩足，放怀天地一身轻。

衔杯不用嗟羁寓，未必乘槎胜此行。

张嵲

张嵲　范觉民挽词四首

射策惊寰海，收名似岱嵩。

俄从白面士，遽作黑头公。

积善龄何促，流光后必丰。

他年悲宰树，独在浙江东。

张嵲

张嵲　范觉民挽词四首

旧阴交盖处，草草遂离群。

何意终天别，居然此地分。

丰盈宜上寿，鼎盛忽西曛。

遥想天台路，悲笳惨暮云。

张嵲

张嵲　范觉民挽词四首

有位居台铉，无年究远猷。

共怀三入望，忽叹九原幽。

归莽新阡远，追荣卹典优。

兴衰春梦短，人世谅何求。

张嵲

张嵲　范觉民挽词四首

生平轻语别，徒恃接乡闾。

及此悲存没，追维恨阔疏。

已闻窀穸日，犹怪孟郊书。

宿草他年哭，仍辈非故墟。

张嵲

张嵲　方城驿

古驿藏幽谷，回环乱峰稠。

驿前山特秀，翠气光浮浮。

晴日经短檐，奇温惊敝裘。

门前万山道，过客空悠悠。

忆昔庐戢黎，伐庸此淹留。

山中老鹳鹤，应识旌旆愁。

事去一转首，岩花几经秋。

石磄与涧道，犹是曩者否。

只应军旅声，长咽寒溪流。

张嵲

张嵲　防江二首

兵退田事始，夜来春雨匀。

向时耦耕者，十无三四人。

努力勿转徙，赦语如阳春。

张嵲

张嵲　防江二首

大漠与吴超，天南天北头。

虏尤涉吾地，饮马长淮流。

饮马尚犹可，莫使学操舟。

张嵲

张嵲　愤雨

莽莽屯云接四溟，直疑天漏地维倾。

此生觊望尽灰冷，但愿耳边无雨声。

张嵲

张嵲　风

一岁三百日，烈风朝暮吹。

不知剖判来，曾有无风时。

况兹逾年旱，小雨时散丝。

蓬蓬从天来，一扫云气离。

虽荷扇暍劳，要无膏润滋。

功过不相庚，退坐徒叹咨。

何当快雨至，檐靋如绠縻。

万瓦跃冰丸，千虹注幽池。

坐见槁死苗，翠浪翻前陂。

雨罢树不摇，溟溟天宇垂。

此事恐无冀，忘言咏吾诗。

张嵲

张嵲　奉酬致宏赠别

强颜从宦益堪悲，此日逢君异昔时。

末路未忘交似漆，相看各已鬓垂丝。

乱来世事浑难料，老去生涯讵可思。

客里别君情更恶，同归犹恐尚差池。

张嵲

张嵲　奉酬致宏赠别

此生将老竟何为，未信全关造物儿。

十载宦游无我拙，一生怀抱有君知。

天边故国人空老，江畔黄花谁与期。

跨马东归犹是客，离亭别酒莫盈卮。

张嵲

张嵲　奉和李元叔察院秋怀

屯云生广泽，白日互亏蔽。

如何三秋杪，顾作九暑炽。

高风摧薄柳，未觉到兰蕙。

幽人感岁徂，节生悲远志。

伊予老忧患，感激志鉴寐。

起视篱下花，节过真少味。

岂无王弘酒，深愧渊明意。

未然招隐诗，默契幽林思。

瞻彼区中人，清冽成萎悴。

安得西山药，飘然以超世。

张嵲

张嵲　奉送知府郎中

文章足并汉西都，老大时时有著书。

共叹微言追正始，不徒能赋似相如。

代言方伫如纶诏，揽辔今乘刺史车。

他日来归司帝制，未应褊狭效王舒。

张嵲

张嵲　赋得山上树

郁郁复苍苍，扶疏翻晓光。

岂能偏雨露，只益早风霜。

萧瑟秋将暮，纷披叶尽黄。

深溪调鼎树，岁晚独能芳。

张嵲

张嵲　感事二首

西山一丸药，终当持遗亲。

奈何嗜利者，藉口托爱君。

太真绝袖去，中兴为名臣。

功业竟谁归，老妪终苦辛。

大恩竟不报，初无乌鹊仁。

张嵲

张嵲　感事二首

投身魑魅域，宁免众鬼欺。

黄昏风雨集，所向道路迷。

一鬼在前啸，群鬼争和之。

从以众妖鸟，纷披鸣树枝。

训狐当傍叫，破獍随后啼。

斯须哭土枭，次第嗥狐狸。

睢盱恣陵傲，踸踔争新奇。

变态遂百出，肴然当此时。

胡为乃历兹，则伫成{腭月换目}眙。

其始为股栗，惨悽粟生肌。

惧以柔脆躯，遂为众鬼縻。

其中稍自定，注视但嗟咨。

其终乃释然，坚坐翻愉怡。

鬼见不为动，技穷将罢归。

人命固有常，此物终何为。

迟留待明发，请与众鬼辞。

张嵲

张嵲　高司业二首

春浮花气拥门阑，星昴神嵩瑞世间。

一字梦灵通洛学，诸儒文弊隔贤关。

巨源淳德真金玉，吏部高名信斗山。

此去致君尧舜上，黑头卿相自朱颜。

张嵲

张嵲　高司业二首

旌头落尽少微明，追复成均雅颂声。

诏起儒宗高一代，礼隆师范表诸生。

拾遗柱史当螭立，润色纶言倚马成。

行氢荷囊多献纳，要将文彩助升平。

张嵲

张嵲　庚辰二月雪夜作

夜半雨鸣廊，晨起雪暗空。

不减腊月寒，故作昨日风。

融银拥山腰，飞花落裘茸。

办此了不难，咳唾烦天公。

纤纤园中花，一夕无光容。

刢刢庭下松，巍然两苍龙。

张嵲

张嵲　庚申寒食湖上作

今朝寒食节，拨撒浑涕余。

何心事游行，谁使膏我车。

出门悟春远，绿遍万里涂。

阴林杂花稀，巨树新叶敷。

春风慰游客，荡漾回衣裾。

举杯复置杯，岸帻唯平湖。

岂无坐上客，不见朱与徐。

张嵲

张嵲　孤山

日薄城烟湖面红，胜游常恨隔崇墉。

不知纵櫂绝湖去，却听孤山打暮钟。

张嵲

张嵲　观洛神图慨然有作三首

天边崧少远微茫，犹想霓旌驻水旁。

逸态瑰姿何处在，尚应遗恨寄君王。

张嵲

张嵲　观洛神图慨然有作三首

殷勤遵渚馈明璫，情托微波事渺茫。

油壁却归天上去，沙晴空见水禽翔。

张嵲

张嵲　观洛神图慨然有作三首

辳辕伊阙两相望，草树离离自郁苍。

旧物只余金带枕，夜阑空断九回肠。

张嵲

张嵲　观月出

山空樵唱稀，林昏归鸟没。

新月含烟霏，遥依乱峰出。

张嵲

张嵲　归仁县石堠

县废不知年，无人问遗址。

石堠犹路傍，故物应唯此。

张嵲

张嵲　归日再过分水岭

北山已巉绝，盘道乏萦回。

路向日边出，人从云外来。

涧声高更咽，梅蘥雪犹开。

却忆僧房坐，深炉拥细灰。

张嵲

张嵲　癸亥春

荒村渺渺不知春，三见篱边物态新。

渐习鱼虾解蛮语，自疑元是魏塘人。

张嵲

张嵲　癸亥生日前一日读神仙李清传作

孟夏倏已晚，诘旦及悬弧。

推迁惊岁序，俯仰念劳劬。

感物叹漂泊，抚己既叨逾。

去事日已遥，来者言足图。

澹漠远世纷，超遥观道书。

伊昔有胜士，染工藏市区。

感悟及生朝，欲访仙人闾。

自缒投绝壑，果谐欣愿初。

尘念虽少牵，脱屣终不渝。

一死会当有，贵贱理必俱。

万事惟一舍，此外无复余。

李君本市人。而予岂非夫。

蹑屐千仞冈，振策万里涂。

暂愒即弱水，款关必清都。

千载复来归，陵谷知焉如。

张嵲

张嵲　过大包阁寄夏漕致宏

积雪天欲晴，山深雾犹拥。

大包谁缔结，架壑一何耸。

崖倾石路仄，峡束惊波涌。

垂堂尚何言，颠坠虞接踵。

经过固已殆，却顾神屡悚。

前山净如洗，浩浩云根动。

崖花作蜜香，山童似猴拱。

旧乡迷远近，所历但如梦。

穷通久已忘，况此发种种。

犹欣故人近，宽我惧将恐。

语乱眉定颦，道旧腹应捧。

灯前侍儿出，花外寒烟重。

羇怀醉里宽，离念风前恫。

游宦愧吹竽，剧谈犹贾勇。

观君富声华，顾我成阥茸。

行台定匪赊，失喜欲距踊。

张嵲

张嵲　过平陵汉苏建所封

寒食光辉薄，古原多夕阴。

行经平陵道，感慨一何深。

将军昔封此，汉史传至今。

山川宛如旧，事迹嗟已沉。

聚落有人烟，故国无乔林。

尚想英雄气，千古犹森森。

边尘久未定，干戈日相寻。

兴怀几内恸，何必鼓鼙音。

张嵲

张嵲　过屈平昭君故宅

夔州之山皆入云，夔女寝陋男不文。

山川历历应如旧，昭君屈平犹荒村。

三百篇后无继者，始作离骚绍风雅。

君门九重难叩阍，欲登阆风聊蹀马。

精衷写尽君不闻，徙倚怀沙泪盈把。

汉家靡曼盈六宫，明妃容与如春风。

琵琶何能慰行路，槛槛毡车随去鸿。

椒兰得得在修门，独任先生作放臣。

妃嫔无数賏金屋，只遣王嫱犯塞尘。

万古江山虚秀气，二人贤色皆钟美。

天之生此谅应难，一弃单于一沈水。

远色苍苍难致极，吊古徘徊泪霑臆。

二宅遗基自古存，石岩天深秋日昏。

沧波渺渺流遗恨，后人谁为赓天问。

张嵲

张嵲　过覃氏水南别墅

销忧苟自诬，策杖来幽墅。

浮舟绝碧水，蹑履遵远步。

置酒危磈亭，开襟面孤屿。

川浅不兴波，春阴易成暮。

杂花开照牖，细草生侵路。

虚槛满夕岚，空阶连水雾。

物变知节暄，地僻嗟所寓。

干戈莽未定，胜集何能屡。

觞咏答佳游，更筹促归驭。

一水限山城，风烟眇回顾。

张嵲

张嵲　过覃氏园偶题

十日浓阴飞细雨，清川初涨水平沙。

幽人闭户春已半，开遍山南山北花。

张嵲

张嵲　过杨村溪

坡陀两山间，沧波旦夕骛。

高柳横澄流，岁久根全露。

细雨川上来，澜漪满沿泝。

灌木生退滩，危桥架孤屿。

石濑斲春冰，山云粉轻絮。

往岁忆经过，物色如雅素。

阳春日已远，叹息流年度。

来轨不暂停，往躅自成故。

初为闽岭游，后指江东去。

风急子规啼，何由傍归路。

张嵲

张嵲　过云安县

平日云安县，常见少陵诗。

今朝忽经过，人生信难期。

不闻鶗鴂鸣，萧萧山树悲。

昔人不可见，长江无尽时。

张嵲

张嵲　过郧乡寒食日

苍茫云树渺相迎，山县烧余祗故城。

鸡犬不闻仍禁火，经过转见乱离情。

张嵲

张嵲　过郧乡县

孤城寂寂枕江湄，万室烧余事可悲。

故老归来泣环堵，行人竚立问遗基。

年华只觉凋容鬓，花鸟何曾管乱离。

依旧汉傍春事好，野桃开尽暖风迟。

张嵲

张嵲　寒食日儿辈游尼庵戏作

杂英满树春欲过，修竹参云万余个。

头陀云顶出迎宾，恐是当时刘铁磨。

张嵲

张嵲　寒食行

寒食由来古今重，四海人人作丘垅。

两京道上松柏多，尽是王公大家冢。

伊莫年年当此时，钿车宝马相追随。

纷纷锦树满原野，暖风迟日争光辉。

草间烧纸树间哭，罗列杯盘乌攫肉。

侵晨祭罢薄暮归，旋风剪剪吹余灰。

尔时马医夏畦鬼，亦受子孙追养礼。

丰薄由来称有无，咸具盘餐致醪醴。

家家丘坟各为主，何人垅上无新土。

自从遭乱去乡关，几岁松楸不曾睹。

况复其间多发掘，孝子慈孙泪如雨。

流落他州遇火前，去年如此复今年。

新阡旧垅只回首，无复原头挂纸钱。

君不见东都之傍永安道，车辙平来生碧草。

四时祠祭今寂然，五陵春树生苍烟。

张嵲

张嵲　何子应金华书院寄题

平生子何子，自赞如柳州。

昨缘功名迕，悮落西南陬。

借宅备三径，读书穷九丘。

身与苍梧闲，心同湘水悠。

时为鲍谢句，自作商声讴。

入户山嶷嶷，垂檐竹修修。

不攜东山妓，居是东山流。

子长擅史册，传家称故侯。

矧君外王父，晚尝陈帝猷。

君传衣钵久，轩昂似前修。

勿以一跌故，便欲荣菟裘。

解手旧年永，寄书新岁稠。

君其自贵珍，遄归侍凝旒。

张嵲

张嵲　和李少卿

独见凉蟾欲上时，西园爽气溢清池。

坐欣万顷湖方满，欲举一杯谁与持。

虚阁排云空窈窕，青山绕郭自参差。

气澄象表轮逾迥，光泛高林影骤移。

一岁佳时今骛过，谁家横笛未休吹。

城乌何事翻飞急，不学鹪鹩占一枝。

张嵲

张嵲　和夏致宏咏梅

春岚初破晓光迟，青女消余泫玉肌。

雪后离披怜落蕊，溪旁婉约爱横枝。

不随姑射乘风去，定与飞仙待月期。

山静林深香暗度，折来频动故园思。

张嵲

张嵲　和友人中秋

秋来未省举杯频，却扫空山绝众宾。

寂历平林方陨叶，扶疏丹桂独生香。

天高地迥轮当午，露白星稀夜向晨。

闻道开樽成浪语，不妨聊作独醒人。

张嵲

张嵲　和张簿韵

平昔志升车，年来但芒屦。

前旬返城邑，宵旦未逾数。

及兹复入山，始觉离乱苦。

行行望远峰，山村犹几许。

风清初戒寒，云垂欲收雨。

羸马尚嘶林，吾行已遵渚。

茂树曩堪攀，澄潭今可俯。

秋意满山川，微烟澹村坞。

经过竹篱侧，倦极欣一语。

三钟应昔志，一室固堪处。

去留非本心，偶地因为主。

野尽尽茅茨，山田多瘠卤。

菽粟工疗饥，薯蓣行堪煮。

一水可乘流，从公公莫御。

张嵲

张嵲　和张簿韵

长秋栖遯兴偏浓，秋日山光望欲空。

圆纹被水川涵雨，碎影翻林树带风。

群山绵亘多连峡，微水潆洄只向东。

各有田园归未得，追陪强欲备邻翁。

张嵲

张嵲　和周守登楼对雪

寒风动原野，密雪度层轩。

素积长郊色，青余远岫痕。

轻冰幽沼合，栖鸟暮丛喧。

边骑暗河洛，应无闭户袁。

张嵲

张嵲　和周守登楼对雪

风积同雪凝，飞花际八寰。

碧流连远水，玉立认群山。

戎马逾猖獗，生民政险艰。

兔园歌吹地，回望损朱颜。

张嵲

张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰

炎精光复论元功，事业伊周信比踪。

许国一心明贯日，存孤高节刢经冬。

甲区地势罗千雉，奎画天门跳六龙。

自古至诚参化育，济时行道本中庸。

张嵲

张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰

重屋雕甍势欲翩，睿题藻翰揭中天。

只缘吉德存方寸，廼尔丛霄格大圆。

传自孔门皆一道，稽诸说命合三篇。

中兴如问君臣美，万世昭时六字传。

张嵲

张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰

柳丝摇曳拂堤沙，瑞气中藏上相家。

风动五云迷御俎，香从双阙赐天花。

仙韶合奏尘飞尽，中使宣斟日未斜。

既醉太平谁事业，为倾恩意入流霞。

张嵲

张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰

恩诏新颁导从仪，夹涂无复走乌衣，

竞纡紫雾更袍色，仍有黄金上带围。

翠幰翩翻风易暖，雕槃璀璨日争辉。

沙堤瞩目人人说，小相行看接轸归。

张嵲

张嵲　忽见早梅

积雪凝闽岭，凌风识暗香。

疏花经雨瘦，卧影入溪长。

万里难为赠，九回空绕肠。

绿原聊驻屐，试待月荒凉。

张嵲

张嵲　怀新亭四首

远意在田畴，中园结茅屋。

冻雨昨夜来，共欣春水足。

张嵲

张嵲　怀新亭四首

耘耔竞所务，乔林午风清。

嘉谷雨来长，复兹畦水平。

张嵲

张嵲　怀新亭四首

恢台当长夏，山木尽成阴。

良苗方竞茂，悠哉林下心。

张嵲

张嵲　怀新亭四首

晚秧纷已及，中田日往还。

适与好风会，植杖观前山。

张嵲

张嵲　怀伊亭

回环拥冈峦，澶漫分林坞。

纵目以怡情，信美疑吾土。

张嵲

张嵲　会览亭三首

缥缈飞亭都郡楼，平岗绝岸对沧洲。

天边远岫寒无色，城下澄江湛不流。

林影终朝垂澹{左氵右颓}。水禽随暖弄轻浮。

何时放发从渔父，会傍苍烟卧钓舟。

张嵲

张嵲　会览亭三首

野岸平林对郡城，登临领要在斯亭。

江吞荆楚流空阔，山入兴洋翠杳冥。

刚晚云烟昏近甸，沙晴鸥鹭满前汀。

杖藜竟日穷心赏，犹自羁愁未肯醒。

张嵲

张嵲　会览亭三首

角声呜咽下城头，水国风烟欲暮愁。

远日苦遭层嶂隔，归心欲逐大江游。

渔村积火临沙岸，贾客连樯集市楼。

千里家山一回首，林梢新月又如钩。

张嵲

张嵲　鸡

驯养经年聊伺晓，不须风雨迟时呼。

年来颇学方仙道，拔宅他时从我无。

张嵲

张嵲　即事

落日边书急，秋风战鼓多。

私忧真过计，长算合如何。

尽欲清淮戍，仍收瀚海波。

栖迟一尊酒，幽恨满关河。

张嵲

张嵲　即事

屐齿休令破紫苔，柴门无客不须开。

雨余篱菊埋光去，木落前山献体来。

张嵲

张嵲　疾风伯

不雨经时气若焚，共欣疏点夜深闻。

平明忽捲重阴尽，可是风师待策勋。

张嵲

张嵲　继韵书胡氏孝思亭

举世针磁见秀峰，争从窀穸问穷通。

喜君笃孝诚尤至，追想慈颜事已空。

积毁到今犹瘠令，因知卓行不雷同。

当时甘旨庭闱念，应向庐前叹树风。

张嵲

张嵲　寄汉上禅者

睡起题诗寄汉滨，几年音信断知闻。

何人为我持瓶去，满賏虚昙一饷君。

张嵲

张嵲　寄谦上人

屋里迷家张处士，上门指路上人谦。

如今线索都齐露，拍手呵呵未是忺。

张嵲

张嵲　寄题江月亭

暮气集江县，斯亭发兴深。

凭栏看巴水，见月过东岑。

浅濑金蛇动，澄潭白璧沉。

天边未归客，折尽此时心。

张嵲

张嵲　寄题清孝庵

龙山几世阅兴衰，依旧春江拍岸来。

当代衣冠今寂寞，百年丘陇自崔嵬。

檐经白日余僧定，路暗春松仍劫灰。

事去节阑春草积，乘高一望独迟回。

张嵲

张嵲　寄题友人小轩

簪组岂为累，悠然尘事微。

看山心自适，闭户客来稀。

流水三吴大，清霜众卉腓。

何由纳芒履，一为款荆扉。

张嵲

张嵲　寄题赵丞相独往亭

留侯佐汉日，结志已离群。

唐乐闲退年，陟险勤邦君。

区中岂所慕，物外良作论。

上宰曩侨寓，新亭初目存。

绯怀杖策时，风衣自翻翻。

□□□□□，□□□□□。

竹密径迷远，孤游遗世纷。

憩松玩碧草，临流睇归云。

山晚落花积，溪深啼鸟喧。

揽物觉意适，依风嗟世屯。

虽安吴越胜，讵忘河洛尊。

毕辅中兴业，终回西北辕。

扈跸归庙社，角巾反丘樊。

游瞩河华郊，往来鄠杜村。

规摹王粲宅，仿佛辟疆园。

斯亭回首地，应为闾里言。

张嵲

张嵲　寄酂里

长江依旧循荒壘，零落遗民有几家。

莫伐城边旧桃李，为怜曾发乱前花。

张嵲

张嵲　甲子初夏复开北户

已向魏塘经四白，又开北户纳凉颸。

只应长作窗中客，会见蓬莱清浅时。

张嵲

张嵲　建炎庚戌溃兵狂襄汉寒食阻趋光作拜扫追慕痛哭因成二诗

上庸寒食已无花，山木青青吐嫩芽。

此日伤心九原路，想无鸡犬只鸣鸦。

张嵲

张嵲　建炎庚戌溃兵狂襄汉寒食阻趋光作拜扫追慕痛哭因成二诗

故园坟树想青葱，寒食风光泪眼中。

自痛不如伧父子，纸钱犹挂树头风。

张嵲

张嵲　涧边

乔林近水叶阴阴，萦石溪流自浅深。

隔水群山森夏木，白云楼起媚遥岑。

张嵲

张嵲　江行

南讹溽暑方流汗，北陆凄风已裂肤。

江介寒暄越叵测，袗絺重茧在斯须。

张嵲

张嵲　将池僧舍东轩晓起

兹轩临绝顶，远与前山平。

睡起月初上，冷冷晓风清。

暗岭跃飞雷，白云出疏星。

四顾莽不辨，惟闻候虫鸣。

居人正酣寝，我已事晨征。

思妇闺中意，游子天外情。

策羸取微径，羁梦何由成。

张嵲

张嵲　将请乡郡作

本初休车骑，陶令归田园。

憧憧天壤间，何人无一廛。

惟我若断梗，漂流浙江边。

牵丝始立岁，屏处知命年。

虚恬因势使，憔悴仍化迁。

愧无杨仆功，居不外汉关。

又非穉季侠，徒使墙垣穿。

欲收衰病身，迤逦还故山。

风波渺万里，欲去无由缘。

愿窃刺史符，一临江汉壖。

敢同昼绣归，仅比辽鹤翻。

送老得三径，奉亲归九原。

如斯志愿毕，天恩真满泉。

所祈造物心，俯猣人欲偏。

决策在今岁，无令辜愿言。

张嵲

张嵲　将至临安途中偶成呈表叔陈给事去非

末契托外亲，夙昔承顾盼。

邓鄙听论诗，房陵共遭乱。

苍黄南山路，大雪将没骭。

事定访田家，山花已如霰。

燃薪代灯烛，新诗仰华绚。

雨余登近岭，春晴集两涧。

仿佛纸坊山，泉石眼中见。

形影一东西，音声阻河县。

驽骀自拘挛，鸿鹄谢羁绊。

俄瞻九天上，更觉斯文焕。

鄙贱集亹深，十年两遭难。

稠重荷顾存，凡庸辱推荐。

穷途感一饭，况此膺深眷。

门墙行欲近，仰止极昏旦。

余生不自意，复得亲谈宴。

存没割中肠，申章泪滂溅。

张嵲

张嵲　借居

借屋得修竹，复近清江湄。

衡门独看雪，众物有余姿。

幽鸟下庭静，野泉通櫂迟。

既谐避世心，况与尘事违。

幸无井臼劳，未免亲锄犁。

已放西山烧，种粟方俟时。

此外复何作，闭门但成诗。

张嵲

张嵲　今春花卉盛时黄雾连十余日不解久不作诗偶成

病觉诗思竭，年华奈若何。

乱花欺客恨，黄雾作春魔。

地僻交游绝，庭空鸟雀多。

乱离从节变，不复叹蹉跎。

张嵲

张嵲　斤竹岭

胧胧晓月淡，暠暠晨霜秋。

弃马沙金平，步过草地岭。

仰登上层云，俯降入深井。

回潭冷更清，岭树疏逾整。

蹊荒陈叶深，山回微路永。

雪霰迷远空，岚烟护绝境。

关门仅可辨，归涂难具省。

设险得地形，戎丑期远屏。

宽辞满衣雪，曛黑到绝顶，

石浅微溜喧，独觉空山静。

形寂寝逾熟，山白梦方醒。

去路望更遥，陟降怯深泞。

婿水碧于蓝，何由放烟艇。

张嵲

张嵲　金道铺庭下竹十许枝因忆柳子厚清水驿绝句

庭下幽篁十数枝，令人偏记柳州诗。

襄阳耆旧消除尽，清水驿傍应断碑。

张嵲

张嵲　金山回道中

阳阳春物已离披，豺虎纵横万事违。

沉痛新阡一来省，却随江燕又西飞。

张嵲

张嵲　金州行衙

城头翻鼓罢，庭树晚风愁。

破隙华星大，当檐素月流。

滩声侵夜急，江雾入城浮。

此夕天涯客，何心倚戍楼。

张嵲

张嵲　金州行衙二首

寥寥空馆风号木，浩浩长云雪过窗。

故国几重轻霭外，归心一夜满寒江。

张嵲

张嵲　金州行衙二首

滩声吹浪城边壮，寒漏锵金枕畔摇。

庭树不随群木落，霜风著叶夜萧萧。

张嵲

张嵲　尽山亭

南岭与北岑，千同万峰起。

木末置危亭，众山穷表里。

张嵲

张嵲　竞渡

吴俗春来斗画船，疾驱波上若飞烟。

去春放逐曾观此，伐鼓声中又一年。

张嵲

张嵲　九日

重阳述令序，景物自为嘉。

易办如江酒，难浮似粟花。

追游疑所务，寄兴眇无涯。

旧俗台应废，何人杖马檛。

张嵲

张嵲　九日

九日空山里，乘高感岁华。

霜风翻绛叶，晴日乱黄花。

积雨饶新径，荒林足乱雅。

连年频避地，憔悴客田家。

张嵲

张嵲　九日三首

白云冒山顶，流阔作深青。

平林如屯云，中有枫叶頳。

湿烟聚合散，小雨时漂零。

公庭尽日閒，停午闻鸡声。

还如在山间，契此适野情。

老菊不作花，秋蝶转伶竮。

独坐玩物变，万事与心冥。

远怀韦苏州，觅句非为名。

兴至一摛辞，工拙子无撄。

妍{左女右虽}理不无，要非心所营。

张嵲

张嵲　九日三首

南国穷秋冷尚赊，随时游瞩自堪嘉。

且欣一雨山争出，休叹重阳菊未华。

佳客逢秋宜得句，道人酌酒似烹茶。

人生胜日须行乐，豫去昏鸦作阵斜。

张嵲

张嵲　九日三首

忆昔陶元亮，闲居爱重九。

秋菊虽满园，无钱得沽酒。

怅望平野中，壶浆俄见雠。

开罇对来使，举盏属层岫。

自古节士中，高情复安有。

古人重出处，一往不复又。

俯仰愧前躅，留滞成衰朽。

名玷金闺籍，事落田夫后。

无地可扶犁，有乡但回首。

黄花开已晚，红萸犹可嗅。

闭户无杂宾，独理槽床溜。

张嵲

张嵲　九日三首

登高未用怀鄓县，少异谁能识孟嘉。

岁岁青罇常有酒，年年黄菊未逢花。

分将默坐更搜句，肯以衔杯当饮茶。

且莫凭栏伤极目，人间秋日易西斜。

张嵲

张嵲　九日三首

九日当年菊蕊迟，今年庭下半芳菲。

禾收原野将成廩，枫落江湖欲授衣。

何处好山饶胜概，拟携家酿趁晴晖。

病衰不复能搜句，聊插红萸满帽归。

张嵲

张嵲　九日三首

夏衣著体轻，晓气蒸岚湿。

清池湛城闉，微风为磨拭。

今朝乃重九，万木犹故碧。

芙蕖久退红，衰蒲尚森戟。

岁丰农务閒，林间闻组织。

天涯一杯酒，胜日同此席。

论交真臭味，不必须旧识。

高谈璨齿白，谑浪发颊赤。

向会喜今逢，追思多古昔。

千年龙山盛，坐客看落笔。

平生跌宕意，寻胜穷履屐。

领会苟在心，傍人笑脱帻。

故为牛山会，遽作儿女泣。

古人欣佳名，且用永今日。

百年如过鸟，万事何损益。

唯思快雨来，窗竹听夜滴。

杯行莫暂停，城乌归已急。

林壑暮气生，疏钟耿明夕。

尚余古今囊，冥搜句新得。

张嵲

张嵲　九月十四日登崇山晚归

阳精天际灭，暮色望中生。

岚气侵衣薄，山风堕叶轻。

林空霜月迥，沙白夜江明。

云里相呼雁，翩翩尚远征。

张嵲

张嵲　久雨

秋末结层阴，风雨连岁暮。

寒空暗霏微，旷野流云雾。

居人蔽蓬茅，行子悲道路。

纷纷天地间，剧易随所务。

独有掩关人，存真唯内顾。

张嵲

张嵲　橘林

后皇毓珍木，翠盖如停云。

徠服兹南土，素艳方氛氲。

眷言在深固，非用似封君。

张嵲

张嵲　句

归家净洗如椽笔，准拟燕然勒骏功。

张嵲

张嵲　句

此堂纵逐人俱废，亦有阳冰篆字存。

张嵲

张嵲　句

白水汪汪满稻畦，樟花零落遍前溪。

张嵲

张嵲　绝句

日炙樱桃已半红，更薰花气满襟风。

路傍谒舍蹲遗兽，应有荒坟在麦中。

张嵲

张嵲　绝句

荦确南山路，丛筠冒水生。

寒梅销落尽，犹有数花明。

张嵲

张嵲　觉道同玩梅

雪尽径泥乾，团栾绕树看。

玉梅呈素艳，霜重月华寒。

一萼半含春意密，数苞未破胭脂粒。

斜枝倒浸碧池深，罗衣暗惹香风湿。

须知贾午最多情，绣囊偷佩芳筵惊。

又疑仙人下姑射，玉容寂寞幽态清。

去年梅花开，干戈犹未扫。

今年梅花开，劝君休草草。

莫待子规啼，梅花满地蝴蝶飞。

张嵲

张嵲　郡楼对雨和周守韵二首

苍烟迷野色，林谷尚微分。

暮雨已吹幔，层岩犹出云。

晚风时断续，落叶自缤纷。

寂寞穷山里，何堪入夜闻。

张嵲

张嵲　郡楼对雨和周守韵二首

暮雨昏平远，南山渐不分。

濛濛连楚塞，细细湿行云。

从宦成羇束，登危厌纠纷。

何时疏竹里，还向旧山闻。

张嵲

张嵲　哭孙信道

悲君刻意异时流，十载经春着敝裘。

新陇预知成马鬣，旧事何苦似蝇头。

孟郊骨相终齰志，买谊才能竟不侯。

寂寞声名千古事，定知无益夜台幽。

张嵲

张嵲　苦热

三吴多异候，瘧疠日愁予。

夏日虽可畏，清风非穆如。

残春且重茧，徂暑但深居。

冻饮清凉耐，由来未可储。

张嵲

张嵲　腊梅

朔风吹同云，万木不敢芳。

黄衣何许仙，窈窕未离房。

终期赏心会，未恨冰雪乡。

向来脂粉流，睨睥谁敢当。

宜於风露晨，置在清净箱。

更招能赋客，苾茀咏奇香。

楚人意已疏，亡闻为操章。

张嵲

张嵲　览镜

览镜知予骨相屯，便当终与老农邻。

议将此地为菟圃，种药栽花二十春。

张嵲

张嵲　老罢

满谷千千万万红，含情一一待春风。

难将配质争娟好，拚却轮囷似老松。

张嵲

张嵲　李广甫挽词

磊落生平志，酣歌万虑空。

名从敦朴重，家为克勤丰。

谁与莱衣戏，唯余杕萼红。

素车惭有阻，挥泪洒霜风。

张嵲

张嵲　立春后一日偶书

薄暮春风恶，黄尘涨远山。

冥冥林霭变，冉冉鸟飞还。

作客信多畏，依人足强彦。

飘扬它日意，回首鬓毛斑。

张嵲

张嵲　立春偶题

昔年长恨春归晚，及到春来又恐残。

今日摧颓萧寺里，闭门一任岁将阑。

张嵲

张嵲　林鸦诗

长楸弄朝日，吴宫闻夜啼。

晨集主人屋，暮宿上林枝。

如何失俦侣，独向空林飞。

张嵲

张嵲　临桂令以荐当趋朝置酒召客戏作二十八字遣六从事莅之寿其太夫人

双凫旧作朝天计，一鹗新收荐士书。

不惜持杯相暖热，白头慈母最怜渠。

张嵲

张嵲　凌云见桃花

旷却相随不相识，主翁翻作白头新。

桃花未见不曾失，拈出还成埋没人。

张嵲

张嵲　刘谷山

奉令事设险，兹山再经历。

岁暮阴云昏，雪后杉桂碧。

修篁亚路低，老木参天直。

下瞰穹谷中，众树纷若戟。

或为龙蛇斗，或作熊虎踯。

阴崖不受春，冬带轮囷色。

古苔如绿毛，因依露犹滴。

阴风忽动谷，众籁久方寂。

傥非神物居，定有龙蛇宅。

山阴魏家平，百丈峙绝壁。

战楼摩云霄，武帐侵斗极。

钩援谅无庸，梯冲当弃绝。

虽无墨翟守，天险岂所敌。

揽胜心以愉，经险情屡惕。

抚事既磨愆，微躯谅安惜。

何当四海晏，诛茅此投迹。

诗成无与言，搔首三叹息。

张嵲

张嵲　刘少师妻献园宅为景灵宫基二首

中兴礼物事弥惇，献宅那知故事存。

当日司徒功业就，旧居亦作奉诚园。

张嵲

张嵲　刘少师妻献园宅为景灵宫基二首

汉家原庙弒雄规，欲及樱桃果献时。

岂为夫人能体国，将军本不以家为。

张嵲

张嵲　刘无虞尊人挽诗二首

蓄德竟不耀，坐观门户成。

生无三事贵，禄有万钟荣。

色养无违志，陵终若事生。

秋风如罔极，萧瑟在松声。

张嵲

张嵲　刘无虞尊人挽诗二首

刻杖方优老，临川忽逝波。

登年惟载德，生子旧持荷。

此日悲风树，他时废蓼莪。

輀车方即路，邻杵为停歌。

张嵲

张嵲　刘忠显挽词

黄屋辞丹阙，贞臣赴敌营。

解言终不反，先面竟如生。

谁并当时节，独流千祀名。

承家有贤嗣，谅不愧西平。

张嵲

张嵲　刘忠显挽词

抗节群公愧，摅忠异国尊。

威棱千古在，奸佞百年存。

盛德源流远，公朝礼物敦。

丰碑昭令德，荣耀及来昆。

张嵲

张嵲　刘忠显挽词

天运丁阳九，蒙尘事可伤。

群寮徒陷敌，贼子更臣张。

自古宁无死，惟公独有光。

向来从伪者，生意日荒凉。

张嵲

张嵲　刘忠显挽词

视死如归士，捐躯徇国臣。

杀身虽一概，为义岂无因。

孔墨休相并，张南仅比伦。

微公今史上，死节定何人。

张嵲

张嵲　刘忠显挽词

临难不忘死，为忠已足多。

全生犹有路，仗节竟如何。

可验平生志，宜令后世歌。

诸儒主褒贬，毫发未容讹。

张嵲

张嵲　柳陌

手种篱边菊，秋来亦自开。

惊蝶翩翩舞，雄蜂去复来。

张嵲

张嵲　六月初八日过龙洞纳凉树阴下酌泉待月而行

绝壁不带土，一日千仞青。

何年架危阁，竔窕陵青冥。

仰观众树姿，俯听大壑声。

山空响互答，隐辚心所惊。

人生几何时，冒此绝险行。

虽获须臾快，未偿百年生。

龙洞视正黑，水为琴筑鸣。

层岩积阴厚，六月如寒冰。

泉甘聚壑小，洞深秘神灵。

天设境自绝，地近人乃轻。

独坐荫佳桂，峰高日西倾。

薄暮来者少，长风始清泠。

赏会匪初望，徘徊但含情。

坐见山月上，众景纷纵横。

密林栖鸟定，始复事前征。

张嵲

张嵲　六月初七日雨小止游蒲溪临独木桥而还

石岩两相束，竹树交柯绿。

因听林外声，遂来幽涧曲。

湿烟深不散，浅濑漂寒玉。

木杪见云生，前峰聊注目。

张嵲

张嵲　龙洞

灵洞何年水乱流，试寻危栈访丹丘。

此时景物迷三岛，当日神龙跨九州。

白昼瀑流方讶雨，炎天岚气忽惊秋。

憧憧门外红尘路，过客何人肯暂留。

张嵲

张嵲　龙洞二首

瀑溜落岩冰柱碎，迸珠跳沫似飞埃。

西风更与游人便，时送轻尘洒面来。

张嵲

张嵲　龙洞二首

岩树交柯如有意，欲将密叶蔽溪门。

紫府沿源应不远，未知相去几程云。

张嵲

张嵲　庐陵曾氏临江作亭以舍过客因同舍来求诗

乱后足漂零，所至倦迁客。

那知此江上，飞亭跨穹石。

客来赣山青，客去赣水寂。

徙倚亭上人，悠悠往来陌。

张嵲

张嵲　陆尧夫母吴夫人挽词

在姆毋烦训，承家绰有宜。

辛勤当早岁，宴乐近期颐。

既极南陔养，仍深枫树悲。

他年褒女史，不愧管彤诗。

张嵲

张嵲　麻子山二首

云烟出没葛蔓岭，蜀锦开张枫树林。

连天寒雨何时断，一室空山黄叶深。

张嵲

张嵲　麻子山二首

漫山麦垅已青青，云压群峰未肯晴。

泥行若畏荒蹊险，悮听风声作雨声。

张嵲

张嵲　蔓菁花诗

游丝百尺如堪挽，小虫群飞欣日暖。

蒿莱满地不见春，唯有蔓菁迷病眼。

无复陵陂间碎金，青苔漫想玄都观。

今朝幸值天无风，飞来雌蝶畏雄蜂。

村中女儿将插鬓，不信河阳万树红。

幽人惜春春已远，把酒属君君自遣，

蔓菁开花犹烂熳。君不见西园桃李能几时，

此辈天教擅春晚。

张嵲

张嵲　冒雪早行

每忆西山千丈秀，云霾对面失空青。

千林夜雪无人迹，独策羸骖带晓星。

张嵲

张嵲　梅

一枝寒艳映窗光，蘥气侵衣断客肠。

汉上水边千万树，春来何地着清香。

张嵲

张嵲　梅二首

两京当日见初开，尚想凌云绕故台。

倚竹姱姿应小驻，高楼急管未须催。

伤春远目空千里，急景愁肠自九回。

为说西园泉脉动，许携小队探春来。

张嵲

张嵲　梅二首

荒山雪尽水生烟，独发寒英媚远天。

乱蕊凝姿残照里，瘦松含态晚风前。

疑将翠袖倚修竹，若献明璫傍广川。

丧乱自嗟容鬓改，攀条三嗅惜流年。

张嵲

张嵲　梦中作得六句觉后足成

山中茅屋好，况复竹篱新。

一迳往来客，万山迎送人。

叶殷浑欲染，冬暖却疑春。

近得幽栖地，时来岸角巾。

张嵲

张嵲　梦中作后两句前句觉后足成皆梦中所见也

山南山北是人家，红杏香中日未斜。

传语春风能几日，慎无吹折最高花。

张嵲

张嵲　闵雨

映空终日但如丝，安得垂檐似绠縻。

须作深秋霜雨想，要无遗恨俗晴时。

张嵲

张嵲　闽中山间每早白雾四塞咫尺不辨

闽岭冬候晚，岁穷殊未寒。

谁为五里雾，皓皓怀群山。

剥琢斧斤响，啁啾禽鸟间。

逖听知何处，四顾但漫漫。

恥如湖水秋，眇与天相连。

乔林膏沐已，远岫渐披颜。

高阁延朝景，清辉泛林端。

谅非侵晨兴，讵识景物闲。

忽思乡社岁，日晏未开关。

张嵲

张嵲　闽中早春

愁见繁云贴死灰，骤喜春从天际回。

晴云流烂满峰起，潋滟陂塘泉脉来。

春归欲验将何许，柳腰杏颊知春处。

出门矫首望四郊，满目都无故园树。

暖景犹疑是故园，纷红糅白终萧然。

黄茅不受春色染，化工无地施妖妍。

老夫此时三叹息，晴霭暄风总轻掷。

缘冈绕涧试幽寻，好鸟一声山桂碧。

却忆当年汉水边，花光柳色媚晴天。

江头醉罢日将落，芊眠草色生长烟。

只今春事知何有，伤心万里空回首。

中原但有骨如麻，杜曲应无花似酒。

我今流落荒山隈，秋蓬作鬓心摧颓。

逢花政恐被花恼，幸兹寂寞无狂媒。

闭门睡足高舂后，炉烟一炷消清昼。

张嵲

张嵲　鸣筑亭

磈岸互萦斜，因依爱筠绿。

虽疑境过清，未必伤幽独。

偶坐松下石，泉声作琴筑。

张嵲

张嵲　墨梅四首

生憎丹粉累幽姿，故着轻煤写瘦枝。

还似故园江上影，半笼烟月在疏篱。

张嵲

张嵲　墨梅四首

南枝昨夜雪初乾，瘦质临风乱蘥繁。

忆向溪桥曾驻马，却疑浑是雾中看。

张嵲

张嵲　墨梅四首

化工着意作幽花，疑是来从阿母家。

寂寞沙村烟雨里，如看竹外一枝斜。

张嵲

张嵲　墨梅四首

山边幽路水边村，曾被疏花断客魂。

犹恨东风无意思，更吹烟雨暗黄昏。

张嵲

张嵲　沐发

今旦一沐浴，废兹简编功。

读书岂常勤，鞭策常自攻。

繄予发种种，力此将何庸。

不如掩卷坐，前山翠濛濛。

张嵲

张嵲　暮春道中闻蝉

西山日落东山明，长风吹花客心惊。

房州气候不可解，嫩叶暗中蝉乱鸣。

张嵲

张嵲　暮春山中

经时避地隐苍岩，世虑忘来万事堪。

日暮独行南涧侧，遥依疏树望晴岚。

张嵲

张嵲　内人斜二首

当日承恩向壁门，今同伧鬼落荒村。

丘坟埋没生秋草，人事如斯讵可论。

张嵲

张嵲　内人斜二首

山色依依水自流，内人斜畔最堪愁。

荒榛蔓草萦寒骨，更有何人吊杜秋。

张嵲

张嵲　南涧亭诗

行穿密行尽，胜概集斯亭。

地远岚光重，冬温草木青。

俯鉴含空水，还观山作屏。

岩溜有时歇，松声无暂停。

遐思南涧作，仿佛识仪刑。

世缘因岁阔，静习与心冥。

离人慕肥遯，驻屐恋岩扃。

不似投荒柳，悲吟涕泪零。

张嵲

张嵲　南山观梅

春雪欲垂地，春水轂纹浮。

乱山无人到，梅花供客愁。

轻风侧乌帽，韶序欺白头。

攀条记旧赏，嗅蘥悲前游。

斜日忽反照，烟华风际流。

已叹繁华盛，俄观青荫稠。

沉吟两京路，恻怅濒汉洲。

尚想万玉妃，清樽交献酬。

天涯叹憔悴，览物空夷犹。

饮罢不能赋，临风三叹休。

张嵲

张嵲　拟苏少卿寄内

话别河梁上，踟蹰古道边。

男儿重意气，握节向幽燕。

一来单于庭，五闰犹未还。

黄云愁瀚海，朔雪暗燕然。

寒柳春犹白，河水暖尚坚。

有怀幽闺妇，二八政婵娟。

寄言当永决，欲语讵能宣。

忍苦聊相待，恐乖全盛年。

二事热中肠，吞声徒向天。

纷纷节髦落，泪尽秋风前。

张嵲

张嵲　偶成寄致宏

为问边城客，经春复若何。

孤生宽意少，游子苦颜多。

青壁题诗处，澄潭载酒过。

塞垣风色恶，应忆旧云萝。

张嵲

张嵲　偶成梅咏三首

开时都不值繁华，结实调羹尚有夸。

若语当年上春事，总输凡木后开花。

张嵲

张嵲　偶成梅咏三首

故园微路绕江干，常记开时偪岁寒。

万晨临风惊老眼，却疑还是雾中看。

张嵲

张嵲　偶成梅咏三首

雾态风姿紫府仙，直疑清夜降羊权。

不知老大心灰久，香气撩人似昔年。

张嵲

张嵲　屏迹

荒村屏迹任时移，山水昏明各异姿。

穹谷烟凝成襞积，斜林风过作鳞差。

病身岂复能强健，末路惟应足抵巇。

万古升沉同鸟没，盖棺犹未且题诗。

张嵲

张嵲　普照诗

欲雨春岚重，微风松韵清。

泊舟古观下，卧听山鸟声。

行乐惬幽步，访僧舒远情。

仙翁遯世久，岩壑自峥嵘。

丹灶颇可识，故基犹未平。

何当遯世网，来此饭黄精。

张嵲

张嵲　七月初四日小雨后游步水边

雨止林叶净，游步喜川平。

停午众阴寂，山高一蝉鸣。

境静道心熟，世疏尘虑轻。

凉飚飒已至，自适羲皇情。

张嵲

张嵲　七月二日大风作一昼夜方止土人去此风潮信也三首

风不终朝闻老氏，撼山今既一期余。

得非造化夸能事，要使人无尽信书。

张嵲

张嵲　七月二日大风作一昼夜方止土人去此风潮信也三首

后世新奇方竞出，难持古语对时云。

欲将老氏飘风语，刊剟还同火浣文。

张嵲

张嵲　七月二日大风作一昼夜方止土人去此风潮信也三首

风潮初见土人云，始愧鲰生泥昔言。

却以所经疑柱史，著书应只为中原。

张嵲

张嵲　七月二十日忽有青蝇翔舞坐隅挥之不去

每见营营止樊棘，不应遗矢未央宫。

恐报苻坚事端事，自疑今在洒心中。

张嵲

张嵲　七月二十四日山中已寒二十九日处暑

尘世未徂暑，山中今授衣。

露蝉声渐咽，秋日景初微。

四海犹多壘，余生久息机。

漂流空老大，万事与心违。

张嵲

张嵲　遣兴二首

人生何必论才良，贤否穷通脱未量。

运否较龙犹蠖屈，时来鸟雀亦鹰扬。

王侯蝼蚁同归尽，钟鼎山林各所藏。

何用作文嗟不过，已将名利等蝇翔。

张嵲

张嵲　遣兴二首

少年豪纵志凌云，著论将期拟过秦。

当日诗书徒用世，如今文字岂谋身。

乱离不用毛锥子，漂转聊同木偶人。

主父平生希鼎食，年来一饱尚艰辛。

张嵲

张嵲　清明

园幽春去远，山暗绿初成。

雨过林姿润，风回池面平。

十年空潦倒，万里近清明。

泪尽新阡树，如今青叶生。

张嵲

张嵲　穷居暑雨

空庭满积雨，竟日看圆纹。

未厌草木威，不堪蛙黾喧。

奔流遥涧水，乱上前峰云。

境静悟诸幻，泊然遗世纷。

张嵲

张嵲　秋怀

忽忽经年事，悠悠滞客心。

晚花生废圃，老树立秋阴。

岂有清樽醉，宁辞白发侵。

楼高见膏发，老大怯登临。

张嵲

张嵲　秋怀

前山跻暮气，虚檐纳轻阴。

沉疴稍轻体，徐步望遥岑。

泬寥天宇净，斐亹秋云深。

原野旷萧条，岗阜何崎嶔。

微霜被群物，悴叶声萧森。

游鳞奔巨壑，翔鸟候穹林。

结念非一端，滞思纷相寻。

伊昔抱微尚，夙怀尘外心。

风波一震荡，飘流安可任。

廉颇思赵士，钟仪怀楚音。

往愤既切古，来忧方在今。

安排谅{上卫下足}言，委顺亦虚襟。

由来穷达士，万古同堙沉。

聊申悽断意，持和双南金。

张嵲

张嵲　秋怀二首

日压城烟光少留，朝昏应似我悠悠。

人生百岁今已半，世故万端无几求。

学道初闻灭正受，深居不赋畔牢愁。

尚须一舸轻波上，自咏新诗送白头。

张嵲

张嵲　秋怀二首

浙河十月菊犹斑，客御貂裘未觉寒。

迟暮更知为客恶，羁穷犹自借书看。

朔风几夜驱鸿雁，苦雨惊时损蕙兰。

安得雀离三百尺，一超纡谲破忧端。

张嵲

张嵲　秋霁日暖飞虫蔽空甲子秋作

秋霁无风日自是曛，飞虫偪塞似屯云。

老夫漂荡居夷久，只恐乘空是廩君。

张嵲

张嵲　秋晴

时事任从儿辈说，新诗谁得老夫降。

鬼名罢检秋堂静，卧看风枝动晚窗。

张嵲

张嵲　秋日访野人

忽忽倦幽独，试寻居士室。

循篱野蔓悬，闭户邻鸡出。

小水已清泠，前山政岑郁。

禾黍满平川，高低动残日。

张嵲

张嵲　秋日怀古园有作

故里田庐远，他乡禾黍秋。

风高初下叶，川浅欲生洲。

月出空山静，烟生远树稠。

已谙为客意，坚坐任迟留。

张嵲

张嵲　秋日晚出郡效

暝色生平野，乔林动远风。

虫鸣古道迥，月白戍楼空。

岁月悲欢异，山川今古同。

荒城见摇落，未免泣途穷。

张嵲

张嵲　秋暑

涉旬秋暑不可触，发疏被汗如膏沐。

忽然三日风撼山，冬裘未具肤生粟。

去年登高作重九，黄菊未开新酒熟。

今年无酒不登高，独行漫绕庭边菊。

中原季月欲折胶，江界陨霜无脱木。

拥鼻从今四序移，遮眼残书岂真读。

张嵲

张嵲　秋晚游谦上人庵四首

嶷嶷群峰当户立，泠泠绝涧出山长。

虚寮竟日无余事，默坐时闻柏子香。

张嵲

张嵲　秋晚游谦上人庵四首

两岸乔松上冷烟，诛茅远在乱峰前。

居人不识新庵路，欲入山门寻细泉。

张嵲

张嵲　秋晚游谦上人庵四首

霜落秋山枫树红。茅檐直面列诸峰。

上人竟日观心坐，粥饭遥凭别寺钟。

张嵲

张嵲　秋晚游谦上人庵四首

溪流触石转轻雷，境静身闲万虑灰。

西崦还寺青烟外，时听钟声度壑来。

张嵲

张嵲　取兰梅置几上三首

兰茁梅枝两竝奇，高标真不负深知。

风轻雨细春寒夜，正是清香发越时。

张嵲

张嵲　取兰梅置几上三首

浅绿深藏垂翠葆，娇红巧传刻缯花。

南游只在元楼客，坐入合香居士家。

张嵲

张嵲　取兰梅置几上三首

崇兰梅蘥竝时芳，更得春风为发扬。

还似高人有常德，年年只作旧时香。

张嵲

张嵲　去年十一月十二日致宏如秦州仆饯之余口复到生口作别明年六月十二

忆昔游河梁，对床三夜语。

平生慷慨心，远别颜亦苦。

朔风黄叶深，尚记躯车去。

君行已映林，我首犹屡顾。

重经分手地，物色宛如许。

怀人感河山，抚节惊寒暑。

别来世事多，琐细不足数。

惟有绿林徒，跳梁犹若故。

汉南十二州，一半为盗据。

向之西来师，猛鸷类熊虎。

从以万马群，旌旃蔽村坞。

惟知口打贼，未辨狸搏鼠。

徵求徒浚民，万分一无补。

空令贫者毙，复使富室窭。

去年粟如金，艰食古未睹。

今春濒汉州，秋种不入土。

如何十万师，不办一朝賏。

传闻许汝郊，平民尽俘掳。

秋高马首南，跬足仰谁御。

栖山无定居，处邑复多惧。

无资忧殍踣，有粟畏攘取。

怀安昔所戒，随众谋远举。

第恐向他州，未保终安堵。

悠悠四海间，托身定何所。

忧来如鼎燋，意乱若棼缕。

君家聚族多，巢幙多风雨。

胡为事远游，遄归莫容与。

张嵲

张嵲　劝农

奉诏励农耦，建旟行近郊。

流云生薄阴，远色澹平皋。

溪口逾散涣，山远始岧峣。

柔荑展翠茵，穹石架长桥。

暂休佳士庐，竹树干云霄。

步障疑围饰，杂花竞娴妖。

妆面羞短垣，儿童惊鼓饶。

皇恩信广大，只事因游遨。

竞识使君车，夫妇杂颠毛。

竟夕不知回，偃月生林梢。

已举候亭火，犹滞川上桡。

抚己愧民氓，归思戒屯膏。

张嵲

张嵲　劝农六首

出郭循溪路向东，隼旟悠颺满春风。

峰峦沐雾尚阴澹，桃李出墙能白红。

张嵲

张嵲　劝农六首

皇恩力本劝农耕，老稚争随刺史行。

杨柳垂村麴尘色，殊乡时节近清明。

张嵲

张嵲　劝农六首

春泥滑滑不须愁，勉事深耕定有秋。

沓障东南知更好，归来频上郡城楼。

张嵲

张嵲　劝农六首

春到逢花犹眼乱，老来对酒便心降。

须知渴沛难禁醉，鸭绿潾潾酌玉缸。

张嵲

张嵲　劝农六首

鸟声撩乱喜春晴，诗思知随笔下生。

桃李连村向零落，出墙犹有数花明。

张嵲

张嵲　劝农六首

夭桃无力卧溪沙，杨柳阴阴胜士家。

下马欲知留客意，棠梨故作后开花。

张嵲

张嵲　如吴兴舟中读白乐天诗有作

离离云树泛朝舣，十月江南未变衰。

纵櫂千寻霅溪水，散怀一卷乐天诗。

平生名宦休回顾，随分追游且自欺。

不敢将心比余事，逍遥何似洛川时。

张嵲

张嵲　入瞿塘峰

瞿塘深窈窕，翠气晓空濛。

乱石增惊浪，长滩激迅风。

舟行天堑内，身在夹城中。

绝壁皆浸汉，于兹识禹功。

张嵲

张嵲　入峡

天秋万象静，云横乱峰起。

已下微王山，入峡自兹始。

惊湍於此尽，安流澹如砥。

两山郁嵯峨，壁立相对峙。

上凌空崇外，下插渌净底。

层岩碧树滋，洄潭丹叶委。

舟行石罅中，江流瓮城里。

举头天若带，堕此清瀰瀰。

忽惊翕岩大，奔浪喧客耳。

鱼陀考方言，岁出鱼万尾。

水边菖蒲青，石上土花紫。

淙流来不绝，无由访源委。

俄经陈佗洞，斩绝不容趾。

土人若猿猱，跻攀因葛藟。

燃火入其中，数丈神披靡。

睹兹泉壑迥，始觉化工伟。

投身西南陬，肆意阅奇诡。

是邦不生人，境胜乃如此。

宁非造物初，意尽向山水。

神惊畏石坠，志豨欣树美。

穷探日易晚，惜去船欲舣。

徐闻涌波涛，渐见山峛崺。

奇观忽鹜过，我兴方未已。

赖此慰羁愁，无庸伤转徙。

张嵲

张嵲　入峡诗

微王大峡何峥嵘，叠嶂层峦碍飞鸟。

石壁排空何可凿，拽云蒸雾无昏晓。

凝思天地始胚胎，清川一道何从来。

联峰既非巨灵擘，绝岸不闻神禹开。

两山中断缘何许，异事人传向开府。

凿石穿云神鬼愁，至今行迹行人睹。

从此奔流出乱山，东汇沮漳入荆楚。

鳞鳞山树经寒碧，枝侵雨露根连石。

境胜应来仙驭游，岩深定有蛟龙宅。

君侯事迹已湮沉，流水年年石上深。

山川不改时代积，徒使人兴万古心。

土人事神何敢侮，桂酒春秋荐椒糈。

张嵲

张嵲　闰月二日始开北窗篱门

夏郊群树绿冥冥，北户今朝又脱扃。

极目不知何所诣，三年於此看萦青。

张嵲

张嵲　三月二日奉诏赴西园曲宴席上赋呈数政开府太师三首

幅巾私第已归休，当宁虚怀更款留。

避宠虽辞持节册，送行犹用济川舟。

城南旧圃扃花洞，洛下新庄引御沟。

诏谕两京居密迩，不妨乘兴往还游。

张嵲

张嵲　三月二日奉诏赴西园曲宴席上赋呈数政开府太师三首

邦人钦伫见仪刑，诏使相望对宠灵。

位冠三公师尚父，躬全五福寿康宁。

久留行色春过半，乍别天颜涕欲零。

谁识上心优老意，从行仍许鲤趋庭。

张嵲

张嵲　三月二日奉诏赴西园曲宴席上赋呈数政开府太师三首

昔美都门祖二疏，太冲篇咏贵良图。

不闻宾主俱公鼎，未见篇章出宾跗。

河岳英灵添赋咏，都人士女竞欢娱。

皆言元老归休盛，恩礼便蕃自古无。

张嵲

张嵲　山前红叶

前山风落木，俯槛受斓斑。

凌晓千花丽，经旬万炬闲。

词人歌火繖，巴客讶烧山。

不似庭花艳，开时瞬息间。

张嵲

张嵲　山中

深夏远林黑，溶溶云动山。

晚川澄众影，霁色润层峦。

地静知秋至，衣轻觉暑阑。

居山非有意，偶托即身安。

张嵲

张嵲　山中红叶

青女炫微巧，染绛妬春工。

如何青林表，忽有万炬红。

浑疑在绝塞，斥堠传夕烽。

烂烂烁晚日，烨烨含天风。

锦绣满山谷，佳兴浩无穷。

全胜在萧寺，吟玩广庭中。

张嵲

张嵲　山中校书时有田父携酒见访

雠书不必天禄阁，林下巾箱且自携。

时有田翁来暱钦，嗟无太乙照青藜。

张嵲

张嵲　山中雪后颇有春意

山明雪犹积，林白梅已绽。

冻泉时断续，晴云既流烂。

山空樵者归，树响游蜂散。

愁同平子多，游比相如倦。

晞发近阳阿，长歌何时旦。

张嵲

张嵲　山中月夜

中原群盗几时平，避地荒山万虑惊。

霜月有情凝夜色，溪流无尽落寒声。

满山林影龙蛇动，绕屋风枝剑佩鸣。

自惜壮怀消欲尽，只将搜句了余生。

张嵲

张嵲　山中月夜

过雨得清夜，月明惟水声。

叶光知露陨，兰馥赖风清。

天地未悔祸，豺狼犹阻兵。

故园同此夕，长望一霑缨。

张嵲

张嵲　山中月夜草色香烈颇如昔年上庸鹿门之游感而为诗

月淡云始合，沉沉山树清。

露濡幽气馥，涧草不知名。

既念上庸隐，复怀鹿门行。

暌离驰岁月，南北异平生。

况抱怀昔念，存没感中情。

缅怀故园月，亦傍山河明。

花发因风散，溪流度石平。

当时游瞩地，何人复再经。

客心徒搔搔，夜色自冥冥。

萧散讵为适，祗今悲愤盈。

张嵲

张嵲　山中月夜闻杜鹃忆鹿门旧游

阴阴绿柳子规鸣，风送余声夜转悲。

山月笼明兰气馥，恥然如在鹿门时。

张嵲

张嵲　上楮平山

层阴生万里，岁晚岚雾昏。

终日转盘道，那知入寒云。

忽上最高顶，划见众山繁。

嵯峨插苍昮，迫窄塞厚坤。

俯仰混一气，眺听属无垠。

直欲遡丰隆，逝将排帝阍。

小臣敢上诉，边尘暗中原。

天宁忍下土，厌此豺虎群。

庶几动真宰，一洗戎马氛。

此意复茫昧，侧伫扬精魂。

张嵲

张嵲　上二溪山

积雨连日夜，敢谓今旦晴。

绿彩泛林端，爱此朝景明。

晨炊肃徒驭，结束方上征。

千岩屹穹隆，万壑临峥嵘。

谁知有微迳，在此苍翠屏。

昔闻五尺道，驰心已伶俜。

今朝复何朝，冒此绝险行。

侧路不容足，下瞰千仞{左阝右亢}。

步武一蹉跌，陨身如建瓴。

避地本爱死，兹行岂偷生。

篮舆仗伧人，崎岖信所经。

下为崖石碍，上苦萝蔓撄。

阴岩多沮洳，泥苔汰相仍。

薄暮雨欲来，白云起如蒸。

稍观前山暗，已复如悬绳。

行行入中林，心悸万鼓鸣。

三泉如雪翻，竞泻石上声。

值此绝世景，避贼难为情。

路转复临川，濁流方满盈。

波神恣桀骜，势欲丘壑平。

雄张拥行潦，河渎将抗衡。

我方媚斯水，敢夸海若名。

叫渡雨逾急，山烟深杳冥。

舍棹即绝壁，扶持陟磄层。

经行细石坠，十步九战兢。

羊肠与三涂，其险莫与京。

叱驭匪前哲，但觉微命轻。

须臾至田家，茅茨耿青灯。

篝火燎衣湿，坐使愁虑并。

夜雨喧客耳，羇梦何由成。

平时起长望，重阴竟四瞑。

嘉禾垂垅病，恶木连山荣。

兵荒兼岁恶，吁嗟此黎氓。

泥水方自蔽，出门谅何能。

穷居未觉苦，篱外长峰青。

张嵲

张嵲　上分水岭

夜半风撼山，苦雨歇初晓。

高峰吹成冰，草树叶尽缟。

行行入云中，稍稍临木杪。

恍疑天宇近，渐觉溪溜小。

挺身陵绝顶，夐与人代杳。

篁竹互蒙笼，风峦亘萦绕。

乃知七闽境，如此平地少。

攻击固其然，割据亦可考。

始悟淮南书，铺陈苦未了。

右顾远中原，前瞻临岭峤。

边马犹乱华，淮濆尚云扰。

故乡岂不怀，甘心混蛮獠。

九夷傥可归，吾愿从高鸟。

张嵲

张嵲　上庸

天将层嶂限中原，兽状禽心类百蛮。

横木架桥来渡水，搴茅茹火去烧山。

寻巫问事看龟意，带穗收禾御岁艰。

非是投荒魑魅侣，时清犹赖可东还。

张嵲

张嵲　芍药

青春爱谢日迟迟，正是群芳扫迹时。

浓露有情融睡脸，暄风无力困丰肌。

苦将蕊气相牵引，若对华灯不自持。

应似西江明夜火，馆娃宫里醉西施。

张嵲

张嵲　芍药五首

时人惟解爱芳菲，服媚香浓竟莫知。

幽卧独怜芳气馥，世间惟有柳州诗。

张嵲

张嵲　芍药五首

凄凄寒雨送余春，繁艳浓香慰病身。

忽作暖风迟日想，慨然如在汉江滨。

张嵲

张嵲　芍药五首

典刑虽有但伤心，芳气时来尚满襟。

还似夏侯家众妓，隔帘聊听绕梁音。

张嵲

张嵲　芍药五首

浅白轻黄皆异态，还如妬宠各低垂。

暖风一阵涂香烈，午酒醺酣嗅蕊时。

张嵲

张嵲　芍药五首

芳气时时侵鼻观，令人三复柳州诗。

非因寂寞耽幽意，醉倒花间未必知。

张嵲

张嵲　邵公泉二首

遗爱在斯土，谅如泉山滋。

居人不敢唾，时复照须眉。

张嵲

张嵲　邵公泉二首

阴阴勿翦棠，听讼得处所。

滚滚山下泉，飞空作甘雨。

张嵲

张嵲　绍兴圣孝感通诗

宋有天下，逮乎八世。

猛敌横生，侵欲不忌。

尧汤水旱，文景菑异。

数则使然，岂人攸墍。

皇帝承统，甚武且仁。

内销奸孽，外备殊邻。

寖明寖昌，师武臣力。

抵掌含怒，日思奋殛。

皇帝曰咨，咨女将臣。

慎守疆场，以保吾民。

敌来则御，折北勿追。

姑修吾德，以待所归。

人亦有言，投鼠忌器。

矧彼狡焉，吾亲是质。

彼兵攸恃，我则德攻。

靡以岁月，徼天之衷。

彼虽刚戾，不可扰驯。

我视其欲，以舒吾仁。

始我有众，公卿庶士。

谓彼悍骄，庸知德义。

苟有诚信，金石为开。

豚鱼之孚，惟道之怀。

有唐睿真，亟诏求访。

恻怛之诚，宁甘百誷。

皇帝曰咨，予由是心。

彼虽我诈，我惟尔忱。

孝悌之至，神明可通。

惟彼不信，天诱其衷。

行人是来，言弃旧恶。

我奉慈母，归御长乐。

八月甲子，至行在所。

天子在所，天子郊迎，

其从如雨。老稚仰观，

踊跃呼舞。卿士相趋，

肃穆伛偻。天地感通，

发祥颓祉。卿云郁兴，

轮囷离诡。屏翳不惊，

川后静波。云飞渊咏，

讙声相和。玉虬沛艾，

芝盖穹崇。千乘雷动，

万骑风从。天子是侍，

如长乐宫。渤澥为杯，

华嵩为豆。举烽行炙，

撞钟命酒。既劳王爵，

下逮奔走。万岁称觞，

献太母寿。敷天之庆，

周浃寰宇。薄海内外，

无或失所。皇帝之孝，

振古曷遇。壑算无疆，

永作民主。人无疾疠，

田多稷黍。兵革不试，

四夷款附。大母万年，

康强燕豫。皇帝之孝，

莫与比德。锡羡无疆，

子孙千亿。莞簟发祥，

开统拓迹。嶷嶷岐岐，

诜诜翼翼。有绿其车，

有赤其舄。太母万年，

含饴燕息。始归太母，

小大具疑。谓将我廷，

胡宁以归。皇帝之孝，

先定不易。爰有廷臣，

协比我德。有赞其决，

无贰其心。指期待蔰，

天实我临。曾无愆素，

归御愔愔。凡是讙嚣，

尽为歌吟。天锡皇帝，

示将保定。太平之休，

系此其证。际天所覆，

咸为我土。含识之伦，

我籍斯附。充入旧贯，

天临万方。子子孙孙，

永世克昌。

张嵲

张嵲　绍兴中兴上复古诗

天监我宋，受命以人。

咋为乱阶，以启圣人。

皇帝嗣位，其仁如春。

万邦欣载，共惟帝臣。

垂衣高拱，惟务俭勤。

卹民不怠，懋穑勤分。

卑宫勿饰，服御无文。

膳食取具，不羞庶珍。

内宫弗备，简御嫱嫔。

抑损戚畹，登崇缙绅。

吏除苛绕，狱去放分。

刑罚不试，号令不频。

旰食宵衣，导率以身。

行之期年，天下归仁。

皇帝躬行，过於尧禹。

如天不言，乃帝之所。

内资穉命，外须训抚。

不有相贤，孰资察补。

天舍其衷，遗之硕辅。

实惟旧臣，乃吾肱股。

昔以梦求，今以德错。

皇帝曰咨，惟予与汝。

我唱而和，无或疑阻。

如手如臂，如心如膂。

如彼事神，汝为椒糈。

如彼琴瑟，相待戛拊。

相臣受命，于帝其训。

敢惮夙宵，以图淑问。

衣不及带，冠不暇正。

内事抚摩，外修好聘。

忍尤攘纷，徂惟求定。

皇帝之考，克迈帝舜。

相臣佐之，兹惟无竞。

上感穹昊，下格殊邻。

以暴为恩，易顽以驯。

母后既归，东朝侍御。

天下载欢，若饥得哺。

天子躬俭，惟亲是丰。

未明求衣，朝长乐宫。

礼备家人，养以天下。

先意承旨，事无违者。

天子行孝，天下承风。

胥训胥效，比屋可封。

乃建中宫，以母四海。

诗首关雎，易称中馈。

天子之尊，亦资内助。

上奉慈颜，下式寰宇。

事亲底豫，化民致和。

始於壶阈，邦国是讹。

太学肇建，四方是极。

增博士员，导以经术。

有来英髦，充{左牛右刃}上京。

三年大比，以考其成。

异时之用，维公维卿。

石渠广内，图书之渊。

羽陵之蠹，断简之编。

是息是游，英俊在焉。

逸群之彦，比迹卿云。

怀材待问，发闻扬芬。

驰骋古今，上下典坟。

考正律度，是为景钟。

导和殖财，国用以丰，

不窕不槬，咸中典刑。

有涣其章，上公是铭。

兹器惟则，允为国经。

德爵之亚，莫尚惟齿。

班序颠毛，以为民纪。

乡饮既行，郡吧是遵。

洙泗之风，无复齗齗。

井田既坏，民困劫假。

乃正经界，以实多寡。

赋入既均，贫富不病。

非上卹之，孰拯其命。

诞弥之节，式宴示慈。

乐不计费，孰敢节之。

皇帝曰咨，费财无艺。

亲降德音，以禁肆侈。

天下欢然，称盛德事。

匪帝命之，臣子曷议。

著之令甲，付之史官。

永永万年，无或敢干。

人事既洽，惟神是事。

于庙于郊，各尽其礼。

其郊维何，蒇事圜丘。

帝御六龙，冕十二旒。

既新宫架，既备礼服。

有洁其牲，有温其玉。

合祛天地，侑以祖考，

乐奏六变，其音肆好。

问谁相祀，实维上公。

登降跪起，有肃其容。

天地并况，瑞物来下。

天下万年，以有神嘏。

其庙维何，可以观德。

德盛不祧，祀事不忒。

祖庙既饬，旅楹有闲。

原庙继作，以游衣冠。

若节春秋，皇帝戾止。

荐献有容，祖考咸喜。

礼成而退，祗奉不別。

天子万年，永绥遐福。

天神贵者，莫尊太一。

置祠为民，其宫有洫。

既仿谬忌，道开八通。

皇帝临飨，威神是崇。

天人相际，福禄攸同。

国南千亩，是为帝籍。

天子肇祀，以祈黍稷。

我黍与与，我稷翼翼。

以享以祀，以为民食。

福禄绥之，万世无斁。

乃营吉壤，肇建高禼。

何以歆之，帝德不回。

瑞乙既至，后率所御。

以弗以祈，有秩斯祜。

千亿之祥，光於帝武。

天锡皇帝，圣钦不迟。

事神保民，以莫不祗。

上帝临之，云何以报。

维年屡丰，诸福是效。

非维丰之，又布瀋之。

东西北南，咸锡予之。

稼茂於野，粟积于仓。

礼义兴行，民俗以臧。

桴鼓不鸣，狱讼衰息。

人有盖藏，道无捐瘠。

和气所蒸，化为瑞物。

甘露零庭，近在郊邑。

有木呈祥，合枝共柢。

考传验符，远人不贰。

或剖其中，自然成文。

太平是告，希代莫闻。

丰年屡应，众瑞应图。

皇帝谦恭，不以自居。

图回庶事，益慎厥初。

君臣相戒，可否吁俞。

政过三代，言成典谟。

历选后辟，前载所无。

在昔中兴，周汉二宣。

夏康商宗，汉祖晋元。

咸用干戈，配天祀夏。

其卧歌颂，或列于雅。

方之皇帝，爝火太阳。

顾无歌诗，垂世用光。

词臣伏罪，无以塞责。

谁其诗之，以佐皇德。

下罪张嵲，过不自揆。

日官西掖，待罪文字。

敢颂厥美，以赞后功。

江汉崧高，不足比隆。

张嵲

张嵲　生口

牵舟四日程，屈曲萦山转。

行行问居人，始知犹近县。

张嵲

张嵲　十二月旦雪霰大絷

忆昔寻梅汉水旁，故乘微霰渡澄江。

如今飘泊闽山侧，拥褐安禅听打窗。

张嵲

张嵲　十二月二十一日赠沃令

讼庭无事长苔衣，卧听松风白昼迟。

纸帐乱纹龟壳皱，道衫深绿鹤翎垂。

麈犀挥处论前史，香篆销时理秘辞。

官事既闲春亦早，玉梅初绽两三枝。

张嵲

张嵲　石竹

石竹为花品最微，当时曾入谪仙诗。

新葩竞发迷形似，紫蝶翩聁缀碧枝。

张嵲

张嵲　示疑者

天见已如摩勒果，佛求休待钵昙花。

万缘毕竟归空劫，举世徒劳算海沙。

除幻已超白骨观，修真闲运紫河车。

时人欲识归投处，无尽光中是我家。

张嵲

张嵲　寿王苏州

维昔高堂讲射蓬，瑞雪吹不散薰风。

十分正满冰轮桂，一叶将飞露井桐。

元老三朝尊相阀，余休几世积阴功。

光芒孕秀星沦昴，神物储祥岳降嵩。

淮水筮灵方裔远，蜀江波与庆源通。

传家自有调元手，许国常输露胆忠。

节劲不凋霜后柏，气豪长吐雨余吐。

金堤护扫河遁道，兰省分曹宿在穹。

铜虎屡扬飞盖皂，木牛多足太仓红。

朝班入簉鵷鸿列，京尹频令狴犴空。

暂缀汉庭安世橐，来临吴国馆娃宫。

民安泰伯封疆外，日在韦侯啸咏中。

赞寿一炉金篆籀，捧觞千髻玉玲珑。

桃开坐阅三千岁，松梦当占十八公。

日望锋车歌九羘，时韬组甲咏车攻。

如君江左今王导，有客河阳旧石洪。

甄冶从来收朽钝，涓埃殊未报深崇。

省台衮衮心何羡，旌旆摇摇思莫穷。

宾缀阻陪称寿斚，书缄聊复寄诗筒。

西湖十里荷花水，净洗觥船远祝翁。

张嵲

张嵲　寿沃令二首

山秀江清号浙西，气钟贤哲诞生时。

商朝月正垂三统，尧殿蓂莇见七枝。

此景聚冰藏北陆，有人眉寿等南箕。

教条宰邑郊驯雉，导引支床室有龟。

五百间闻乔岳降，八千遐历大椿期。

书生愿效封人祝，为捧黄金一屈卮。

张嵲

张嵲　寿沃令二首

奎文昭焕梦熊罴，正值英贤庆诞时。

人日空知经月是，斗杓才遍一年移。

铜台仙气钟标格，罨画溪光入句辞。

发策谈兵知醖藉，操刀制锦见施为。

三年仁政春千日，万口欢声寿一卮。

愿祝我翁何许岁，红莲叶上见游龟。

张嵲

张嵲　瘦

驽马固多肉，玄鹤原骨轻。

以彼栈豆意，方此云霄情。

汩汩世纷远，萧萧中虑盈。

将寻包道士，一问升天行。

张嵲

张嵲　暑雨遂如深秋

炎蒸成积雨，异候无寒暑。

睡觉无余声，清灯翳复吐。

长年遭丧乱，万事其谁语。

愒日阅流年，茫然忘去取。

谅无经世心，还山艺禾黍。

张嵲

张嵲　双楠送何致远归陕西二首

乱后生涯似转蓬，何堪送客值秋风。

含悽试看东归路，只见青山绕汉中。

张嵲

张嵲　双楠送何致远归陕西二首

日落边城旌旆愁，汉家铁马正防秋。

殷勤送子西征路，努力班超万里侯。

张嵲

张嵲　思故园

柳外高风尽日吹，春来不省见花枝。

汉傍野墅三株杏，记得飘零似雪时。

张嵲

张嵲　四月旦大雨昼夜不止者两日微水一夕暴涨

山木绿阴暗，骇云当昼繁。

惊风乍掩冉，积雨连荒村。

映岫若银竹，泻涧如翻盆。

悬靋遂及旦，暗空还至昏。

长川怒方蓄，濁浪正崩奔。

暂见没岸草，已复侵山攀。

冲淑激远屿，聚沫旋林根。

劈箭摇定目，殷雷惊客魂。

俄吞众濑没，瀺灂成奫{上大下沦}。

波神信雄桀，灏漾方无垠。

傥不究其源，岂辨河渎尊。

朝盈暮已竭，暂满安足论。

明旦立沙尾，若带青泇泇。

张嵲

张嵲　四月十一日游湖上作

余花送春暮，群绿迎夏初。

清晨出郡郭，溪山含雨濡。

宿霭昏近麓，初阳滟平湖。

空明映山树，澹淡浮青芜。

亭亭天际峰，微茫如有无。

纵櫂水波阔，叩舷幽意抒。

白鸟若娱人，尽日鸣菰蒲。

举酒一相嘱，岸巾清啸余。

佳游虽浩荡，离念终郁纡。

寄与北来客，赏心良自诬。

张嵲

张嵲　松门

长林上晚烟，明月曜深夜。

重闭岂吾心，自回俗士驾。

张嵲

张嵲　送别

岁晚多烈风，鸿雁号广泽。

寒日行天边，及兹送归客。

余生足暌异，不作儿女色。

此夕复何夕，伤离重悽恻。

子櫂既云西，余行亦将此。

岂但今日别，方异平生迹。

千里既寄书，万里空叹息。

朝市与山林，从兹恐乖隔。

张嵲

张嵲　送别

十年漂转鬓成丝，细话平生万事非。

却忆青灯初罢酒，俄闻铁骑已成围。

当时痛饮今谁在，从此羁游与愿违。

客里别君还岁晚，江湖寥廓泪堪浑。

张嵲

张嵲　送陈忠玉兼寄尹梦得黄仲通并寄季通侄五首

当时分袂各丁年，南国相逢鬓已班。

羡子还来觐丘陇，益令归梦绕金山。

张嵲

张嵲　送陈忠玉兼寄尹梦得黄仲通并寄季通侄五首

少年浑欲不胜衣，丰下如今带十围。

他日飞扬未轻料，卜居终欲近郊扉。

张嵲

张嵲　送陈忠玉兼寄尹梦得黄仲通并寄季通侄五首

百年门户已萧然，每喜人传小阮贤。

好遣仆童种榆槚，老夫行欲赋归田。

张嵲

张嵲　送陈忠玉兼寄尹梦得黄仲通并寄季通侄五首

南川解袂十年余，环堵萧然颇自娱。

生计荒余莫深恨，归来犹得在枌榆。

张嵲

张嵲　送陈忠玉兼寄尹梦得黄仲通并寄季通侄五首

君归多问尹夫子，疲后新诗定益工。

鸿雁南来书不到，想应全未废书空。

张嵲

张嵲　送冯贯道之东川转而之行在

秋风来万里，草木日夜凋。

属兹憀栗时，执别在今朝。

乱离多苦辛，况乃道路穷。

若人抱奇节，劲气千云霄。

结交二十年，途穷识久要。

间关复会面，益若漆投胶。

感深念存殁，投分忘顽嚣。

汝海昔为别，盛年意气豪。

及兹分手日，星星悲二毛。

壮心随遇尽，曩志与时消。

别夜月皎皎，首途方迢迢。

故园不足怀，令德乃所操。

君其爱尔躯，努力熙皇朝。

张嵲

张嵲　送冯元通帅夔

烈士志徇名，仁人思爱日。

冯公杖节归，颇全忠孝术。

狂童昔兆乱，天常几反易。

大臣清国屯，公实预谋画。

白士为台郎，未省闻在昔。

义为轩冕重，功在钟鼎勒。

十载犹故官，念言为伊郁。

迩来升宰士，式序期日夕。

囊封却复上，告去更甫力。

官荣岂不怀，志养不遑息。

顾我废蓼莪，日念扫茔域。

公方咏南陔，肯为高官职。

绝裾旧疑温，抗疏今师密。

都门行饯君，视古无愧色。

柔甘既获奉，中外等事国。

虽是平生言，勉哉宣泽□。

张嵲

张嵲　送贺子忱漕闽

上蔡旧名士，中台令望郎。

行驰封传宠，路向七闽长。

山水闻清远，官曹试暇皇。

遥怜荔枝熟，虚馆进风凉。

张嵲

张嵲　送李子勉

驰骛谢新轨，息偃思旧扉。

婵连怅若人，阅岁此音徽。

直谅方求益，离忧忽在兹。

平居轻岁月，分首重斯时。

出郭郊树绿，夏云千里奇。

男儿杖策去，行路亦光辉。

还家未徂暑，散帙掩郊扉。

酒醪款邻里，时果欢稚儿。

家山恣跻攀，日野日遨嬉。

驽骀恋栈豆，鸿鹄谢絷维。

论才惜暂去，循计岂云非。

握手钱塘别，余归未有期。

张嵲

张嵲　送陆尧夫倅襄阳

我本江汉客，十年官到京。

君为三吴士，歨有南雍行。

风波眇沿泝，水陆幸俱平。

是邦虽毁顿，生聚今尚成。

矧君勤令德，足以惠遗氓。

井邑应非旧，长江如故清。

岘山虽已赭，遗记尚纵横。

假日当访古，兵厨宜细倾。

客心终惮远，归意欲遐征。

郁纡怀土念，去往游子情。

待君成政日，繄我契归耕。

送别南归路，复班三岘荆。

离居何以慰，日夕伫休声。

张嵲

张嵲　送人赴阙

宗庙璵璠器，皇家柱石臣。

策名存紫府，佐世值昌辰。

德懋膺宸眷，才雄处要津。

文辞追贾马，宾望并荀陈。

共贵丰年玉，咸推席上珍。

荐延言有味，发摘政发神。

既畏西门猛，兼怀郑产仁。

化民几变鲁，群盗遂奔秦。

峻节推邦直，高风从佞人。

立身惟耿耿，谗口遂狺狺。

一出修门道，重尝未下莼。

岂同游泽畔，讵类卧漳滨。

逸兴倾醇酎，清谈岸角巾。

处屯常若泰，在屈每如神。

忽下泥金诏，初回雨露春。

巾车趋象阙，鸣玉觐枫宸。

江汉终归海，风花复坠茵。

途长知騤骥，霜后识松筠。

道合明良旧，恩濡宠数新。

调元归大鼐，燮理属洪钧。

贱子独何者，龙门亦有宾。

承颜常数数，惠训每谆谆。

屡赏王濛语，宁遗赵壹贫。

数言真可诵，一语足书绅。

他日承题品，今朝冀选抡。

知归如有地，拜赐送无垠。

菅蒯虽何用，驽骀尚可驯。

傥能收散诞，幸免屡逡巡。

怅别瞻行旆，衔恩睇后尘。

祝公闻政日，著意念穷鳞。

张嵲

张嵲　送行子礼漕湖南

为郎端有望，漕务复需能。

湖外频无岁，汉傍连有兴。

足兵先一饱，化俗迟三登。

时到湘西寺，高台得暂凭。

张嵲

张嵲　送张养正

脱巾造朝市，委辔即田庐。

虽云怀素尚，出处亦自如。

吾宗信端谅，宪宪为世儒。

顷以才令选，来司中秘书。

光荣耀士林，侧伫翔天衢。

一朝拂衣去，意与张邴俱。

出饯北郭门，踟蹰立路隅。

雨余夏郊绿，时觉晴云驱。

专城秩匪卑，还家意复舒。

谁云离念恶，兹行翻足娱。

徒伤万里客，送别在三吴。

张嵲

张嵲　送赵公望入蜀

异世黄叔度，宗支刘辟疆。

相看不觉厌，此别讵能忘。

四海兵戈满，山川道路长。

去留无上策，分手鬓毛苍。

张嵲

张嵲　送赵郎二首

匡山太白书淫久，不但天才盖一时。

须慕更生勤博古，莫师长吉只为诗。

八砖学士多时誉，七步贤王有令资。

数子风流君可致，剑门他日看雄辞。

张嵲

张嵲　送赵郎二首

乱离何处托浮生，羡子今为剑外行。

异县频年多送远，中原何日见承平。

云开垅首河山迥，月出巴江阁道横。

此别相逢定何许，各须努力待时清。

张嵲

张嵲　宿归仁寺

精蓝置屋切云根，此地何从着世纷。

缥缈僧窗更临水，氛氲崖树欲参云。

青山细认千重叠，暮气徐观万里曛。

两岸虫鸣灯一点，舟人相语夜深闻。

张嵲

张嵲　宿归仁寺三首

下瞰十仞余，遥瞻几千里。

游客日暮时，乡心万端起。

张嵲

张嵲　宿归仁寺三首

乔林众鸟集，暮气氛氲上。

好在三巴山，何时正相望。

张嵲

张嵲　宿归仁寺三首

巴山任喧云，僧窗睡方悄。

风清月到床，露白虫鸣草。

张嵲

张嵲　宿永睦将口香积院满山皆松桧声二首

云峰几万叠，何处见家山。

此日无穷意，悠然独倚栏。

张嵲

张嵲　宿永睦将口香积院满山皆松桧声二首

万壑树色敛，松门已暮钟。

故园肠断客，应与此时同。

张嵲

张嵲　穗粟

世乱弃禄仕，居闲食苦贫。

置田上庸山，稍依农亩邻。

岁入无几何，诛求方荐臻。

老农幸导我，播植当自勤。

晨起具餱粮，伐木西涧滨。

畲田去岁秋，穠粟今年春。

肥硗半百亩，良苗生已匀。

监督课子弟，耘耔烦隶人。

所望在一饱，讵敢悲苦辛。

及此岁将晏，场功躬自亲。

所得未偿费，相顾但深颦。

归去且读书，愧兹百年身。

张嵲

张嵲　潭州道中

青山接云云接天，碧林溪树两相鲜。

地连诸徼分秋色，天近平湖识渚烟。

望尽好峰仍注目，赏余幽树更垂鞭。

是身已作无赀省，乘兴将随下濑船。

张嵲

张嵲　叹名

十年四海称忠壮，谁料将军阴子谋。

旧物空余叱拨马，新声莫唱白符鸠。

民谣几岁传钩落，笙席何人恋故侯。

溟海茫茫孤鸟没，一埋蓬颗便千秋。

张嵲

张嵲　桃花坞

三吴皆白水，处处只横舟。

独有桃花坞，光风尽日留。

一朝山雨过，忽见夏阴稠。

讵惜繁华晚，徒嗟岁月遒。

张嵲

张嵲　题画扇二首

罨蔼前林暗，遥知暮气生。

渐向山门近，应闻钟已鸣。

张嵲

张嵲　题画扇二首

望望沧波阔，汪湾湖水秋。

津亭方迟客，远来何处舟。

张嵲

张嵲　题景温筠居

昔游安康道，野竹晓森森。

疏篱隐茅茨，置屋何幽深。

卜邻嗟未办，长梦秋风林。

如何嘉公子，得此萧寺阴。

作轩面苍根，坐卧当幽寻。

夜雨老苔色，微风助哀音。

轩前置绿蚁，轩后陈素琴。

我料之子意，必无朝市心。

宜邀能赋客，为拟效古吟。

折简索我诗，高咏惭南金。

张嵲

张嵲　题均州超然亭

君不见绵州官府诚磊落，越王楼观翔寥廓。

又不见昔日荆州分上游，举世独传王粲楼。

蕞然土木何足数，托名胜士真难休。

何年此地有新构，杨公巧智人谁侔。

芟荑荒秽走狐鼠，一朝翼瓦飞城头。

轩窗四面瞰木杪，下顾众宇如敦丘。

卓然独立世尘外，高视物表心夷犹。

西山列翠拥云峤，汉水拽练萦寒流。

江枫染绛照林莽，芦花吐雪连沧洲。

秋高尽放远山出，点缀天宇浓眉修。

人间何处有此景，未识黄楼如此否。

杨公举世称贤侯，好客不减韩荆州。

仁风惠政已及物，退公余事归觥筹。

我来正值秋节晚，胜概一得从公游。

敢辞山路困行役，小舸舣岸聊淹留。

剧谈抵掌去苛礼，宾幕主人交献酬。

固知如此兴不浅，大白岂惜为公浮。

却思宾散城乌集，回首新亭风景愁。

聊摅累句写清赏，作赋能事迟曹刘。

张嵲

张嵲　题六合英氏庙

野旷烟迷县，溪湍柳系航。

雉鸣初翳麦，蚕长未眠桑。

地有前朝恨，炉残古庙芗。

空江长漠漠，寒日自荒荒。

竟堕萧何计，仍同项氏亡。

相黥宁作帝，昼锦亦还乡。

严濑终辞汉，箕山不禅唐。

君王千载恨，行客亦凄凉。

张嵲

张嵲　题石井

精蓝负东岑，奇石护山麓。

嵁岩如车轮，一镜方黛蓄。

沉沉不动容，澹{左氵右颓}立山木。

日射翠气浮，游鳞翻寸玉。

泉边群石润，净映僧房绿。

庐阜势相高，鱼龙争起伏。

奇章昔好此，忽弃不见录。

青丛晚花明，涧草幽气馥。

树深春去远，景至夏方燠。

此地风长清，萧萧似秋肃。

南来眇万里，云峤几经目。

安知绝世境，在此近山腹。

超遥轻前游，慷慨谢双足。

向非来远客，所见信踨趣。

宁非造物意，设此慰羇束。

人世足埃氛，山林有高躅。

何当襩被来，共此岩下宿。

张嵲

张嵲　题石井二首

天孙洗黛作灵泉，山腹空明一镜圆。

不用奔流出山去，人间濁浪正浮天。

张嵲

张嵲　题石井二首

嗟余是客仍为客，叹尔真山似假山。

当日访珪能玉没，端由生不近长安。

张嵲

张嵲　题鲜于蹈夫墨梅二绝句

黄帘绿幕护轻寒，犹忆当年叩画栏。

红烛泪残人语寂，玉人曾陋绮窗看。

张嵲

张嵲　题鲜于蹈夫墨梅二绝句

不御铅华着素衣，玉奴风调似清姿。

何郎不作凌风句，幻出江南烟雨时。

张嵲

张嵲　题兴元双楠

兴元双干名千里，字水孤根压九垓。

岂但为君丈人行，谛观直恐是云来。

张嵲

张嵲　题营山法幢院

天晴白云高，乔木荫初暑。

久客倦红尘，爱此崖寺古。

时危僧饭少，日晏无钟鼓。

下马憩幽轩，光风转林莽。

新竹雨来香，余花夏方吐。

避地适三巴，精蓝暂延伫。

回忆鹿门游，淫淫涕如雨。

张嵲

张嵲　题永睦县高斋

沓嶂宽围巴水通，登临眼界浩无穷。

空蒙岚翠云烟外，明灭波光树影中。

莫咏枫林伤极目，且依苹末挹雄风。

中原十载人将尽，相见休嗟休转蓬。

张嵲

张嵲　题曾口县江月亭二首

庾亮楼前唯皎月，屈原祠下只沧波。

北人每天犹肠断，江月涵辉更若何。

张嵲

张嵲　题曾口县江月亭二首

江城月暗山岑郁，默坐但听巴水声。

向使江清山月白，欲教迁客若为情。

张嵲

张嵲　题赵表之李伯时画捉马图诗二首

中原无事不粟马，散牧春皋荐草中。

何必西来三万里，龙媒二骏是追风。

张嵲

张嵲　题赵表之李伯时画捉马图诗二首

徒观出塞十四万，讵觉权奇冀北空。

不用执驱名校尉，但令苜蓿遍离宫。

张嵲

张嵲　题竹

南州困歳暑，蔽映资筼簹。

帘捲午阴静，窗开夕气凉。

径幽怜笋密，庭空喜干长。

相期待岁晏，持以凌繁霜。

张嵲

张嵲　题竹

细叶萧萧拥瘦枝，石间新笋迸根迟。

轻筠为使儿童护，待看娟娟解箨时。

张嵲

张嵲　题竹

山磎荦确雾冥冥，瘦笋初从石罅生。

开图细想经过地，记得南山步晚晴。

张嵲

张嵲　听微水有感四首

发源由太古，东逝几朝昏。

欲识无穷意，当看石上痕。

张嵲

张嵲　听微水有感四首

寒江流不极，叠浪日泇泇。

讵是悲鸣苦，端由清夜闻。

张嵲

张嵲　听微水有感四首

西从徼外来，东去还归海。

徒闻朝暮声，谍识年华改。

张嵲

张嵲　听微水有感四首

只应初剖判，便有斯江水。

于今知几时，东流犹瀰瀰。

张嵲

张嵲　通惠泉

东西几山隔，石径不容车。

那知厚地底，自然成井渠。

甘余留齿颊，清足鉴眉须。

不用瓶罍賏，累累似酒酤。

张嵲

张嵲　途中偶成寄幕下诸公

旷朗高天净，蝉鸣江汉秋。

川晴山历历，身远意悠悠。

落日惨行子，长风欺弊裘。

郡楼今夜月，应从庾公游。

张嵲

张嵲　玩所植松竹有作

往岁客闽岭，满目皆黄茅。

而今居魏塘，白水漫平皋。

举头无所见，惟离风怒号。

我身如枯卉，雨露自相辽。

又如在寒谷，终岁雪霜骄。

四顾万物春，悽然不自聊。

复思毕竟空，更使心陶陶。

酿酒尝苦薄，种花尝苦彫。

酒乃乱性具，花为眩目妖。

弃置不复近，树竹延清飚。

况有手植松，雨夜能萧萧。

瞑目存黄庭，屏居非慕高。

所愿侣松竹，迟以延松乔。

张嵲

张嵲　挽张全真诗二首

辱遇本非因绍介，登门不谓便无期。

倾心问及言犹在，投贽书成事已悲。

作镇方甘建邺水，惜贤尤在中兴时。

伤心无复谘疑事，还似当年徐孺碑。

张嵲

张嵲　挽张全真诗二首

玉质清舑似列仙，人间亦合得长年。

功名不竟如壶遂，冲淡空嗟似乐天。

胡不憗遗缘国老，忧深殄瘁为时贤。

含毫谁作名臣传，要使风流后世传。

张嵲

张嵲　晚步

晚来聊复岸乌纱，指点园林已罢花。

高柳交阴斜日照，闲携儿稚看栖鸦。

张嵲

张嵲　晚晴

前山收苦雾，宿鸟有新声。

万里南天客，三冬此日晴。

张嵲

张嵲　晚晴

繁得苦爱飘岐路，风雨何须送晚春。

坐久绮霞明落照，屏雷亦解慰游人。

张嵲

张嵲　晚秋风雨

满目萧萧云气流，芭蕉梧叶共飕飗。

松门尽日无来客，独与疏篁傲晚秋。

张嵲

张嵲　晚望西崖

西崖佳树绿层层，日落山烟满树生。

萧然倚杖疏篱外，遥听幽泉断续鸣。

张嵲

张嵲　晚望西崖

石门山对新安县，基址平来蔓草秋。

千尺微江清见底，悲鸣还向县前流。

张嵲

张嵲　晚行阁道自对溪趋小柏宿

高峰犹返照，绝壑已先晦。

苍波去不穷，青崖俨相对。

山回路欲断，溪豁双流汇。

阁道自委蛇，林影常澹{左氵右颓}。

仰空欣树佳，伫立惊石怪。

山晚云不驱，路暗客犹迈。

平生事幽讨，兴与林泉会。

何意漂泊年，得此行李内。

境胜固所便，地绝复多畏。

娟娟月初上，飂飂远风快。

幽蝉响复咽，宿鸟惊欲坠。

望望驿尚赊，应在青烟外。

张嵲

张嵲　晚游新亭

秋至今几日，山云峰尚奇。

新亭独骋望，咏我秋怀诗。

碧水萦麓转，幽蝉映叶悲。

古藤依翠壁，茂树镜清池。

赏会情方适，忧来忽自滋。

荒山逃死地，落日故园思。

遇乱甘身弃，持心与世违。

应人时懒语，兀坐独搘颐。

沉思山烟冥，微吟暮影移。

只应从此去，寂寞但如斯。

张嵲

张嵲　王宝学挽词二首

德望三山重，勤劳一节忠。

丹心明贯日，英气浩如虹。

趣召恩方急，跏趺事已空。

功名重回首，寂寞泪东风。

张嵲

张嵲　王宝学挽词二首

故相传勋阀，风流见典刑。

所期为旱雨，何意堕明星。

有美閒桴鼓，姑苏诧使亭。

若追甘露事，忠首定丹青。

张嵲

张嵲　往年沿檄金州谒女娲神祠是时犹未乱也绍兴壬子挈家避地三巴后过祠

七年如转首，复过此山头。

阅世兴衰异，伤时涕泪流。

嗟无补天手，岂有去乡愁。

渐觉山河异，凭高更少留。

张嵲

张嵲　望瞿塘峡

万古瞿塘峡，犹存禹凿痕。

岷峨驱众水，滟澦没孤根。

云黑树含雨，祠荒雅噪昏。

悲凉瀼西地，三叹相营魂。

张嵲

张嵲　望微水

平原莽苍浮轻霭，白昼柴门亦自扃。

篱外水波光灭没，林边山岫远青冥。

如何隐几终朝看，不及寒窗静夜听。

听水看山朝复暮，那知白发渐星星。

张嵲

张嵲　微王庙

叠浪一滩翻积雪，连峰千里送青螺。

微王建国犹来古，山锁丛祠暝色多。

张嵲

张嵲　魏塘荒僻春来无杂花一枝可慰逐客二月二十六日见篱外桃花盛开如烁

狂风几日涨黄尘，篱外桃花忽照人。

不有繁花慰逐客，二年不识浙江春。

张嵲

张嵲　闻荒鸡

但可摧颓悲失旦，不应风雨误司晨。

书生久已垂华发，岂是当年起舞人。

张嵲

张嵲　无住坟山溪水

转山溪溜碧涓涓，一勺芳甘信所便。

盖代伟人今卜宅，敬君还似老翁泉。

张嵲

张嵲　吴宫词

新妆间花光，口脂杂蘥气。

相对两生春，停杯自成醉。

高歌白苧舞西施，半夜雨来宫锦移。

明日重来歌舞地，宫水浮花绕宫树。

张嵲

张嵲　五月二十四日宿永睦将口香积院僧轩东望甚远满山皆松桧声三首

远投僧舍青烟畔，夹路松音钟磬幽。

试倚危轩望乡色，三巴日暮远峰稠。

张嵲

张嵲　五月二十四日宿永睦将口香积院僧轩东望甚远满山皆松桧声三首

烟岚云树两微茫，迁客西来正望乡。

若值秋风小摇落，只应无奈九回肠。

张嵲

张嵲　五月二十四日宿永睦将口香积院僧轩东望甚远满山皆松桧声三首

峰峦绵亘几千里，半霁半阴轻霭中。

僧房借榻睡初足，满谷笙篁松桧风。

张嵲

张嵲　五月二十四日自达州至永睦县投宿废学即事书怀

学废乡校空，鸟雀欲据有。

甚雨晚来晴，循檐厌黄口。

巴水亦能大，一暮没堤柳。

落照满涨川，归云翼山岫。

达州去未远，望望空回首。

母老儿未齚，何苦事西走。

轻生冒畏涂，用意在升斗。

三复祷雨辞，此道废已久。

恭闻贤侍郎，求才如恐后。

密置郑庄驿，屡接鬷蔑手。

英俊颇云集，岩穴犹辐凑。

菅蒯且不遗，岂独弃枯朽。

矧尝辱英盼，屡以温言授。

私心颇感激，尝欲事奔走。

揽衣中夜起，頮面不尽垢。

平生慕蔺心，已在辕门右。

某也瀋落人，时命大不偶。

读书慕经济，颇亦略句读。

雅意死知己，且复羞自售。

耻为辕下驹，终若丧家狗。

遭乱乏禄食，避地阙田亩。

栖栖穷涂间，但未操井臼。

我公宁忍兹，无令混樵叟。

张嵲

张嵲　西谷歌

西川峰岭皆绵延，一峰突兀如青莲。

崔嵬势压东南倒，穹崇下俯群峰小。

古木阴森寒未凋，长云惨澹晴犹绕。

阴岩积雪溜轻冰，南岭惊春啭幽鸟。

山西有谷闻深曲，中有人家在山麓。

昼掩柴荆鸡犬閒，岁耕烟岫囷仓足。

巫山岷岭遥相连，知是层城几洞天。

避世秦人应绿发，茹芝仙子好朱颜。

寰区丧乱方如许，寸地尺天无安堵。

我欲携家住此山，高谢时人出尘土。

女萝薜荔结为衣，文杏香茅缉为宇。

满谷栽松紫翠寒，漫山种杏趚霞吐。

朝寻石乳丹洞深，暮斸茯苓苍桧古。

山中父老志斯言，他时来访吹笙侣。

张嵲

张嵲　西溪

西溪泱泱来，伫立溪桥上。

回风生微澜，夜雨发幽响。

听兹无尽声，讵觉年华往。

张嵲

张嵲　昔柳柳州作永州山水诸记泉石之状如在目前兹峡上群山与柳州之文颇

山磎荦确冒荒筠，石溜涓涓尽日闻。

微水寒来浑见底，峡山雪后欲侵云。

深溪春动梅争发，绝壑林高日易曛。

应似零陵溪上景，林泉多类柳州文。

张嵲

张嵲　溪傍梅花初开二首

细挹幽香辨残雪，却惊寒谷独先春。

殷勤为记春风面，他日重来是故人。

张嵲

张嵲　溪傍梅花初开二首

溪流一派碧潺潺，落蕊随溪出乱山。

惟有刘郎重回首，往来行客更谁攀。

张嵲

张嵲　溪梅初放

荒山荦确倦征行，溪畔逢梅照眼明。

枝袅霜天寒日薄，影沉碧涧晚流清。

最怜雪后开来瘦，可忍风前落去轻。

却悔折归无可赠，旧游千里但凝情。

张嵲

张嵲　溪上行

垂阴覆绿波，檀栾影空注。

傍有微径通，穿云向何处。

张嵲

张嵲　溪水

溪水东流去，何时合大江。

岂无双鲤鱼，附书还故乡。

不忧溪水迟，所恨垅坂长。

临流一叹息，四顾山苍苍。

张嵲

张嵲　喜刘宝学彦修得归因叙初时凄怆之意十首

病起回思欲去时，菟裘重到倍依依。

青苔一径空行迹，门掩残阳翠碧飞。

张嵲

张嵲　喜刘宝学彦修得归因叙初时凄怆之意十首

三泉退敌捐躯日，五岭逢纷去国年。

皇天自古扶忠义，不必临风畏跕鸢。

张嵲

张嵲　喜刘宝学彦修得归因叙初时凄怆之意十首

书来不苦瘴侵肌，却恐孤生厌食薇。

春到自然群物遂，须知寒谷独增辉。

张嵲

张嵲　喜刘宝学彦修得归因叙初时凄怆之意十首

聊城欲下乐生去，宣室厘成贾传归。

来往炎荒六千里，归来却得及春菲。

张嵲

张嵲　喜刘宝学彦修得归因叙初时凄怆之意十首

漓水津头逢早春，桂林杨柳拂行尘。

西园无限芳菲树，皆作新花诗主人。

张嵲

张嵲　喜刘宝学彦修得归因叙初时凄怆之意十首

曾向花开醉玉卮，今年花发去年枝。

君恩不赐泥封诏，春物翻成满地悲。

张嵲

张嵲　喜刘宝学彦修得归因叙初时凄怆之意十首

几年竭节正颜行，去国谁怜道路长。

自是君心知魏尚，不应微谏待冯唐。

张嵲

张嵲　喜刘宝学彦修得归因叙初时凄怆之意十首

去时吊古愚溪上，归日读碑浯水边。

不似柳州终抱愤，应同郭令欲扶颠。

张嵲

张嵲　喜刘宝学彦修得归因叙初时凄怆之意十首

林邑回观山霭微，短亭杨柳弄晴晖。

遥怜一骑登途日，逐客人人泪满衣。

张嵲

张嵲　喜刘宝学彦修得归因叙初时凄怆之意十首

衡岳峰高刮眼明，行看浑异去时情。

斜阳托宿沅江上，反听哀猿是好声。

张嵲

张嵲　喜晴

阳春今已归，孟夏饶草莽。

积雨树阴成，新晴渚蒲长。

前山涧水喧，隔竹黄鹂响。

一径度乔林，涓流会心赏。

野静閴无人，萧条成独往。

张嵲

张嵲　喜晴

一春黄雾暗，今旦天始清。

林姿明积雨，水色澹初晴。

好鸟关关啭，新泉决决鸣。

前山有佳色，聊以驻幽情。







卷497

张嵲

张嵲　喜雪

澒洞四山没，万籁无遗声。

群飞喜凌乱。遍积爱宽平。

呈姿碧树立，照影方池清。

出户延幽意，斋心谢群灵。

幸有丰年望，初无丝竹情。

取乐付诸少，焚香观道经。

何事冲寒久，微吟诗句成。

张嵲

张嵲　喜雨行

岁星运行至荒落，鹑尾初占建魁杓。

大旱金石皆流烁，旱魃何知恣为虐。

大田多稼三百廛，尽是农夫耦十千。

一朝焦枯如束管，赤地百里焚则烟。

官长视民如视子，常恐岁饥为殣死。

并走群望严神祀，却盖斥肩昭勤止。

至诚果能格明神，明神为公诉苍昮。

苍昮油然兴浓云，浓云郁兴雨如霖。

农家不伞走沟遂，抖擞偃禾有生意。

诘朝犯晓细□□，缕缕青黄交颖穗。

农人以手加额头，使我不死赖宋侯。

白老垂髫声呦呦，优游咸歌脱穷愁。

陵山攒空插苍玉，舒水拖绢浸寒绿。

山高水长岁月续，德我宋侯歌不足。

张嵲

张嵲　喜张丞相破湖贼

遥欣丞相受降时，湖外欢声入鼓鼙。

十万水军归禁旅，二千里地反锄犁。

弄兵无复潢池内，弃甲应同熊耳齐。

从此上流无犬吠，好营亭障接京西。

张嵲

张嵲　戏呈觉老

投晓过书斋，风门自闭开。

云容疑水墨，雪意吝琼瑰。

笔冷吟呵冻，炉寒坐画灰。

何如毡帐下，低唱两三杯。

张嵲

张嵲　戏书寄夏致宏

萧何转漕关中日，绮季逍遥商岭时。

世乱或为舟楫用，时平自可帝王师。

试问升车驱驷马，如何踞石茹三芝。

荒山岁暮云烟冷，西望长吟独尔思。

张嵲

张嵲　峡中晚春

临水桃花已乱飞，向人浑似诉离披。

溟濛细雨春风暴，还是青林生叶时。

张嵲

张嵲　下马桥

悠悠望深松，置马长路侧。

岂为服誓言，良以尊旧德。

张嵲

张嵲　夏养真父挽词

四十青春鬓未皤，翻如槁谢叶徉柯。

亲闱有彩今难戏，客馆无鱼尚有歌。

遗爱偏存梅渚畔，新茔空占阖山阿。

素车不得亲觞酹，别望含悲独奈何。

张嵲

张嵲　夏致宏方城道中以诗见寄避地穷山秋雨仍作因次其韵

柴门直面排青壁，山木凋霜疏寂历。

西风吹雨众山昏，声落茅檐断还滴。

每读离骚伤远游，一为迁客又经秋。

四时代谢不停轨，澂江万古长悠悠。

丹枫蕙叶照岩壑，物态故欲增繁忧。

诗成满岫湿烟起，寸心折尽空搔头。

张嵲

张嵲　小雪作

霜风一夜落寒林，莽苍云烟结岁阴。

把镜渐无勋业念，爱山唯驻隐沦心。

冰花散落衡门静，黄叶飘零一迳深。

世乱身穷无可奈，强将悲慨事微吟。

张嵲

张嵲　晓登灵梵寺阁二首

晨气雾露除，初日照高阁。

青山偪岁昏，碧树霜余落。

俯涧爱鸣泉，临郊美华薄。

幽情歨自欣，乡念频成愕。

且寄当日闲，无论今与昨。

张嵲

张嵲　晓登灵梵寺阁二首

晨登高望阁，爱此经檐日。

稍观宿雾捲，坐见前山出。

望岫喜林疏，闻泉令竹密。

与世若相忘，怀人如有失。

聊此寄晨昏，惭无经世术。

张嵲

张嵲　心老得法天柱修静能道黄龙会中诸耆旧及他宗派知名士辛酉秋应供兹

经年于此忍朝饥，又见秋山草木腓。

满口阳春无和者，却将锡杖向空飞。

张嵲

张嵲　心老得法天柱修静能道黄龙会中诸耆旧及他宗派知名士辛酉秋应供兹

道人别我焦山去，拟卜穹岩毕暮年。

帆来帆去澄江阔，我亦心驰落照前。

张嵲

张嵲　心老得法天柱修静能道黄龙会中诸耆旧及他宗派知名士辛酉秋应供兹

口如布谷本无语，身似虚空何所还。

观音岩迥出云雨，好住幽窗望小山。

张嵲

张嵲　辛酉二月十六日出暗门循城如北关登舟二首

春水悠悠绕废台，竹舆幽辄转城隈。

路人不解知逐客，谓是寻春湖上来。

张嵲

张嵲　辛酉二月十六日出暗门循城如北关登舟二首

城国排云锁病身，岂知城外物华新。

非缘放逐循墙去，不见西湖万顷春。

张嵲

张嵲　新春

人生一世竟何哉，老去万缘如死灰。

爱惜分阴成底用，不如恶梦早醒来。

张嵲

张嵲　新春偶书寄致宏

二年憔悴向庸城，又见椒花倏自惊。

孤客殊方怀土意，故人绝塞未归情。

此生竟被儒冠误，他日终图后世名。

平野春来堪细履，何时与子杖藜行。

张嵲

张嵲　新春有感

萧萧筱簜拥荒冈，却忆江皋草色长。

暖景暄风似春日，黄茅白苇是殊方。

孤村默默无谁语，万事悠悠有底忙。

独立寺门归鸟尽，重山复岭又苍苍。

张嵲

张嵲　信美亭二首

北眺逼山樊，南瞻近津浒。

登兹一消忧，信美仍吾土。

张嵲

张嵲　信美亭二首

蹑屐上危岑，策杖临孤屿。

来往自忘疲，於此时延伫。

张嵲

张嵲　兴州道中遇雨

非干秋色苦，客意自萧条。

谷口玄云恶，关门白露高。

泥涂连远驿，寒雨暗长郊。

谁念征衣薄，西风方怒号。

张嵲

张嵲　兴州看月上

城下沧波去不停，城头吹角作边声。

去年此夜深闺月，今向兴州山上明。

张嵲

张嵲　行建溪上见拏舟上水者怆然伤怀

何人刺船上寒水，却忆避地微江时。

惊涛澎湃慈亲惧，鼓棹纷纭稚子嬉。

漫漫平沙烟上早，溟溟簧竹月生迟。

感旧将为仰天哭，恐惊行路只成诗。

张嵲

张嵲　行建溪上是晚同宿小桥感怀书事

上庸乱石满微水，建平孤屿横中流。

惊涛穹隆旋云绕，经过亲见客沉舟。

建溪物色两相似，使我恻賏悲西州。

闽中穷腊春欲动，陈莇已见新萌抽。

十寻岭树森翠葆，百尺瀑泉垂素虬。

已遭霜露感人意，况复梅花欺客愁。

沙村叫渡日色晚，野店投宿林灯幽。

语言不通费辨数，逆旅主人才见留。

十年敌骑遍寰海，北客走到天南陬。

天高地迥岂不广，南来北去皆离忧。

传闻敌骑又深入，旃毳欲临瓜步洲。

吁嗟华夏半为鬼，干戈喋血冲斗牛。

天公亦宜小解事，号令一使灾祸瘳。

刜除欃枪殪旬始，弯弓一矢摧旄头。

擢寇之筋洒寇血，永使万国无戈矛。

山清海晏氛祲息，地陃天开宗社休。

黄屋却临天北极，紫坛复在郊南丘。

千官济济奉宸扆，万姓蠢蠢蒙皇猷。

六营健儿易驱使，四海黎庶依田畴。

老夫渐得反闾里，汛扫坟墓栽松楸。

洗耳不闻兵革事，毕命邱樊何怨尤。

愿言只恐未成遂，作客蹉跎霜鬓秋。

张嵲

张嵲　醒心泉

幽泉清见石，停停映山树。

风定绝漪澜，雨余多沮洳。

适谐尘外心，时来澹吾虑。

灵窦几年开，何由讯源委。

泉上木阴稠，交柯存清泚。

忆昔游杏山，蒙泉政如此。

张嵲

张嵲　雪晴

阳崖被积雪，照水自光辉。

乘暖时时堕，偏怜映日飞。

经行嗟境胜，去去与心违。

居者讵知此，日高犹掩扉。

张嵲

张嵲　雪晴

鸟乌声乐作初晴，日到寒窗气象新。

天接琼瑶三万顷，树明组练五千人。

已从炎海生阴戾，更与神皋洗战尘。

曾侍紫宸知帝力，隆兴借与万家春。

张嵲

张嵲　雪中泛汉水观捕鱼

既游天汉地，复泛清汉流。

我本襄汉人，对酒集百忧。

是时云气昏，雪片迷汀洲。

沉沉百丈潭，坐看渔子游。

重裘悯浑脱，得雋怜深投。

舞空清渚迥，遍积修篁幽。

山川疑旧里，歌舞迷新游。

薄暮理归棹，中流任夷犹。

忽惊在乡社，谁辨阴成楼。

歨知非旧邦，汍澜涕难收。

张嵲

张嵲　唁菊

中秋是处已扬芳，篱下朝来欲破黄。

赖得雨荒兼早没，却能应候作重阳。

张嵲

张嵲　唁微水

水畔平沙如积雪，滩心狠石似群牛。

如何夏日千雷怒，今作寒宵呜咽流。

张嵲

张嵲　野竹

野竹何修修，森然满山麓。

清溪潄苍根，夜雨滋寒玉。

干密风岂摇，林深鸟应宿。

苍山黄叶中，见此歨惊目。

经行一回首，何用慰羁束。

张嵲

张嵲　夜听雨声

溟溟雨意若丝棼，银竹森森泻夜云。

忆昔曾行两京道，还如孤驿枕边开。

张嵲

张嵲　夜雨

夜半山雨来，梦觉还复息。

寥寥檐溜空，时闻断续滴。

张嵲

张嵲　夜雨有作

睡足秋堂夜雨声，天涯此夕叹飘零。

空阶滴沥肠堪断，更向芭蕉叶上听。

张嵲

张嵲　夜坐

地炉火暖壁灯青，虚阁风惊铎乱鸣。

门掩上方山月黑，北窗危坐听松声。

张嵲

张嵲　夜坐读离骚

山风飒飒木萧萧，挑尽青灯夜正遥。

但得诛茅临涧水，长年饮酒咏离骚。

张嵲

张嵲　夷陵

吴蜀相持地，江山真险固。

昔闻焚夷陵，今兹但遗堵。

山远欲连天，江宽疑浸树。

左顾渚宫涂，右眺襄阳路。

野迥无居人，荒村但豺虎。

依依念乡井，怆怆悲坟墓。

月淡江风寒，云深楚山暮。

伫立小踟蹰，苍苍归鸟去。

张嵲

张嵲　沂流入微王峡

又上微王峡，山寒含翠雾。

青壁尽侵云，鳞鳞多碧树。

山深石状古，地僻禽声怒。

竟日不逢人，茫茫水空注。

张嵲

张嵲　忆京山大阳寺

往岁曾游大阳寺，倚天楼殿碧参差。

明安庵迥峰蛮古，杨广城高迳路危。

满壑松声僧定处，一堂秋雨客谈时。

如今细想经行地，三复遗诗血泪垂。

张嵲

张嵲　饮水

玉池潄液自芳鲜，记得当初病渴年。

抒井只应供爨用，不须全是凤门泉。

张嵲

张嵲　萤火

徂暑初残夜，飞萤遍曲塘。

翕张舒焰短，雨注引辉长。

翻屋星移位，窥帘烬吐光。

未应弥辇路，聊可映书囊。

乍与风俱远，偏随雨送凉。

老夫常作客，看汝鬓毛苍。

张嵲

张嵲　永康山

嵯峨千仞永康山，石路终朝转屈盘。

政恐乘高伤远目，忽然烟雾锁峰峦。

张嵲

张嵲　咏鹤

昂藏野鹤混群鸡，志在云天失路悲。

湖海稻粱元未足，虞衡罗网莫轻施。

独怜铩翮垂寒雨，可念长鸣向晓曦。

却使君乌惊羽翼，上林能占主人枝。

张嵲

张嵲　咏鹤

{上羽下高}然毛羽净，绰与秋风宜。

阔步循广庭，伸吭矜羽仪。

稻粱谋几何，终然遭絷羁。

岂炫云外标，送为时所縻。

因知古清士，削迹畏人知。

张嵲

张嵲　咏鹤五首

引吭清噭达天外，何意留连豢养恩。

我亦久怀区外志，终当乘此羾天门。

张嵲

张嵲　咏鹤五首

非干位置异鸡群，自是昂藏绝世纷。

若使风标公子见，亦应惭恨不如君。

张嵲

张嵲　咏鹤五首

当年君子成猿鹤，物公谁能不怆神。

奋翼一归霄汉后，安知不作艾封人。

张嵲

张嵲　咏鹤五首

心期附凤参云驾，岂与凡禽共苑园。

黄鹄无能犹自免，应缘远去不乘轩。

张嵲

张嵲　咏鹤五首

千年一度复来归，城郭何人识令威。

当日荣华竟谁是，只应皆作路尘飞。

张嵲

张嵲　咏水上双白鸟

夜雨山水清，朝晖净崖壁。

飞来双白鸟，未省平生识。

鴐鹅谢清姿，鸥鸟惭素质。

低昂信波涛，顾盼矜羽翮。

鲜明潭光有，错乱浪花白。

轻舫忽东来，抢飞百余尺。

复下水中央，相将讵离析。

稻粱岂深谋，饮啄亦自得。

空山罗网稀，遂性无惊惕。

不学西雍鹭，翻飞近人迹。

张嵲

张嵲　咏雪得光字

东皇攜春来，属车载霓裳。

回风作妙舞，杂佩鸣珠璫。

千官玉笋班，再拜称瑶觞。

酒罢各分端，圭琮粲琳琅。

浩荡涵濡恩，一笑遍八荒。

尘垢得湔洗，焦枯亦辉光。

伟哉造化力，天地为翕张。

功成了不居，杲日天中央。

张嵲

张嵲　幽居

避地依荒谷，衡茅苟自安。

门前山四塞，不用买峰峦。

张嵲

张嵲　游北岩

寻山轻近境，偶向此中来。

精舍层岩拥，穹林石路开。

排云今岁竹，封径几年苔。

僧老无余事，端居傲劫灰。

张嵲

张嵲　游道林寺诗三首

万畦霜稻臣黄云，小径萦纡接寺门。

不见高人空像设，更无衲子辩风幡。

楼观远岫秋增媚，窗枕寒溪夜更喧。

他日重来瞻近影，一凭香火荐苹蘩。

张嵲

张嵲　游道林寺诗三首

悠扬秋日澹冈陵，系马乔林叩梵扃。

过雨溪流初瀰瀰，无风竹影自泠泠。

空余古柏庭前老，依旧寒山户外青。

惆怅祖师飞锡地，岩阿谁为一镌铭。

张嵲

张嵲　游道林寺诗三首

墟落生烟昼欲昏，乱山行尽到平原。

雨余叠嶂添新秀，水落寒沙见旧痕。

古寺有僧栖坏屋，遗斜无主自荒村。

徘徊欲访当时事，黄叶惊风断客魂。

张嵲

张嵲　游道谦庵

中宵澍雨平明歇，诸岭晴阴各自分。

偶来共就藜壮坐，时看前山出白云。

张嵲

张嵲　游独孤城

微王旧国云烟古，独氏空城睥睨平。

故物只应惟石濑，昔人曾此听寒声。

张嵲

张嵲　游独孤城下作

利成山百丈，直下独孤城。

事往岁月积，长江依旧清。

昔人经过地，我辈复此行。

但见竹树稠，石崖如削成。

乔木晚未凋，青青发余荣。

天寒远峰澹，日晏长川明。

时危怀古意，岁暮羁旅情。

一室寄绝岸，全家托柴荆。

晨炊饭脱粟，似此田涧氓。

群盗正猖獗，深居且偷生。

反念故园日，默默何由平。

张嵲

张嵲　游灵岩寺

吴王避暑地，西施採香路。

陵谷隅未移，山川尚如故。

遗宫俱泯灭，轮奂乃僧户。

梵放想遗转，考槃疑簨簴。

繁华随化迁，歨若高鸟度。

忧勤及豫怠，兴隆民倾仆。

何异貉一丘，同归易晞露。

平湖际远海，环山莽回互。

涧草足芳菲，山泉多沮洳。

昔人经行处，尝会今已屡。

来者复为谁，将亦遵往步。

新故更递代，一往复何故。

日暮钟磬闻，聊将澹吾虑。

张嵲

张嵲　游下岩寺先是刘宝学约於此相聚既而先进舟遂失胜业

时危适远县，卧疴蔽疏篷。

浮舟难计程，一听水与风。

今日出江口，划见天边峰。

维舟邀胜士，杖策凌穹崇。

绝壁迤崩貀，可验秋涛雄。

镌崖佛像古，凭虚楼殿工。

泇泇窗外江，落落阶前松。

涧响雨滂濞，云生树玲珑。

揽胜欣远游，抚身悲转蓬。

忧乐未相偿，林霏生晚容。

却纵中流棹，回望青莲宫。

秋晚山萧寂，云散烟空濛。

舟行转沙尾，微闻林外钟。

惜哉李膺船，去若孤征鸿。

晨暮一相失，云峤何年同。

若纵金门步，永遗尘外踪。

张嵲

张嵲　游岳麓寺三首

平生耳里湘西寺，此日真成叩梵宫。

地陃晋朝多胜概，人师支遁有高风。

身游大士毗耶境，目尽湘东返照中。

佳处未能频驻屣，此行寻胜亦匆匆。

张嵲

张嵲　游岳麓寺三首

杖策松门兴未穷，更过金地雨花中。

山泉淅沥通幽户，林叶萧森下晚风。

目极平皋方苍莽，烟深城郭自空濛。

他年襩被僧房宿，聊与支郎话色空。

张嵲

张嵲　游岳麓寺三首

林壑盘纡松径深，华台暇日暂登临。

云开楚岫千重出，日落苍梧万里阴。

贾傅文章仍自昔，武王城郭已非今。

伤时访古堪流涕，徙倚聊为泽畔吟。

张嵲

张嵲　有感

倾摧汉祚是安昌，只恐狂澜世莫当。

自古忠言宁尽用，老臣得不戒王章。

张嵲

张嵲　有感

李公白发已如丝，肯惜忠言负主知。

事大不应回一语，知君不作上官仪。

张嵲

张嵲　有感二首

题卷安西嗟妙迹，翩翩遥想翥龙鸾。

那知偶落黠奴手，只作葡萄一斗看。

张嵲

张嵲　有感二首

庾翼神明还旧观，蕺山草树见挥毫。

如今只作葡萄用，惆怅遭离老虏曹。

张嵲

张嵲　又次韵四首

长夏林泉好，还欣觞羽同。

颠毛愁里白，颧颊醉来红。

日蹇嗟南国，民离叹北风。

当涂宁市骏，俗眼竞嘲雄。

张嵲

张嵲　又次韵四首

异世如张贽，深居似敬通。

致身宁有意，觅句恐无功。

世事忘言外，群情一笑中。

诗书犹可咏，吾道未终穷。

张嵲

张嵲　又次韵四首

临流清溽暑，薄暮一尊同。

林叶风翻白，山梅雨渍红。

惊魂须楚些，缮性赖真风。

旧学嗟荒落，新诗识浑雄。

张嵲

张嵲　又次韵四首

篇章虽漫往，悃愊讵能通。

待子应无恙，临池定有功。

绮疏群木杪，倒影乱流中。

何日陪康乐，登临兴未穷。

张嵲

张嵲　又次韵五首

建溪南去自悠悠，溪上愁思逐水流。

欲寄平安数行字，秋鸿飞不到炎州。

张嵲

张嵲　又次韵五首

离尤南来本无因，阴隲忠嘉自有神。

敌国犹强谗间露，君王宵旰忆良臣。

张嵲

张嵲　又次韵五首

行尽炎荒路向东，蛮村戍鼓夜逢逢。

惜无王朔同登望，骑气应须似白虹。

张嵲

张嵲　又次韵五首

行衣叶叶马萧萧，快意宁知归路遥。

海上尖峰青似染，却从云外望岧峣。

张嵲

张嵲　又次韵五首

心知公及暮春归，犹自思公肠九回。

门外春流已如黛，行看飞骑过桥来。

张嵲

张嵲　予寓居麻子山自入冬以后大小雪凡十余作传闻平地已有春意而兹山偪

荒山绝顶受春迟，几见冰花散陆离。

江国疑思唯把酒，云林注目又成诗。

修篁压路增幽意，初月临空秋素姿。

宁有扁舟可乘兴，柴门惆怅独移时。

张嵲

张嵲　余夫人挽词

弱岁承苹藻，慈和内政惇。

辛勤立门户，寿考见曾孙。

宠秩官封贵，徽音琬琰存。

新阡卜何许，当可万家屯。

张嵲

张嵲　余所寓僧舍蜂简忽散去仅留其半僧云分蜂时每如此寻复追求再得之賏

每逢晴日竞飞翻，忽为群居负责言。

甘美日充辞豢养，蟠藏岁久念腾骞。

趋衙乍觉朋曹少，分邑疑因支庶繁。

莫使无情同燕雀，阶除得食语喧喧。

张嵲

张嵲　余於今年二月初一日夜梦中与刘彦礼兄弟水边饮酒赋诗曾记所作元八

梦里相逢竟是非，人生皆梦亦何疑。

花边置酒行杯速，石上听泉得句迟。

千里幸能申阔积，一欢何必是前期。

谛观石火光中事，虑不长於未觉时。

张嵲

张嵲　余於六月初三日泛舟至奇石洞留题洞中一首

世人应未到，若士或曾游。

岸隔千峰秀，门临万濑愁。

蝩旌疑可迟，丹洞拟深投。

归去夸尘侣，城闉鹤暂留。

张嵲

张嵲　与陈去非夏致宏孙信道游南涧同赋四首

策杖南涧边，菖蒲如绿发。

石乱水流分，山空鸟声歇。

张嵲

张嵲　与陈去非夏致宏孙信道游南涧同赋四首

山桃深复浅，乱发傍幽岩。

无人慰寂寞，晴日自毵毵。

张嵲

张嵲　与陈去非夏致宏孙信道游南涧同赋四首

共坐石上苔，坐久溪阴转。

峰外晚林稠，山腹晴云散。

张嵲

张嵲　与陈去非夏致宏孙信道游南涧同赋四首

三日山中游，溪山未全究。

却羡畲田人，春晴斸烟岫。

张嵲

张嵲　与孙太冲游湖上寺

作客岁月久，新春生白须。

淹留竟何为，闭户犹繙书。

今朝天气佳，逍遥步城隅。

初旭野尚晦，青草含露濡。

好风如有期，微漪满平湖。

白日照原野，青山开画图。

晴林峰外稠，坏塔烟中孤。

山坳见修竹，游步得僧居。

地偏兰茝芳，气暖夭桃舒。

何年深宫姬，藁葬依浮图。

一往随化迁，岂复平阳车。

顾之三叹息，不饮定何如。

张嵲

张嵲　与赵智叔巏弟泛舟回灯下

西风今日寒，细雨湿青嶂。

微江水渌波，大石牵舟上。

岸菊犹未芳，山木先后黄。

满滩圆石净，两岸鸣寒蟩。

回舟暮色集，飒飒雨声急。

爱此云林幽，未信衣巾湿。

初为山水游，藉以驱离忧。

及此赏心尽，翻兹羁客愁。

来归向蓬茅，树黑风萧萧。

背壁青灯暗，山空夜寂寥。

张嵲

张嵲　雨

冥冥云出溪，浩浩风薄木。

湿烟驱不散，映岫森雨足。

场功既云毕，麦陇望已绿。

矧予无一事，屏处谢追逐。

霜空晴固佳，雨暗亦所欲。

悠悠老大心，万事付所属。

独敢私言润，活尽新栽竹。

张嵲

张嵲　雨后

一雨稻畦春水足，苦遭鸣蝈故相喧。

不妨信马东城路，行看林花落古原。

张嵲

张嵲　雨后怆然有感

腾腾醉里十年事，睒睒窗前半夜灯。

老去自堪愁作伴，雨声何用更凭陵。

张嵲

张嵲　雨后望云

岁序属残腊，云容先发春。

氛氲迎近壑，乱鬈霭遥津。

暮色含微雨，林滋被细筠。

忧居时物变，有泪洒苍昮。

张嵲

张嵲　雨霁出郊外

时雨当夜来，出郭喜新霁。

伫立望四郊，春容卉无际。

群山隔大江，苍岩澹相对。

轻风生水波，微露滋花气。

缘津柳已暗，忽悟清明至。

融怡岁序同，俯仰山河异。

逢时思坟墓，拜扫十年废。

闻有故童仆，壶餐酹荒隧。

新阡固已远，龙輴尚天外。

已深濡露悲，更下孤臣泪。

张嵲

张嵲　雨霁独夜

繁星凝夜气，黑月惟西山。

一室空林迥，逾知天地宽。

叶乾风有韵，石乱水多湍。

独坐澄诸念，忧来信有端。

张嵲

张嵲　雨中感怀

西风摇落叶声悲，避乱荒山万绪迷。

一室漂摇任寒雨，百年昏晓信鸣鸡。

清霜已染千枫树，杀气应随万马蹄。

黄屋秋来定何许，孤臣安敢恨羁栖。

张嵲

张嵲　雨中听邻家侍儿歌

客恨如酲何日醒，满空烟雨昼冥冥。

垂帘竟日无余事，隔叶流莺独坐听。

张嵲

张嵲　欲雪

欲雪未雪天紆糊，冻行沙尾鷌鸹呼。

北风刮耳立不住，更骑钝马穿枯芦。

两生怜我意不舒，江头三日占樯乌。

高堂明朝置安舆，买羊沽酒偿勤劬。

张嵲

张嵲　欲雨

案上文书任作堆，病无心力更翻开。

前陂万顷平如砥，挂上西窗看雨来。

张嵲

张嵲　寓居

未有扬雄宅一区，已惊短发似卢蒲。

家贫粥饭随鱼鼓，地远宾从只鸟乌。

已罢书空为咄咄，犹思快耳作呜呜。

衰残政值中兴日，聊得安闲卧五湖。

张嵲

张嵲　寓居

是处为家得，斯居亦漫成。

西斋便静密，小阁更深明。

送老一床足，遗形百虑轻。

傍人讶幽僻，端可寄余生。

张嵲

张嵲　元日

摧颓那觉是华年，城郭衣冠竞彩鲜。

寒雨连天无事出，卧听檐溜似山泉。

张嵲

张嵲　约人泛舟

前旬小雨飞廉纤，今旬夜雨声满檐。

高原草青花欲消，幽人意与春萧条。

四山不复见桃李，开到梨花春有几。

似闻城下野水生，正好浮舟烟雨里。

张嵲

张嵲　月下观海棠

澄空流华月，列炬林梢缀。

从焰烁明霞，红曛花似醉。

流连陶嘉月，共惜春风驶。

预叹他日来，余红纷满地。

张嵲

张嵲　杂兴

疏园两树杏，风雨夜离披。

离披君莫恨，结子还并枝。

犹胜西涧水，一去杳无期。

静坐观物理，令人添鬓丝。

张嵲

张嵲　再次前韵六首

曩日不缘逃暑空，今朝端为採春来。

梅花落去香逾烈，去去还应首重回。

张嵲

张嵲　再次前韵六首

若认诸空犹是妄，莫言众有便非真。

今朝试遣木居士，问取头陀庵里人。

张嵲

张嵲　再次前韵六首

斋国馈时堪出走，东山携处未生憎。

道人莫谓全无念，行乐须知此日曾。

张嵲

张嵲　再次前韵六首

乱蕊晚迎晴日暗，疏枝迥映暮山长。

萧然一榻安禅夜，细雨轻风为发香。

张嵲

张嵲　再次前韵六首

野泉决决贯城来，红紫商量次第开。

尚想梅横却月观，遥知云雨暗阳台。

张嵲

张嵲　再次前韵六首

晴空杳杳冥鸿远，阿阁沉沉社燕回。

酬酢风光堪一醉，却虞蜂蝶浪打猜。

张嵲

张嵲　再次韵寄朱希真二首

一舍徒相望，书来只细行。

野梅行欲尽，幽兴讵能忘。

老去尤耽句，春来更忆乡。

看看过寒食，北望一霑裳。

张嵲

张嵲　再次韵寄朱希真二首

初喜花明炬，还愁柳堕绵。

时须杯里物，聊费杖头钱。

天上足官府，人间有地仙。

却惭营道嬾，浑似逆风船。

张嵲

张嵲　再到竹山

衰草连云鸦乱飞，荒城寂历澹寒曦。

屋庐烧尽民居少，只有青山似昔时。

张嵲

张嵲　再经蒲溪往年避地处

淹流既失策，贼至甘远屏。

往岁忆曾游，迳路犹可省。

今来冬向除，昔至夏方永。

山寒竹树疏，岁阴云雾冷。

破屋今已无，荒筠蔓枯颖。

昔人安在哉，经过涕垂领。

张嵲

张嵲　早发竹山二首

天外峰蛮排木杪，江边石气动云根。

凭谁为谢东流水，好送寒声入故园。

张嵲

张嵲　早发竹山二首

去水汤汤萦屿转，前山恰恰与云平。

仆夫应怪微吟苦，宁诚江头送目情。

张嵲

张嵲　早行

平湖望不极，天垂作周遭。

今朝春风暴，涟漪生微涛。

高杨明远村，黄花点青皋。

可验去人远，乌鸢低作巢。

老年无戏事，即此当游遨。

浮舟不知远，但觉白日高。

烟中何处寺，孤塔冠山椒。

张嵲

张嵲　赠笔工

顾兔霜余毫健如，銛锥妙手应时胥。

临池自愧无功用，欲借僧房柿叶书。

张嵲

张嵲　赠别

艾杼灭浇殪，方召平夷蛮。

夏书纪少康，小雅咏周宣。

茂烈盖当代，休声垂亿年。

君臣今望之，犹若神人然。

皇天昔降乱，国步多艰辛。

海宇政摇荡，封疆托大臣。

召昮歌卒章，三复徒怆神。

寇攘有厚赏，山林多贱贫。

小夫矜宠秩，持以傲寒士。

达人每大观，讵肯屈其志。

从人畏损名，不从斯逆耳。

肮脏每不容，委随多猣死。

孔明佐玄德，君臣称鱼水。

田祖辅本初，愎谏昧良图。

蜀成鼎足势，卧龙名益都。

袁丧官渡师，二臣随见屠。

女萝依青松，蔹蔓相绵延。

岁暮饶雪霜，枝干犹萦缠。

蔓草生毁垣，逢时亦芊芊。

积雨毁垣坠，茹颖亦以乾。

婉婉我良友，才具宜佐时。

果敢无与前，议论有余资。

功名可立致，要当慎其为。

吴橘北化橙，良玉贵不缁。

行矣保令图，怀哉丝路悲。

张嵲

张嵲　赠陈符宝去非

大雅久不作，此风日萧条。

纷纷世上见，啁啾乱鸣蜩。

唯公妙句法，字字陵风骚。

如鼓清庙弦，听者无淫滔。

癯瘦藏具美，和平蓄余豪。

思苦理自寄，志深言益高。

顾我吟风苦，知公心力劳。

世无杜陵老，谁知何水曹。

柳韦傥可作，论诗应定交。

张嵲

张嵲　赠何子应侍儿二首

何郎当日在房州，曾见梅花倚郡楼。

赋罢凌风人已朽，后来白尽几人头。

张嵲

张嵲　赠何子应侍儿二首

忆见红茵起袜尘，十年相遇浙河津。

殷勤怪我凋双鬓，不似花枝却耐春。

张嵲

张嵲　赠黄子真

江汉知名士，石城黄子真。

殷勤能过我，坎壈叹斯人。

此去仍为客，舟行任过春。

无资振游旧，怀抱不能伸。

张嵲

张嵲　赠黄子真

再来居槜李，又枉故人车。

故人固是客，我居岂吾庐。

共在天之涯，犹如水中凫。

细话汉傍事，想见江纡余。

死者不可作，生者多离居。

无轻今日别，与子皆白须。

临分尚何言，早寄江阴书。

张嵲

张嵲　赠黄子真

再作醉李客，四年两相从。

当时江头树，又暗行李中。

嗟君事业诚有余，十年客路常崎岖。

只应未识今杰士，怀刺度谒刘南徐。

张嵲

张嵲　赠江司令朝宗

投老叨恩得一州，平生江令始从游。

挥毫坐上夸新句，岸帻罇前傲早秋。

幸有高情能命驾，宁能十日为吾留。

诗成苦被黄花恼，急送兵厨与破愁。

张嵲

张嵲　赠南回了丰上人三首

遍参初自浙江回，梵刹金铺始奂开。

袖手却来岩下住，萧然一迳长莓苔。

张嵲

张嵲　赠南回了丰上人三首

连阶澹澹方江水，拥槛煌煌百日花。

遥想老丰秋雨夜，跏趺刎坐听鸣蛙。

张嵲

张嵲　赠南回了丰上人三首

双颊朱丹雪染眉，终朝一饭便无为。

庭前柏是初年种，今见森森合抱时。

张嵲

张嵲　赠僧

片云一去几时回，好在江心碧玉堆。

他时倘记珍台客，默坐犹能遣化来。

张嵲

张嵲　赠翁法师二首

松水为资万事轻，萧然一室寄余生。

营君回去来相过，可见高人世外情。

张嵲

张嵲　赠翁法师二首

病余薄柳惧先秋，妄想仙人十二楼。

好在名山煮白石，他年因子问丹丘。

张嵲

张嵲　赠无方叔

吾叔超世士，笔力回狂澜。

作诗到合处，未谢春草篇。

罢官守环堵，冷屋风萧然。

操尚非矫世，静退真所安。

慷慨引濁醪，俛默窥尘编。

冥搜得新语，自喜欲忘年。

常言毕婚嫁，归老汉水边。

此意有真趣，勿为儿辈言。

张嵲

张嵲　赠相僧杨懒散

野鹤本长生，孤云无定意。

托迹虽世间，游心乃尘外。

请问绛人年，曾观柏寝器。

微言洞倚伏，妙中惊人世。

往夏识方瞳，今春分别袂。

飞帆烟雨外，驻锡云林际。

逸兴轻远游，滞念牵离思。

后夜听钟鸣，应有寒山寺。

张嵲

张嵲　赠相僧杨嬾散

邂逅湖傍寺，翻然还语离。

春风飞锡远，暮雨渡杯迟。

渺渺孤云意，翩翩野鹤姿。

百年堪几别，何处重相期。

张嵲

张嵲　赠羽人二首

逌然谁识坐忘心，拥褐无言闭息深。

庭竹自摇人语寂，终朝相对只胎禽。

张嵲

张嵲　赠羽人二首

清晨叩齿诵黄庭，绛阙珠宫会众灵。

斋罢药炉深炷火，戏攀庭树作熊经。

张嵲

张嵲　赠赵端

残方岁已晏，层阴万里生。

何如苦寒际，子有关陕行。

风烟正浩荡，夜雨吹成冰。

时危壮士志，日暮游客情。

感子请别意，令我肚胆倾。

告之以尽言，念子远徂征。

聊代绕朝策，勉旃图令名。

张嵲

张嵲　赠赵公旦

少年意气隘九州，远别不为儿女愁。

只今摧颓落异县，跬步信宿生离忧。

况今送子又千里，使我别绪何能休。

忆昔石城初识面，两髦紒帻君才收。

余方弱冠事科举，竝辔共适东西州。

春风寻胜襄傍寺，夜月复登临汉楼。

凤林花开无远近，渔梁柳暗迷汀洲。

荆门至陋不足数，杏山百丈清泉幽。

径遇物色尽可记，至今夜梦当时游。

从兹一别星再终，相望不啻马牛风。

临安相见各惊叹，君非丁壮予老翁。

长离更挟鵷雏至，射策同攀郄诜桂。

上书不肯干相公，頫首甘为州县吏。

故人义重非时俗，三程过我荒村寺。

欢言不觉春夜阑，破月已上前林端。

一杯相属且自适，莫话旧游成慨叹。

闻君早有求田约，四方宁有襄阳乐。

时平我则径西归，远追高士鹿门期。

张嵲

张嵲　斋祠湖上作

还山映平湖，未厌伤极目。

篮舆值初晴，步步转湖曲。

宿雾郁乔林，寒曦煦穹谷。

废刹今几时，浮图在山腹。

村荒樵牧多，岁晚稉稻熟。

曲岸倒菰蒲，回潭聚凫鹜。

前瞻岚岭分，右顾缘原绿。

游眺暂萧疏，沉吟反羁束。

斋祠奉简书，尸素惭微禄。

日暮闻幽禽，眷此林下宿。

张嵲

张嵲　翟方进

相君事郡当少时，见谓迟钝遭谩欺。

一从蔡叟问所适，羇游万里来京师。

从冯老姥织屦卖，学问声名从此大。

胡常初毁更见誉，一日超升登掾宰。

男儿立身要自励，旬岁连摧两司隶。

薛公视遇不敢轻，果见登迁居相位。

徒知得意快恩雠，峻文未肯持平例。

九卿先达故郡归，红阳贵倨犹夺气。

忽闻当坐定陵事，惭惧乞骸更见慰。

深穷党友图自安，十有九人同免官。

得君万事无不可，解使众丑成妖娴。

一朝天文示变异，李寻奏记翩然至。

养牛尊酒天上来，万岁之期何可避。

使人致命忽驰去，半道尚书言物故。

十年宠贵一日空，徒见缟衣蒙槛柱。

谁云盖棺事则已，下流众怨何能止。

芋魁饭豆亦云足，至今鸿隙歌鸿鹄。

张嵲

张嵲　张文潜作淮阴侯诗有平生萧相真知己何事还同女子谋句因为萧相代答

当日追亡如不及，岂於今日故相图。

身如累卵君知否，方买民田俗自汙。

张嵲

张嵲　掌口寺寮闻杜鹃

青林雨湿烟濛濛，杜鹃含冤号晚风。

雨转萧萧声转急，不堪闻在乱离中。

张嵲

张嵲　赵表之送梅并诗次韵四首

绿蓓繁时春欲暗，晓霜浓处信初来。

今朝消息南枝露，知是微阳九地回。

张嵲

张嵲　赵表之送梅并诗次韵四首

不著名身与句身，迥然超过亦无真。

谁知终日腾腾者，便是当来本分人。

张嵲

张嵲　赵表之送梅并诗次韵四首

都缘老罢无筋力，不是萌心有爱憎。

他时聊作逢场戏，分谤图知我亦曾。

张嵲

张嵲　赵表之送梅并诗次韵四首

未忘一笑杯盘乐，终爱忘言气味长。

多惭居士梅花供，举世何人解识香。

张嵲

张嵲　枕上闻雪呈赵郭二公

上瑞来宁玉座忧，夜声先到竹窗幽。

饥肠已作来年饱，病眼聊须腊月收。

高士清贫无敝履，故人狂兴阻扁舟。

却思清旷江边路，鹑兔成车酒自簄。

张嵲

张嵲　至梅堂次韵

牛衣不暖梦初回，声切严城角弄梅。

旋理敝裘骖蹇足，披霜得个为公来。

张嵲

张嵲　致爽亭二首

雾豁空江平，楚疏远山出。

龙溪夜来雨，爽气侵衣湿。

张嵲

张嵲　致爽亭二首

桑枯落洲渚，澄潭渔艇集。

幽禽忽飞来，斜日水光溢。

张嵲

张嵲　中秋四十一弟归自豫章

老病罢搜句，空对秋月明。

寂寥天宇迥，惨栗夜气清。

松门委余照，萧散此闲行。

归来坐庭除，濁酒聊自倾。

但喜亲爱会，岂谓赏心并。

回思故园夜，恻怆独缄情。

张嵲

张嵲　忠显刘公挽诗四首

活人忧国见平生，晚节临危志益明。

汉仗尘深远宫阙，毡裘风急半公卿。

千人致诏竟不起，万户封侯却似烹。

暮晋朝梁真可忍，纷纷蝼蚁尚偷生。

张嵲

张嵲　忠显刘公挽诗四首

祸基媒孽自燕云，抗议如公有几人。

军旅未闻焉用试，豺狼不噬岂宜亲。

求鱼缘木谩蠹国，曲突徙薪翻殒身。

才大言深古难用，忠良千载恨常新。

张嵲

张嵲　忠显刘公挽诗四首

自从玉帛交殊域，一见寒盟为隐忧。

乱相方虞邻国难，庙堂谁听徙薪谋。

义和杞殖仍忠壮，识比申胥不怨尤。

松柏萧萧九原路，高名常共建溪流。

张嵲

张嵲　忠显刘公挽诗四首

抗论中朝犹在耳，鸣弓仇敌已临城。

王都竟失金汤固，朝士方贪雀鼠生。

慷慨一朝先奋节，华戎终占共知名。

可惜千官臣伪后，萧萧华发尽垂缨。

张嵲

张嵲　种木芙蓉

去岁经冬百卉空，今年多种木芙蓉。

未如蜀国城边望，疑是秋江渡口逢。

定乏雄蜂来慰藉，应与进菊伴丰容。

敢同出水方新句，空自长吟负老松。

张嵲

张嵲　种松二首

寿张种漆将为器，假用终能及里闾。

我植青松期偃盖，苍然相对雪霜余。

张嵲

张嵲　种松二首

纷纷群木望秋零，独喜新松五鬣音。

他年城郭人非旧，我始携锄斸茯苓。

张嵲

张嵲　种植诗

魏塘草树环佛宫，两春不识花白红。

但有柳絮迷晴空，今年始种木芙蓉。

间以寒菊助丰容，新栽黄葵已蒙茸。

坐待泬寥秋色浓，鞠衣仙人来御风。

似闻芍药富红紫，愿分余波作春事，

要令睡眼迷缃绮。勿言滞客无几求，

将致来禽及青李。

张嵲

张嵲　种竹

屏居倦幽独，出门无所适。

种竹满前庭，坐玩凌寒色。

森森密阴净，竦竦条干直。

晴日借景光，霜风时荡析。

自我来此居，三见岁华易。

小孙渐成童，长杨忆初植。

杂花亦纷然，似欲娱閴寂。

世虑久已忘，况乃头半白。

旧乡丧乱后，城郭满荆棘。

藉使能北归，亦不异作客。

独怀首丘念，未易忘日夕。

读书计诚谬，习静理何益。

万事鸟过空，何处留遗迹。

世故漫酬酢，迢遥混今昔。

张嵲

张嵲　仲冬冬至后

仲冬冬至后，春从九地回。

去年逢春在此寺，今年复向此寺逢。

春来春去无复见花草，但有东风刮地如惊雷。

人生七十能几时，四度逢春只在斯。

祠官不复更递代，直若仓庾氏，

久任无年期。大农赋禄随官品，

丰俭由来皆有分。空尽天年在世间，

饥饱死生皆不问。癃老非才固应尔，

豪俊当年亦为此。谓非贬谪实累囚，

谓是归田犹禄仕。忆昔汉唐与本朝，

咸有自新及起废。如今岂无大眚及溥天，

不在他时洒心例。人生如寓年年老，

岁岁彫零人渐少。莫嫌四见魏唐春，

尚得逢春到华皓。祠官之设自何时，

闻是元丰宰相之所为。欲摈老成皆不用，

托於优假创斯规。当时弊政出一切，

岂谓疮疣后世遗。专宠持权事虽巧，

荣华宁得多时好。君不见金陵零落故相家，

一如寂寞韶阳庙。

张嵲

张嵲　舟泊宜都

二年峡内厌羁束，此日江湖欣渺茫。

炯炯晴鸥明晚色，悠悠残日动波光。

远眸尽处即他境，叠嶂痕边仍旧乡。

自是望乡须泪落，不缘风树使心伤。

张嵲

张嵲　舟行书所见

津木始凋霜，溪梅已飘素。

河山自殊方，景物宛如故。

悠悠川陆行，日日年华度。

迁客未停舟，江烟欲成暮。

张嵲

张嵲　舟中独夜

泊舟依聚落，水色澹余辉。

红树满秋山，夕烟上霏微。

稍观渔火明，渐见行人稀。

孤客畏遥夜，况乃穷秋时。

疏篷见天星，朔风左右吹。

重衾不能暖，展转枕屡移。

怀归意恋恋，感旧心悽悽。

骤使百虑集，起坐复搘颐。

人生谅我牵，吁嗟竟何为。

张嵲

张嵲　舟中感怀

故园此去浑如客，异县而今却是家。

还日檐楹应着燕，来时杨柳未藏鸦。

孤舟泛泛春江阔，去鸟飞飞岸横斜。

却忆当年南下日，伤心泣尽日昏华。

张嵲

张嵲　舟中即事

西来一櫂任委蛇，春日惟憎两露悲。

故国佳辰逢禁火，水乡农事见扶犁。

年华只解凋容鬓，花鸟何曾管乱离。

目极伤心谁告语，含毫独赋远游诗。

张嵲

张嵲　舟中赠鲜于孝叔

六年相见倍相亲，欲话离忧恐怆神。

莫惜维舟连夜语，三巴雅旧更无人。

张嵲

张嵲　周参谋以诗催再游末章戏赋二首

九十日春晴几日，得堪行处便须行。

官因局冷常多暇，眼到花开亦暂明。

当信光阴如过隙，莫教风雨暗长檠。

乘阳不碍游人路，定看花骢正勒鸣。

张嵲

张嵲　周参谋以诗催再游末章戏赋二首

竞说杨枝倾上国，乐天题品付歌行。

但同学语雏莺小，未见回眸剪水明。

席舍主人能顾曲，晓来妆烛想销檠。

海棠何必寻龙井，愿听周诗赋鹿鸣。

张嵲

张嵲　竹山道中

青山忽断开平陆，鸡犬人烟太古风。

野老诛茅宁有意，一生身在翠微中。

张嵲

张嵲　自悼

银山卷浪万雷鸣，渚水诸滩险永清。

平日垂堂犹自戒，年来轻作二江行。

张嵲

张嵲　自房州归掌口闻杜鹃时杜鹃花盛开

乱中一任青春去，只有闲愁和鬓华。

日暮风吹古原树，杜鹃啼遍满林花。

张嵲

张嵲　自礼贤还鹅湖望山顶飞流有作二首

农夫秧稻满畦水，行客跨骡无树陂。

热风吹面日方午，忽见绿岩冰柱垂。

张嵲

张嵲　自礼贤还鹅湖望山顶飞流有作二首

夹日赤云方变火，行人渴肺欲生尘。

飞流百丈垂虹冷，愧尔山中宴坐人。

张嵲

张嵲　自铅山如鹅湖

长松十里晓冥冥，行尽松林到法城。

悄悄虚廊无客语，阴阴众绿有莺声。

新荷万点土花碧，白鹭一行春雪轻。

麦秀渐渐桑叶暗，恥然如在故园行。

张嵲

张嵲　自顺阳至均房道五首用陈符宝去非韵

行客路正远，曦驭已西驰。

霜风吹草树，眇眇连荒陂。

如何羁旅怀，更值摇落时。

四序歨已晚，我生可无衰。

尚纡使吏袍，久负南山期。

吾庐岂固好，此身自安之。

胡为终岁别，使我心怕悲。

故园松菊荒，静计勿差池。

桑柘共平陆，过桥野色分。

冬序日向深，冒山多薄云。

惊飚入长林，黄叶久纷纷。

山前人有家，鸡犬时一闻。

张嵲

张嵲　自顺阳至均房道五首用陈符宝去非韵

我行均阳道，冈阜如鲜驼。

涧石既齿齿，寒山亦峨峨。

乔林木叶尽，仰见鹤鹳窠。

风景固不殊，举目异山河。

我生虽尚壮，百虑纷已多。

只今且如此，后日当奈何。

细较平生中，忧乐恒相摩。

悲吟谁复听，日暮越前坡。

张嵲

张嵲　自顺阳至均房道五首用陈符宝去非韵

行客日暮时，愁闻萧条风。

云山当我前，适与清兴同。

夕涧生白烟，蒸空自溟濛。

林壑岂不佳，陟降烦奴僮。

径侧有黄花，凄疏隐珍丛。

我欲採落英，恨无圣贤中。

徘徊恋幽意，欲住兴来穷。

山深月正黑，投驿尚匆匆。

张嵲

张嵲　自顺阳至均房道五首用陈符宝去非韵

蓐食带残月，驱仆事西奔。

烟尘犹未息，去住敢轻论。

道古留余险，溪寒减涨痕。

鸣桴闻远驿，吠犬应前村。

境绝增诗兴，山深畏客魂。

吾生久已定，漂转任乾坤。

张嵲

张嵲　自竹山归酂上坟

晨曦出没雾交流，独唤江船立渡头。

岚光映县居民丽，红叶漫山客意愁。

溪云欲作今朝雨，崖菊犹含旧岁秋。

此日还归追曩事，孤生泪尽黑貂裘。

张嵲

张嵲　邹德久挽词二首

万里南来日，惟君意最亲。

浑如相识旧，殊异白头新。

一别遽千古，九衢空万人。

道乡虽有子，不使继清尘。

张嵲

张嵲　邹德久挽词二首

才具称要腹，奋然吞八荒。

相期终用世，谁料只为郎。

地下修文久，人间逝水长。

平湖游览处，山色旧苍苍。
