怀麓堂集 - (明)李东阳
　卷一
　卷二
　卷三
　卷四
　卷五
　卷六
　卷七
　卷八
　卷九
　卷十
　卷十一
　卷十二
　卷十三
　卷十四
　卷十五
　卷十六
　卷十七
　卷十八
　卷十九
　卷二十
　卷二十一
　卷二十二
　卷二十三
　卷二十四
　卷二十五
　卷二十六
　卷二十七
　卷二十八
　卷二十九
　卷三十
　卷三十一
　卷三十二
　卷三十三
　卷三十四
　卷三十五
　卷三十六
　卷三十七
　卷三十八
　卷三十九
　卷四十
　卷四十一
　卷四十二
　卷四十三
　卷四十四
　卷四十五
　卷四十六
　卷四十七
　卷四十八
　卷四十九
　卷五十
　卷五十一
　卷五十二
　卷五十三
　卷五十四
　卷五十五
　卷五十六
　卷五十七
　卷五十八
　卷五十九
　卷六十
　卷六十一
　卷六十二
　卷六十三
　卷六十四
　卷六十五
　卷六十六
　卷六十七
　卷六十八
　卷六十九
　卷七十
　卷七十一
　卷七十二
　卷七十三
　卷七十四
　卷七十五
　卷七十六
　卷七十七
　卷七十八
　卷七十九
　卷八十
　卷八十一
　卷八十二
　卷八十三
　卷八十四
　卷八十五
　卷八十六
　卷八十七
　卷八十八
　卷八十九
　卷九十
　卷九十一
　卷九十二
　卷九十三
　卷九十四
　卷九十五
　卷九十六
　卷九十七
　卷九十八
　卷九十九
　卷一百
　后序








ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　









怀麓堂集 - (明)李东阳





明代诗文别集。李东阳(字宾之,号西涯)著。为李东阳自编,初刻于正德年间。集前有正德十一年(1516)杨一清序。一百卷。凡诗前稿二十卷,文前稿三十卷,诗后稿十卷,文后稿三十卷,杂记十卷。有清康熙间廖方达校刻本。嘉庆间茶陵重刻本附有法式善、唐仲冕辑《明李文正公年谱》七卷。另有诗续稿八卷、文续稿十二卷、补遗一卷,有明正德刻本。东阳为“茶陵派”首领。其散文追求典雅,尚未超出台阁体圈子;诗学杜甫,拟有古乐府百首,开“前后七子”拟古风气先河。




提要

【臣】等谨案怀麓堂集一百卷明李东阳撰东阳有东祀録已着録东阳依阿刘瑾人品事业均无足深论其文章则究为明代一大宗自李梦阳何景明崛起弘正之间倡复古学於是文必秦汉诗必盛唐其才学足以笼罩一世天下亦响然从之荼陵之光焰几烬逮北地信阳之派转相摹拟流弊渐深论者乃稍稍复李东阳之传以相撑拄盖明洪永以後文以平正典雅为宗其究渐流於庸肤庸肤之极不得不变而求新正嘉以後文以沉博伟丽为宗其究渐流於虚憍虚憍之极不得不变而务实二百余年两派互相胜负盖皆理势之必然平心而论何李如齐桓晋文功烈震天下而霸气终存东阳如衰周弱鲁力不足御强横而典章文物尚有先王之遗风殚後来雄伟奇杰之才终不能挤而废之亦有由矣其集旧板已毁此本为

国朝康熙壬戌荼陵州学正廖方达所校刻凡诗稿二十卷文稿三十卷诗後稿十卷文後稿三十卷又杂稿十卷曰南行稿曰北上録曰经筵讲读曰东祀録曰集句録曰哭子录曰求退録凡七种其诗後稿本十卷张鸿烈跋作二十卷笔误也前有正德丙子杨一清序及东阳自序然自序为拟古乐府作不为全集作後人移弁全集耳乾隆四十六年十月恭校上

总纂官【臣】纪昀【臣】陆锡熊【臣】孙士毅

总　校　官　【臣】陆　费　墀







原序

古之人所以名世而不朽者有三立德立功立言是已今天下政化出於一六经四书之旨如日丽天固无俟於所谓立言者其见於着作若纪述铺叙之为文咏歌吟讽之为诗可以考见得失垂世鉴戒而兴起其善端大则用之朝廷施诸天下以鸣一代之盛谓非古者立言之遗意哉今少师致仕西涯李先生以扶舆间气挺生於重熙累洽之朝弱冠入翰林已负文学重名金梓所刻卷帙所録几徧海内大夫士得其片言以为至宝後进之士凡及门经指授辄有时名中年益深造远诣比掌帝制登政府则又衍而为经纶黼黻之文稽古代言以定国是变士习禆政益化有非文章家之可名言者矣且文至今日而盛而弊亦随之故聨篇累帙盈天壤间皆是物也其能追古名家超然自立於世者盖亦不数数见已自余作者各挟所长非无足取彚而閲之乐恣肆者失之驳而不醇好摹拟者伤於局而不畅近或习为瘦辞硬语使人不复可句以是为古所谓以艰深文浅近者文之弊一至是可慨也先生高才絶识独步一世而充之以问学故其诗文深厚浑雄不为倔奇可骇之辞而法度森严思味隽永尽脱凡近而古意独存每吮毫伸纸天趣溢发操纵开合随意所如而不踰典则彼旬锻月链以求工者力追之而不可及也譬之大人君子冠冕佩玉雍容委蛇於庙堂之上指麾百执事各任其职未尝有叱咤怒骂之威而望之者起敬即之者倾心至其衆体具备无所不宜探之而益深索之而益远则如大河之源出於崑仑至於积石又至於龙门底柱既乃吞纳百川以达於海涵浴日月顷刻万变而不知其所穷呜呼至矣孔子曰有德者必有言先生孝友天至其素行金完玉粹名满天下而自视欿然位极人臣而乐善如不及履常应变恒介介不易守盖其文章与功业并懋断有以立於世者而谓其不本之德不可也先生尝自辑其诗文凡九十卷总名之曰怀麓堂稿诗稿二十卷文稿三十卷在翰林时作诗後稿十卷文後稿三十卷在内阁时作外有南行稿北上録以及经筵讲读东祀集句哭子求退诸録则附於全稿之末以皆杂记故不入卷中徽州守熊君桂先生礼闱所取士间从所知得副本乃谋诸同知王君仲仁辈刻之郡斋走书京师索余序予辱先生知与四十年多所规益每有撰述辄为指摘疵垢不少隐顾庸惰不立少而学焉老而未能测其谿径况望窥其室堂哉然平生企向之怀得托姓名於不朽以为幸而熊君汲汲公善之心亦不可以不白故僭为之言先生所着别有燕对録藏於家及密勿章疏文字甚多人不及见予承乏内阁始得窥见之若致仕以後诗文则别为续稿他日当自有传之者正德丙子秋七月朔光禄大夫柱国少傅兼太子太傅吏部尚书武英殿大学士知制诰兼经筵官石淙杨一清撰







卷一

钦定四库全书

怀麓堂集卷一

明　李东阳　撰

诗稿一

古乐府

申生怨

十日进一胙君食不得尝谗言岂无端儿罪诚有名儿心有如地地坟中自伤儿心不如犬犬得死君傍【潘云使晋父闻之未必不怃然自失】天地岂不广日月岂不光悲哉复何言一死以自明【谢云说得此生心透潘云声气俱尽更着不得一语】

绵山怨

五蛇上天一蛇蛰绵山经月火不灭君王恩重翻为仇不如放作山中囚君王有臣一非少贪天之徒但自保臣心见母不见君谁言母死非君恩【谢云其委曲至此】今辰何辰夕何夕留与千年作寒食

屠兵来

儿勿啼屠兵来赵宗一綫何危哉千金卖儿儿不死真儿却在深山里妾今有夫夫有子死兵易立孤难九原下报无惭顔赵家此客还此友穿何故亡盾何走【潘云客不负赵赵乃负晋此意亦甚警切】谁言赵客非晋臣当时婴杵为何人

筑城怨

筑城苦筑城苦城上丁夫死城下长号一声天为怒长城忽崩复为土长城崩妇休哭丁夫往日劳寸筑

避火行

夫人避火避火不可妇人不下堂下堂羞杀我夫人避火避火不可我身有傅还有姆傅姆不来心独苦君不见宋姬一卒春秋悲文姜辱死南山诗

挂劒曲

长劒许烈士寸心报知已死者岂必知我心元不死【潘云意不近名】平生让国心耿耿方在此

渐台水

渐台水深几许使者来谁遣汝【潘云只一谁字意便是】不见君王符空传君王语渐台水行宫不可度妾死犹首立【谢云颠沛必於是】君行在何处【潘云死不忘君更见忠厚非徒死者】平生委质身为君此时重信轻妾身【潘云又是一意】君不还妾当死台高高水弥弥【谢云结尤洒落潘云斩絶之後转觉含蓄作手作手】

卜相篇

家贫思贤妻国乱思良臣荐成成不知告璜璜不嗔克也与国论此国尚有人能令汝卜相谁使汝为君东周一失驭全晋遂三分但知晋国乱不念周家贫史官谨初命千载伤彛伦【潘云卜相事史家以为美谈提出谁使汝为君一句大义方明白晋乱周贫此意更警切】

国士行

漆为疠炭为哑彼国士何为者赵家饮器智家头一日事作千年仇报君仇为君死斩仇之衣仇魄褫臣身则亡心已矣【谢云义者不以存亡易心故如此非身有之不能道】

昌国君

齐城下即墨守燕将代昌国走卑辞累使招不归臣心上有先王知【潘云只一句道尽】先王知心独苦义君臣邦父母当时誓死却齐封更忍还兵向燕土终不似信要刘胥报楚【谢云说得乐毅心出】

树中饿

山深雪寒路坎坷两死何如一生可桃才自信不如哀君若有功何必我【潘云若已有之】楚王好士得燕才燕家未筑黄金台当时周室何为哉吁嗟乎树中饿死安足惜【潘云必如此方见贤者之过】何似西山采薇食

邯郸贾

邯郸奇货千金抵阳翟贾儿双睥睨掌珠飞堕华阳宫宫中老蚌光如虹关门不开玉符剖秦人河山赵人手邯郸种玉玉不死移向宫中生玉子长安宝气横九州贾儿身贵封为侯匹夫怀璧尚不可何怪贪儿死奇货【潘云通篇比兴中叙事曲尽似此絶少】

易水行

田光刎头如拔毛於期血射秦云高【潘云起得突兀】道旁洒泪沾白袍易水日落风悲号督亢图穷见宝刀秦皇绕殿嘑且逃力脱虎口争秋毫荆卿倚柱笑不咷身就斧鑕甘腴膏报韩有客气并豪十日大索徒为劳荆卿荆卿嗟尔曹【谢云匹夫不及智士信哉潘云只合如此】

鸿门高

鸿门高高屹屹日光荡云雾塞双舞剑三示玦壮士入目眦拆谋臣怒玉斗裂网弥天龙有翼龙一去难再得【谢云荥阳之网龙几将困危乎殆哉潘云句短意壮长者可学短者不可到虽旧格亦罕见此】

新丰行

长安风土殊不恶太公但念东归乐汉皇真有缩地功能使新丰为故丰人民不异山川同公不思归乐关中汉家四海一太公俎上之对何匆匆当时幸不烹若翁【潘云句意浑古无一字不合作结更有力】

淮隂叹

营门昼开齐犬吠蒯生相人先相背古来鸟尽良弓藏近时刎颈陈与张功成四海身无地归楚楚疑归汉忌极知犹豫成祸胎时乎时乎不再来君王恩深辩士走淮阴胸中血一斗妇人手执生杀机赤族不待君王归君王归神为恻独不念秋毫皆信力舍人一嗾彭王殂淮阴之辞真有无噫吁嚱淮阴之辞真有无【谢云汉高於此真少恩哉千载之恨殆有甚於此者犹幸不出於妇人耳三复此作为之扼腕潘云千载疑狱非老吏不能判此引吕后嗾告於越事为证非拘成案者】

臣不如

刘氏盟吕氏争臣不如陵吕氏獗刘氏絶臣不如勃平乎平乎智有余胡为甘此两不如【潘云撮掇数字出便分晓】兹言非智还非愚平乎竟尔为身图【谢云说得平透】

殿上戏

殿上戏丞相嗔丞相勿嗔吾弄臣臣可弄不可狎节便不来臣已杀君王有道臣职遂细柳营中亲按辔【谢云意胜词潘云此故不可少】

宜阳引

宜阳小儿身姓窦弟为佣姊为后山中岸崩压不杀自言相有封侯法朝上书夕召见生不记家犹记县眼前喜极翻作哀一朝富贵从天来左图书右宾友兄弟贤名世希有古来宠禄易骄奢今人尚忆贫时否【潘云据事直述亦可以观矣】

颍水浊

魏其侯家客醉舞一语不回丞相怒相家贵人半膝席斩首穴胷那复惜籍郎按项项不俯颍川诸豪同日捕魏其眦裂东朝东首鼠不决辕驹穷颍川水浊灌灭宗谁令并杀老秃翁相门白日啸二鬼越明年春武安死谁言死速不如迟幸未淮南语泄时【谢云其纡曲乃尔潘云组织史传以成乐章可诵可戒】

数奇叹

匈奴七十战战战不得当一当遂失道愤激摧肝肠君恩念数奇将令抑不扬白头耻下狱饮泣横干将敢也报父讐宁为刺客死路傍陇西世节气此志亦可伤陵乎尔诚才【潘云婉辞之责甚於戟指】胡为辱死天一方

文成死

文成封五利封神仙只在东海东文成死五利死天下神仙皆妄耳【潘云只此六句何必费辞】汉家武皇帝者英昔何懵矣今何明君不见百年身万年计前秦皇後唐帝

牧羝曲

嗟汝陵咄汝律羝可乳节不可屈咄汝律嗟汝陵宁为我死不作汝曹生【潘云句奇律兀甚称题目临江节士辞恐不及】生入朝身已老有泪犹沾茂陵草【潘云意极可爱】天遣生还入画图不然谁识冰霜貌【潘云结亦新意然佳处却不在此可与知者道耳】

问喘词

少阳用事春犹浅道傍死人春不管丞相停车问牛喘君不见陈平辩周勃免谁曾问春浅深牛近远【谢云差强人意潘云音节自会】

冯婕妤

圈门昼开熊不守婕妤当前衆嫔走荷君光宠扞君危不然安用贱妾为君身如山妾如叶君有不虞安置妾【潘云体贴得实意出】亦知仓卒非贾恩恩多妬深翻在睫冯婕妤昔非勇今非怯掖庭佞儿何喋喋【潘云用事自活】

明妃怨

莫倚朱顔好妍媸无定形莫惜黄金贵能为身重轻一生不见君王面不是丹青谁引荐【谢云说得宛曲怨而不伤】空将艶质恼君怀何似当时不相见君王幸顾苦不早不及春风与秋草却羡苏郎男子身犹能仗节长安道休翻胡语入汉宫【谢云又生一意】秪恐伶人如画工画工形貌尚可改何况依稀曲调中【潘云古今咏明妃甚多殆无复措手处此篇新意叠出恨不使前人见之】

九折阪

九折阪七尺身回车为孝子叱驭为忠臣孝子身为亲忠臣身为君七尺身九折道【潘云有此一转便觉精神】叱驭归来人未老回头试问回车翁何曾得葬琅琊草

尚方剑

中书势重儒臣轻天下善类皆为朋汉家贤傅生负气死不再逢刀笔吏君王奋怒威莫当宫掖才容免冠地【谢云才字妙】汉家佞臣多戴头借剑不报萧公仇当时只问安昌侯【潘云千载慨然】

四知叹

故人知君君不知故人下有厚地兮上有苍旻纵不吾知兮吾心有神金独何为兮至吾门吾闭吾门兮省吾身【潘云此二句直从意外生意更进一步使关西闻此未必不然而起也】

美新叹

昭阳祸水喷火灭贼莽势炽哀平折宫中腊日椒酒芳金縢策秘符命昌汉家老妇不姓吕【谢云用事极有斟酌】犹握汉符为汉主遗民独有龚胜存饿死不入新都门美新大夫那肯死元是五侯门下史【潘云亦岂所谓自污者乎谢云拈出此语更逃不得】

两虎鬬

中原野龙鬬未休两虎私鬬真龙忧雌虎哮风雄虎避龙顔一开天为霁【潘云句好】君不见邯郸虎鬬龙不知关中祖龙不敢欺当时岂复争雄雌

严陵山

刘文叔加我足侯君房瞋我目平生若遣吾丧我有目如盲足如跛安能城市复山林朝往暮还无不可【谢云说出士得已焉之意甚快然】君不见严陵山水高复深谁哉更识先生心

弄潮怨

莫弄潮潮水深杀人莫射潮中有孝女魂【潘云展转痛恨】魂来父与游魂去父与沉潮能杀人身不能溺人心潮水有盈缩人心无古今

断弦曲

晨听焦桐声夜闻断弦音阿女有父资家学在一琴生书五经石死给十吏札阿女有父能八分乃遗法司徒坐上叹胡雏别时哭阿女有父情情锺为谁笃【谢云比事精甚】有书何必教有女翻为辱君看荀爽女一死万事足【潘云结更精紧】

缚虎行

布将骑公将步天下纷纷可横骛卿为客我为虏卿为一言无不可下邳城南?缚虎曹公不怒刘公怒董卓丁原在何处布乎布乎嗟汝布【谢云句意天成】

鹦鹉曲

大儿孔文举小儿杨德祖余子碌碌不足数身着岑牟前击皷祢生狂呼老瞒沮我辱衡衡辱我我欲杀之犹雀鼠一投荆再送楚黄鹤矶头赋鹦鹉鹦鹉才多为舌误【谢云偶托一物意自可人】举世何人不相妬生莫逢仇主簿

汉寿侯

汉寿侯义且武冠三军振华夏斩仇将报知者身不可留臣有主【潘云伸此以折彼耳彼陆与吕何为者哉】老瞒不追犹有度谁其仇者吴陆吕岁十二月侯出走吴人缚侯生缚虎生缚虎死犹怒髯如虯眼如炬吁嗟汉乎天不祚有马不践中原土侯身虽亡神万古

五丈原

五丈原头动地皷魏人畏蜀如畏虎营门不开呼者怒挥戈指天天宇漏将星堕空化为土链石心劳竟何补侯归上天多旧伍关为前驱张後拒忠魂不逐降王车长卫英孙朝烈祖【潘云表出北地王风节恨孔明不及为之佐耳千古之恨何时消得】

东门啸

上东门东羯雏啸宁馨王郎识奇兆单车快马追不还宁知夜死排墙间当时预恐乱天下天下苍生竟谁误一家三窟本身图【潘云结正衍罪】青州非羯还非胡何须更叹东门雏【谢云萧墙之祸往往如此】

南风叹

夕阳亭前车不发南风吹尘暗城阙凌云醉客噤不言蛙声乱起华林园城头鹿车走碌碌洛阳少年美如玉宫中夜半牝鸡啼千门万户皆翻覆金墉城城近远朝来暮去谁能免九原若见杨家姑应问妇来何太晩

闻鸡行

城头鸡鸣声不恶祖生夜舞司州幕南来击楫向中流杀气横秋尽幽朔手提一剑驯两龙【潘云豪俊可人】黄河以南无战锋十州父老皆部曲谁遣其儿作都督中原未清壮士死遗恨吴江半江水

晋之东

西晋盛南风竞二十四友皆为佞北师来东海追四十八王皆不归前奉觞後执盖忠臣洒泪翻就害万里中原士马空铜驼尚在宫门外宋家二帝俱入金神州陆沉古犹今黄旗紫盖渡江水碧嵩清洛愁人心晋之东非失据宋之南竟何处【潘云感慨古今】

伯仁怨

呼伯仁百口累卿卿不闻伯仁出醉叱羣奴杀诸贼卿负我我负公军中应对声如钟三言不答二贤死义未灭亲先杀士【潘云辞严义正】君不见王彬哭友不拜兄幽冥未必无知已

氐带箭

秦鞭断江江逆流八公草木皆为仇山头鹤唳争回首城南老氐带箭走雄兵百万如倒山三十年来一翻手君不见扪蝨翁遗言莫遣西师东妇人孺子徒为忠燕山饥鹰思弄风【潘云句与事称往复见之】归来但哭阳平公

五斗粟

五斗粟不屈人五株柳不出门举世不我容上作羲皇民羲皇梦不见一枕三千春【潘云古意黯然似不欲更道一语】

燕巢林

胡马来饮淮浦春燕归巢江树【潘云托兴慨然】石头城立不住狼居胥在何处耕问奴织问婢谁遣书生论兵事万里长城元自弃生不逢檀道济

?狗叹

石头城中镇将死父忠臣儿孝子袁家小儿匿不住乳母怒门生喜杀郎君要贼利天地鬼神须鉴汝鬬塲开?狗戏狗噬狂生如噬豕狗亦有知能报主齐朝司空空姓褚【潘云非此异事不能发此奇语】

鲜卑儿

鲜卑胡汉儿是汝奴夫为汝耕妇为汝【谢云添此二字便觉峥嵘】织纑使汝温饱相歌呼胡为虐彼无宁居汉土着鲜卑汝客作一疋绢一斛粟为汝击贼使汝乐胡为疾彼同剽掠【潘云尔事协律每出天成乃知恒言常事无不可被弦歌者】高丞相三军主能胡言能汉语【潘云二句结括得更精神】胡为爪牙汉肝腑奸雄桀骜不足数犹能虎视中原土君不见鲜卑小儿难共事河南行台徵不至

高凉洗

刺史召君勿行妾不知兵能知刺史情刺史反君勿战妾先请战归与君相见【潘云作妇人语便是】吁嗟乎高凉娶妇得妇力不见刺史但见贼太原亦有娘子军谁道军中无妇人【潘云意更好】

凉风台

凉风台前池水赤赤星射空虹贯日斛律美人生抱玦死向青天待明月【潘云古意精语】君不见晋阳书中临絶语曾为乐陵求乐处百年无罪君莫寃济南何在是谁言不须更问华林园

归母怨

母告儿饥不得汝食寒不得女衣汝身荣盛吾何为儿告母寒不见母寒暑不见母暑死若有知应得覩齐使还周兵起天遣来来送死洛阳不死长安死殿前一杀数十人母身在否无儿存丁宁莫遣齐师闻【潘云与鲜卑儿同详】

晋州急

晋州告急君莫归劝君更为杀一围晋州城陷君莫拔合里浓粧待时发晋州城败君莫退马上着褘犹按辔琵琶弦絶为何人啼声呜呜舂向晨当时同生愿同死各向长安作妖鬼【潘云亦是本色】

和士开

五杂组二美女往复来和士开不得已出刺史五杂组一帘珠往复来待中庐不得已降诏书五杂组娄领军往复来赂余珍不得已出国门【潘云用古体入新事别是一格】

吴老公

吴老公薄心肠夕河南旦贞阳诈书实报恩作殃一身非魏还非梁彼穷归义弃不祥公心不薄尔可忘梁家养客如养狼狼入彼室坏彼堂当时许媾惟朱张漂阳公主谁家郎乐游丝竹令人伤【潘云老公地下闻此其愚亦少瘳乎】

长江险

长江险天可恃齐三来周再至隋兵强竟何事兵入城吾有计楼高入天井入地生同欢娱死同避国有二嫔无一士【潘云名言名言】回首长江如屣弃君不见古来人和方地利天为东吴还魏帝【潘云亦差强人意耳】

奸老革

奸老革天下宁有许多贼潼关以东大有人悔不尽杀江都民民不欲多多即乱安得龙舟数千夫八万君不见江都城外入图侬那能更到丹阳宫【潘云蒙蔽之祸可为永监言不必尽意耳】

怀麓堂集卷一







卷二

钦定四库全书

怀麓堂集卷二

明　李东阳　撰

诗稿二

古乐府

太白行

太白经天照城阙甲光侵肌冷如铁秦王袍沾息王血【潘云七字殆不忍读较之薛王沉醉寿王醒不得不少露矣】龙攀凤附不自由何乃弃君来事讐危言逆耳谁为谋古来天子不观史饰词佞笔徒为耳胡不自修为谤弭

誉树行

莫爱庭前树一爱百誉随【潘云曲尽世态】向非谏臣言不知佞者谁不知尚自可不去安用知【潘云句句紧切】甘言终幸怜逆耳先防辱那将君王树不及大尉足【谢云又进一步说】

亡赖贼

亡赖贼逢人杀难当贼不平杀为佳贼临阵杀为大将见贼杀【潘云又别是一格】少年作贼不爱身逢时幸作干城臣宫中一言後宫易终负先朝为国贼【谢云脱不得此一字】

机上肉

李唐天下犹有主儿欲与韦母欲武【潘云拈出便是】武家庙食唐为周唐宗骨肉皆仇讐周迁酷吏开告密白头司空反是实司空不死唐不亡天意岂在庐陵王中兴功业回天地尽是司空门下吏二凶虽除五王族痛恨当年存机肉【潘云祸生于不足畏往往如此况明在所可畏者哉】

韩休知

内家伎乐喧歌酒外庭宰相还知否语罢封章惊在手【潘云触景指事无不可写】君王对镜念苍生一身甘为韩休瘦呜呼曲江以後无此贤梨园羯鼓声震天【潘云说得好说得好】何由再见开元年

卿勿言

卿勿言朕自思南诏覆师君不知卿勿忧朕自保范阳弄兵苦不早卿邪谁邪高与杨非姚非宋还非张有言如此悉不用岂有药石鍼膏肓君不见咸阳老人能直谏何曾得赌君王面【潘云噬脐何及谢云说尽事理】

腹中剑

腹中剑中自操一日不试中怒号构仇结怨身焉逃一夜十徙甘为劳生无遗忧死余恨【潘云添一恨字即精神十倍】恨不作七十二冢藏山?【潘云究极奸状谢云得公评後更觉精神百倍矣】

青岩山

青岩山甄郎高风不可攀禄山使者奉刀还入东京见黄盖帝勅伪官阶下拜郑?贬死王维生故人独有苏原明君不见舞象悲啼乐工哭贼斫工屍分象肉【潘云一象虽死亦流芳千古矣此语更激】

马嵬曲

唐家国破君不守独载蛾眉弃城走金瓯器重不自持玉环堕地犹回首前星夜入紫微垣王风净扫长安羶上皇卷甲山川外父老含悲长庆前世间万事多反覆自古欢娱不为福君不见西宫露剑迎何如坡下屯兵宿【谢云此用唐体咏唐事】

曳落河

曳落河虽多如我刘秩何幕南击剑笑且歌回纥意已轻唐家朔风卷火随尘沙牛车载甲空倒戈义军四万同日死野老痛哭陈涛斜陈涛斜为谁哭明日上书甘放逐【潘云责备贤者】

睢阳叹

将军有齿嚼欲碎将军有背血成泪生为将星死为厉尽是山川不平气二人同心金不利天与一城为国蔽强兵坐拥瞋相视孝子忠臣竟谁是千载公名亦天意君不见河南节度三日至【谢云死中求活亦不经人道语】

河阳战

禆将退元帅怒先取廷玉後仆固牙旗颭地高掣空将军号令如雷风逆贼夜散潼关东元功独冠中兴中营蝇菲锦难为忠空令愤死田神功【谢云语壮而激】

令公来

令公死回纥至令公来葛罗拜後却三军前一骑回纥盟吐蕃退令公度量包天地君不见长安城章敬寺眼中那有军容使【潘云千载之愤安得此公谢云证得单骑事更好看】

司农笏

司农手中无寸铁夺笏击贼贼脑裂【潘云七侧句唯老杜能之近来似此者絶少】贼虽未死气已折奉天天子双涙横十年弃卿真负卿臣身区区劳记忆平原太守曾未识【潘云委曲规讽正自动人】

养儿行

朝廷养公公养儿儿为心腹股肱谁当时意气各相许儿不负公公负主养儿至死心不易宁不为儿不为贼【谢云能道石郎意中事】君不见入朝告变归杀身此儿非养宁非真养儿身死名不腐唯有真儿心独苦【谢云并李郎心事亦道出】

问中使

问中使几日发长安老臣当死死不难中使答言从大梁至大梁贼耳胡称使君不见吐蕃使者中道亡相臣节度死凤翔老奸有貌幸不扬【潘云幸字妙】三年饱食居庙堂沣州客死非人殃

侍中走

平凉坛西鼓声吼伏兵大呼侍中走君王正喜边兵休武将尽贺书生忧邠宁飞书夜半至西平老臣先掩涕君心多猜谋不足平凉不伏长安伏枉伐大安园上竹

永贞叹

王郎索饭黄扉里郑州相公呼不起六街鬼魅夜攫人公门白日成官市纷纷逐客不足嗟河东司马文章家【潘云文章弊正在此】江湖浪客河间妇【潘云虽用文章家语】世事荣枯一翻手诗翁莫赋永贞年後来何代无此贤【谢云说得是】

郑歇後

郑歇後登台司国事去嗟何为唐之衰风不竞天下纷纷非一郑君不见宋家养士得士力无数忠贤海中溺【潘云綮能自知不可尽贬谢云唐之无人一至于此亦可以风矣】

白马河

白马河河水深可投清邪浊邪同一流万古不涤衣冠羞人生到此纷鸿毛纷鸿毛竟何益唐之亡非此日【潘云更不必着议论语】

王凝妻

妾生爱身如爱玉玉可玷身不可辱生不逢鲁男子【潘云用事好】彼氓何知妾为耻挥刀断臂不自谋已看此臂为妾仇【潘云意胜词谢云词亦甚称】不恨妾身出无主但恨妾身为妇女君不见中原将相夸男儿朝梁暮周皆逆旅【谢云说得长乐翁出】

十六州

契丹助晋兵一号三十万晋家报契丹一数一疋绢三十万绢未足惜一十六州空弃掷遂令宋统成偏安中原以北无幽燕金元相承二百载山前山後尽兜铠至今五镇接三边不备西陲备东海【潘云可为作俑者戒】

锁继恩

小事糊涂大事不糊涂继恩一鎻成鸿图太宗雄鉴絶代无武功刎颈秦王俎当时赵相非吕徒谁复糊涂如此乎【潘云因此识彼】宗乎善矣为孙谋

急流退

吕丞相眼欲穿钱枢密兴已翩君有轻士心臣有制命权命在我不在天明日拂衣游华山【潘云有激之言不觉至此谢云读至此亦可翩然而起矣】

城下盟

澶州城南见黄盖澶州城北胡兵退南朝相公方鼾睡谗言後出功臣猜城下一盟成祸胎孤注之说何危哉城下盟君不辱犹胜金陵与西蜀【谢云说得是做得是】当时若耻城下盟纵寇不追真大错【谢云如此做便是】

金陵问

王安石还圣人熙宁天子空称神程夫子真圣徒一言非讦还非谀世更有人如此无古来君相关气运河南不问金陵问一时言千载恨【潘云可恨尚不止此谢云此恨故自不小】

崑仑战

崑仑关头战骨枯龙衣裹血红馍糊军中喧言老侬死不是彼侬安有此将军贵实不尚功世上安有将军忠君不见汉皇一赦云中守武将纷纷皆藉口【潘云信然信然】

安石工

端礼门金石刻丞相手书奸党籍长安役者安石工不识人贤愚但识司马公卑疎不敢预国事幸免刻名为後累匹夫愤泣天为悲黄门夜半来毁碑碑可毁亦可建盖棺事久乃见不见奸党碑但见奸臣传【潘云暗中摸索亦可识谢云此篇音节顿挫意气激烈殆不可及结句闻为方石再驳乃得此无遗憾矣】

夹攻误

两敌自相图古称中国利辽亡金已昌金灭元愈炽如何夹攻策竟蹈前车弊惜哉鹬蚌功误为唇齿累一误国不支再误国不祀咄哉宋君臣千载伤失计【潘云亦是名言】

奇才叹

奇才复奇才二圣一语孤臣哀孤臣哀泪如雨衆欲杀臣臣有主不然安得梦中身天上语【潘云悲喜万状於一二语尽之苏公有知不能不为一赏也】

乌珠走

金山庙前鼓声起江头走却四太子绯袍玉带坠复跳华人顿足金人喜【潘云画得出】君不见和尚原头走敌胡天为中原留是雏【谢云节节写出】他时再作江南图韩公吴公还有无

两太师

和议是塞外蒙尘走天子和议非军前函首送太师议和生议战死生国讐死国耻两太师竟谁是【潘云毕竟无一是者】

金字牌

金字牌从天来将军恸哭班师回士气郁怒声如雷声如雷震三陲幽蓟已复无江淮仇讐和壮士死【谢云六字尽之矣此外虽万言亦不能尽】天下事安有此【谢云此六字亦不可少】国之亡嗟晩矣

三字狱

朋党谪天下惜惜不惜贬李迪三字狱天下服服不服杀武穆【潘云抉出鬼胆】奸臣败国不畏天区区物论真无权崖州一死差快意遗恨施郎马前刺

参谋事

新将代旧将去参谋来军有主受命犒不受战参谋行真独断宋家养兵二百秋大功竟属书生收翻令愧死刘扬州【谢云扬州非真愧者借此表见参谋功烈耳】君不见陕西归来笏画地遗恨他年六州弃

千金赠

相门深深夜半扃百年恩重千金轻二人辞受本同情君王但赏辞金名【潘云如此难叙事叙出便别】呜呼一桧死一桧生君王孤立臣为朋谁哉更问胡邦衡【谢云振古如兹】

济阳怨

宫中快行过巷门巷中皇子心如焚相臣引入旧班里我胡为犹在此殿头烛影坐者谁殿帅捽头听诏词君为臣臣就国【潘云此六字亦尽】父子幽明不相白湖州义兵翻作殃身死犹贻谏官谪济阳寃寃不极

金大将

汝何官金大将汝何名陈和尚好男子明白死生金人死金鬼【潘云头头是道】胫可折吻可裂七尺身躯一腔血金人愤泣元人夸争愿再生来我家吁嗟乎文山烈後叠山已汝能不学乃如此

戚里婿

戚里婿城贵妃社内侍董丞相无私交难共事台兵不待章奏批丞相出城君不知丞相出天下惑君不知竟何国【潘云结亦痛快】

木绵庵

多宝阁中欢不足木绵庵前新鬼哭裂肤拉脇安足论天下苍生已无肉君王不诛监押诛父讐国愤一时摅监押死死不灭元城使者空呕血【谢云往往於比属处见精神】

冬青行

高家陵孝家陵鳞骨尽蜕龙无灵唐义士林义士野史传疑定谁是玉鱼金粟俱尘沙何须更问冬青花徽钦不归梓宫复二百年来空朽木穆陵遗骼君莫悲得葬江南一抔足【潘云恨中有恨】

赵承旨

赵承旨谁家子王维诗画锺繇书【潘云用事切】不独行藏两相似文山令子燕京臣临川贡士官成均【潘云千古谁复雪得】名家大儒亦如此雪楼之徒安足齿【谢云是是】

刘平妻

谁谓虎力猛赤手亦可屠谁谓妾无身妾身虽在不如夫妾身与夫争虎口生同道路死川薮呼儿拔刀儿不怖厉声摧山虎为沮擕夫夜归车下宿蓐食趋程烹虎肉【潘云壮哉】夫身有死死不孤生当为君西击胡【潘云见成语自是用得好谢云往见四烈妇诗音韵铿锵气格高古以为奇作後始见全本首首奇絶昔人谓一人不数篇者殆不可以槩天下士也具眼者当自知之】

尊经阁

尊经阁阁高不可攀前有文宣宫後有锺陵山【潘云似不尽意】

花将军歌

花将军身长八尺勇絶伦从龙渡江江水浑提剑跃马走平陆敌兵不能逼主将不敢嗔杀人如麻满川谷徧体无一刀枪痕太平城中三千人楚贼十万势欲吞将军怒呼缚尽絶骂贼如狗狗不狺【潘云奇句险语】樯头万箭集如蝟将军愿死不愿生作他人臣郜夫人赴水死有妻不辱将军门将军侍婢身姓孙【谢云长短缓急妙得节会】收屍葬母抱儿走为贼俘献随风尘寄儿渔家属渔姆死生已分归苍旻贼平身归窃儿去夜宿陶穴如生坟乱兵争舟不得渡堕水不死如有神浮槎为舟莲为食【潘云只此数语写出许多事如在目前】空中老父能知津孙来抱儿达行在哭声上彻天能闻帝呼花云儿风骨如花云【潘云叠出花云二字倒押韵妙极妙极】手摩膝置泣复叹云汝不死犹儿存儿年十五官万户九原再拜君王恩忠臣节妇古稀有婴杵尚是男儿身【谢云又是一意】英灵在世竟不朽下可为河岳上可为星辰君不见金华文章石室史嗟我欲赋岂有笔力回千钧【潘云此篇卓诡奇絶而圆活流动如珠走盘非心得手应断不至此木兰辞後何可多见司马迁每以奇事试笔力予於此亦云】

怀麓堂集卷二







卷三

钦定四库全书

怀麓堂集卷三

明　李东阳　撰

诗稿三

长短句

清乐诗为天台杨允昌作

台之山石孱孱我登其巇可以振我衣台之水石齿齿我行其沚可以洗我耳山水之区我田我庐朝樵暮渔式啸以游天壤之间有鸢有鱼我乐我清匪物与谋悠悠化机动静无舍我清我乐谁知我者有怀若人莫招尔来欲往从之室是远而我歌此诗知者和之

捕鱼图歌

贫家捕鱼多用罾富家捕鱼多用网贫家不如富家利一网得鱼长数丈江花夹岸江水深此时尺鱼如寸金岸高罾小扳不足渔歌哀咽愁人心家家卖鱼向江浦大船小船不知数大船鱼好多得钱小船悠悠竟朝暮长沙游子思故乡安得坐观江水傍买鱼沽酒对明月我虽不饮强举觞我家海子桥西住中使馈鱼长比箸居民未识忍独尝自倚阑干放教去吾生有兴不在鱼披图见画已有余无家无业岂足问但愿四海赤子同鲜腴

答罗明仲草书歌

草书之妙谁絶伦我欲从之羞效颦平生两手硬如铁空有苦思凌风云罗夫子君不闻草书在意不在文十年摹写未必似偶然落笔还通神人道张颠看剑舞公孙大娘出谁门始知骅骝别有骨世上岂复曹将军罗夫子君不见陈士谦温元善芙蓉顔色杨柳姿能使市上黄金贱今人好尚乃如此有眼何须辨真贋罗夫子眼如电生来四十年閲遍图书五千卷向来得我书赠我一匹锦绣缎吾观少陵有诗史看君之诗宛相似包罗巨细成大家上穷伏羲下元季秋姜冬桂老愈辣翠竹青松寒不死君诗在格不在辞肯与时人鬬红紫吾观草书亦如此罗夫子君莫疑眼中磊落非君谁紫阳之书冠今古其大如斗小者巵虫书鸟迹不复识见此再拜真吾师君今长驱我戈倒缩手不搏生蛟螭长安城西纸贵贱吾欲买断防君嗤

题丁御史同年墨竹走笔长句

淛江之东县新昌乃在千岩万壑之中央侧身重足恐无路五步一涧十步冈君家茅堂此卜筑白石丛抱青篔簹西接林薄南通塘低者出地高出墙江南此物贱如草买种不费锸与筐野生石迸小如指一夜风吹还尺强烟锄雨栉岁屡改旧叶换尽新梢长青苔白石净如扫吴紵越罗生雪霜脱巾箕踞坐其下野叟林夫相与狂吹洞箫飞羽觞鸣玉琴舞霓裳隂风??左右至耳热不受秋山凉醉中恍惚无定所颠倒万籁随宫商忽妬壮士入沙场铁骑夜蹙隂山疆不闻鼓角动但见矛戟森开张忽如仙人来帝傍翠环金节声锵锵不闻鸾鹤叫但见云中双凤凰蛟龙起舞鬼陆梁复如扁舟渡潇湘九疑山前鹧鸪泣二女闻之双断肠是时骚人醉半醒孤棹万里回沧浪十年宦游隔江海此兴落落何由偿深知良工心独苦爱画不减青琳琅往时王孟端近者夏太常二公之画世所藏此物胡为在君堂君心自有百链刚见此意气俱飞扬乌台退食宴佳客看竹不碍肩舆郎我当擕琴载双鹤坐子林间青石牀

怡云楼歌为乐清鲍翁作

登高楼飞甍画栋参差浮上摩青空入倒景下瞰巨壑通长流浮云何悠悠层岩列岫散复收随风冉冉不盈寸顷刻变幻不可求荡胸引步却回首日夕坐倚可以忘君忧云来不作西郊雨君亦长居东海陬人生几何时胡为滞此山之幽世事恍惚无定所白衣苍狗谁为谋感兹遯迹向岩窟少年有意今白头浮云兮归来与尔散漫终林丘

题程亚卿所藏刘进画鱼

刘生亦是丹青豪近来作画无此曹平明退直呼浊醪半酣脱却宫锦袍戏将秃笔作鳞介已觉四壁生风涛风涛汹涌向何处岸阔江空起烟雾东风一夜吹水浑翠鬛红鬐不知数桃花柳絮时吐吞轻系乱荇交缤纷圆光倒射日成西灭影下没天无痕羣嬉若共衆芳狎远逝忽与洪波奔千形万态极幻化仓卒逢之安可论就中钜者称赤鯶卓荦颇似鲸与鲲仰窥河汉若咫尺俯视江海如甖盆嵓峦变风雨作走天吴驱海若流云掣电同挥霍喷沫浮沤满寥廓锋镝参差见龈齶剑戟峥嵘露头角直遣飞腾动鬼神宁夸震撼倾山岳若非溟渤即洞庭不然岂得通幽灵幽灵汗漫入恍惚始信丹青有奇骨刘生刘生良已工谁其爱者司徒公华堂锦轴粲盈丈髣髴坐我龙门中龙门高高几许叶公画龙龙出走此物胡为在庭宇知公自是人中龙会向人间作霖雨玉如意金叵罗激高堂扬练波文王在沼民共乐君子有酒吾当歌我生解诗不解画潦倒不觉双顔酡吁嗟乎吾当奈尔丹青何

送张修撰养正擢佥都御史北巡

君不见居庸山高石磊磊西来太行走东海谁遣重城叠嶂居其间万古神功荷真宰南则龙楼凤阙高漓岏北则诸州列镇相鈎环胡沙旧路通龙门马营独石俱藩垣圣朝疆域过前古俯视朔漠之地皆中原坐开明堂抚寰中帝遣良臣镇兹土满朝冠盖瞻风云出塞旌旗拥貔虎张君能文复能武胸中武库森戈矛笔下词锋走风雨平生耻学儒生酸气作虹霓向空吐朝游玉堂暮乌府平步青云若廷庑手持娲皇五色之琼瑶仰睇高天为天补豸冠白简凌秋霜都城满路生辉光共道台臣出中秘不比御史尚书郎衣冠此事亦希有先朝以来重纪纲北门鎻钥付公等城堑万仞同金汤东北诸部尚未降狼烟羽檄遥相望地接云中入河外猛士夜起提干将当令关城三百六十里亭障虽有道路无豺狼吁嗟乎居庸真险不可当雄才逸气直与山颉颃诸候有道四夷服圣德浩荡被八荒麒麟高阁摩空苍岩廊屹立中昂藏金书铁劵何煇煌君乎早归来毋为滞此天一方

寿岂堂歌【泰和罗悦善先生以余杭教谕致仕年七十其子璧为绍兴教授从子明邮札来索是诗】

罗先生晩翠之子德安之孙清谈玉雪顔春温文贞公学行世所尊先生年二十游其门两家子姓诸弟昆衣冠器业朴且敦嗟哉典刑今尚存先生六经饫千古中年作官向吴楚当时弟子数百人三十年来半台府先生朝投章暮解组箕裘之子能继武吾复何为走尘土有田可耕有溪可渔先生之庐左琴右书岂徒玩风月亦以忘形躯北堂老妪头总白筋力矍铄不与儿童殊向来东游复西客梦寐得返山林居山中之乐乐只且人皆不足我有余嗟此不饮将何如登庙廊望江海谁其作歌歌寿岂先生诸郎我寮宷尊前桂酒绿正浓篱下菊花黄可采方当再拜祝眉寿不得登堂共斑彩愿同七十还归来门外竹林青未改

蒋御医黄头月桂图

一月一花开开时月常好黄头少年何翩翩每见花开被花恼红顔绣羽纷葳蕤暖风吹春春力微芳心艳影莫相妬共保春光在迟暮君不见江花欲落江水深凭仗黄头过江去

三星图歌寿致仕马太守【给事中中锡之父】

三星何光华回光下烛黄门家精灵在天光在地化作人形与人类福星雍容丰且都翩然骑鹤乘紫虚禄星高冠盛华裾浮云为驭鸾为车寿星古貌长骨颅渥丹为顔雪鬓须金縢玉轴藏秘符下主人寿无沈瘉森然万象中见此三丈夫天高路远不可呼三星三星真有无仙翁皎皎人中星福禄而寿身康宁俨如星辰在丹青问翁福开金罍坐华屋儿孙纷纷如立竹问翁禄象简绯袍佩双玉人生五马贵亦足况有天书照林谷问翁寿今几何筋力强健头双皤人生七十古未多翁今况是一纪过三星在天一星在堂四星煌煌为国之光下有文昌星炳然居其傍冠裳伟风度云是黄门郎紫微垣高天咫尺下照后土成祯祥圣明在位世寿昌翁百千岁长无疆年年愿授长生简写我玉薤青琳琅

送王公济归武昌歌

武昌何雄哉高藩巨镇天为开舜遣神功下疏凿始见长江大汉衮衮从空来连山崩腾若奔马三十六矶水如泻平川渺渺原茫茫瞥视孤城如一瓦英雄割据三千年圣代乾坤尽陶冶翬飞井络周?乎其间不独帆樯往来者吾尝南游吴西入楚登胭脂望鹦鹉夜月山横赤壁坡晴沙日射黄金浦是时怀故乡吊前古吴周黄晋陶庾奸如曹瞒猥黄祖余子碌碌安足数方今修文复偃武家诗书士冠组地灵人杰真快覩予独无能愧乡土王君磊落人中豪十年书剑随游遨抚挥七怨动流水点染万象归秋毫有时纵笔作词赋出入经史窥风骚岂徒文思比唐勃应遣颂声如汉褒南宫四举不一荐骏马未脱盐车劳君今拂衣去京阙瀛海浩荡蓬山高高歌向空空宇阔白日鼓枻凌风涛昔作凤朝阳今为鹤鸣臯擕手欲止之江流正滔滔丈夫离别各有志不学世上儿女声嗷嗷赠君明月为鈎虹作线归向江头掣巨鳌

沧海謡寿秦廷贽秋官母七十

东南何所有海与天河通天河散作亿万????下界九土分衡从江淮河济作四渎长流赴海皆朝宗尾闾泄气石沃水其下无底归虚空上来磅礴接混沌周环八方此其东东乃扶桑出日之所在金乌三跖浴影乎其中蜃气朝浮万家市鳌背夜戴三山峯千年老鱼化为龙层波叠浪藏龙宫鲛绡织牕雾气白蚌甲吐月珠光红鼋鼍喧呼鳅鳝舞复有三百六十鳞朋羽族纷追从咸阳西来男女童有船不进遭回风王母西池不盈勺敢以浅眼窥方蓬霞冠云帔不可以髣髴俯视寰宇空尘蒙巫山老婆年七十家居近海圆丘同挹瓢为浆酿为酒海水照见双青瞳烹鱼炮鳖荐芳错蛟涎香雾飘蒙茸世人有眼不得见但见琅函宝轴名姓照耀金泥封西曹郎君美风度皎若出海珊瑚丛揽衣望海欲东游须臾鞭石成长虹三神之山不老之药倘可得愿教一粒千岁岁岁无终穷

沧浪吟

沧浪水清且闲朝持长竿去暮踏轻舟还江湖悠悠厌奔走独挂渔罾向溪口水面游鱼不避人江间白浪空回首细草平沙带绿苹微风不动波粼粼忽如青丝颭红鳞低头坐睡了不闻亦知在兴不在物江村水市徒纷纷沧浪水清不浊耳可洗缨可濯江南风景殊不恶耕田不如捕鱼乐我家住在潇湘东长向沧浪忆钓翁借问矶头旧江水春来几度桃花风

谢谢方石惠石棊子

天台山高东走海结为方岩石磊磊仙人巨斧劈石碎斵出象棋三十二犹恐世人不识云篆书刻作西京後来字朱填墨写部类分坐开两垒成三军裹藏尚带烟云气变化或惊蛇鸟羣仙人白头朝帝阍持以赠我同瑶琨空堂无人石枰响病骨先秋觉萧爽杜陵画纸那可着火余冷玉差能彷君不见越山老樵枯木柯看时浑少别时多世间成败等局戏何必燕然刻石高嵳峩不如坐共一枰晚仙人不留将奈何吁嗟乎仙人不留将奈何

送邵国贤还治许州

许州太守西南来五马双旌何壮哉入门长揖向座主元是南畿选擢之英才忆君醉下琼林宴独向中原领州县使节宣恩处处周停轺问俗村村遍州当要路多舟车居民十室九已虚亦知听讼事非急任道催科政不如我方闭门读古书闻渠此语重欷歔名途利径人竞趋谁复有心如此欤京城六月淫雨余漂没禾稼倾民庐坐令神州赤子百万辈啼饥忍冻塞路衢翰林儒官不涉事饱食端居岂吾意万间广厦何必论我屋沮洳恐无地吾闻杞忧天嫠辍纬抱牟心挥贾涕敢言民社非我图耐有闲情为君计大河南北多荒田三年水旱相缠绵江流转徙无定所直指梁汴窥藩垣谁将只手障百川向来议者塞与迁问君此策竟安出自言地疎官复小有口不敢如河悬兹州自古无水患亦有平原沃壤遥相连古称苛政猛於虎或者有患如水然息争止暴是君事百姓方赖太守贤赐金赠秩岂足为子望望子不在文章传

平湖十咏为过郎中太仆作

武湖春色

春来武湖绿春去武湖深清波带碧草幽鸟啼芳林宁独知春来与春去长在武湖湖上住

案山晓翠

远山青青玉案气漫漫开爽旦君不见乐游原上易黄昏夕阳虽好空魂断

三寺雨钟

朝钟晴昏钟雨朝钟满空山昏钟遥遥不知处山僧报客客不来又逐溪风过溪去

六桥晴市

六桥东西南北水桥为村水为市昨日雨多今日晴高楼翠幔纷纵横揺湖船卧明月归来梦作杭州客

东田社鼓

日之出东田东鼓填填走社翁刲肥羊击壮豕舞复歌社神喜但愿年年好风雨侬衣有桑食有黍长迎社神击社鼓

西浦渔罾

侬家住西浦儿童识罾罟罾高岸阔秋水深湖上鱼鰕贱如土待我他时归挂罾功成自买扁舟去

南村书堆【村旧住张氏】

南村书屋书满车南村书声声满家读书不作村学究身为郎官印如斗如今秪合称书乡不独书堆人姓张

北原牧唱

北原草青牛正肥牧儿唱歌牛载归儿家在原牛在坂歌声渐低人更远山苍茫水清浅

霍氏行祠

霍将军谁遣汝庙食吴山下扬灵旗耀灵马神游四方适余野霍将军武且神驱逐厉鬼鞭风云生能安邦死能福吾民壮哉将军死犹存

鲁公古墓

荒荒高原郁郁古墓谁其葬之侯姓鲁君看佩铜章系青组有酒谁浇墓傍土彼独何人民亦何心嗟哉鲁侯名至今

山水图为曰会中书题送体斋先生

洪都山高章水深五湖为带江为襟临江郡城瞰空碧上有玉笥凌千寻下有渝川一道清彻底雕甍画栋光沉沉谁其居之傅岩後天遣山川毓灵秀四山幽鸟啼深春万点浓花乱晴昼吾尝挹羣芳披衆皱蹑云根觇天窦书声出谷秋籁鸣璧彩穿林夜光漏樵童牧竖不敢溷迹乎其间独有仙风折长袖仙乎仙乎飞絶尘一住京华三十春蓬山弱水岂不乐望里乡关天外身鸾书驿骑随车轮倏忽三尺如有神谪仙梦寐本为幻季卿图画元非真何如锦袍金带佩双玉解使中原识凤麟君家兄弟如两谢犹有惠连居凤舍天涯去住各关情虽涉江山不相借借君彩笔赋君诗仙乎早和凌云词琼林玉树远在万里外谁道弟寒兄不知

孤鸿怨题东吴张节妇卷张自云飞鸿且不再匹况於人乎

翩翩天上鸿一死不再匹今人鸟不如有匹奚但一生为比翼死独栖宁忍孤飞过别枝养雏成翮老相似犹忆当年初奠时妾心独知人不识仰视飞鸿指白日

熨帛图

熨帛复熨帛一日能几匹贫家日短富日长同是一般辛苦力贫家莫叹熨帛劳犹胜家贫无帛熨

怀麓堂集卷三







卷四

钦定四库全书

怀麓堂集卷四

明　李东阳　撰

诗稿四

五言古诗

贞则堂诗

黄岩谢编修鸣治大母赵氏有贞德其媵严闺儿从之终身

忆昔归夫君君家妾乡邑所期在偕老中道百忧集男孤二女弱妾年未三十饥寒幸相保生死在呼吸衡门畏宵启行露被田隰危言动盈路俯仰身岌岌挥刀断我髪解槖散我粒本图絶窥觎亦用拯穷急肝肠向人尽磊磈不自戢皦若天日晶幽闻鬼神泣平生旧箕帚忍弃不再执圭玷尚可磨衣敝尚可缉委质自当年君门岂轻入一婢老相从白首供?汲艰难备万状不离扃与此曹岂解事居处视所习感激自不移畴能强维絷民彛本同赋贵贱无等级男儿失所事俯首忍羞涩衣冠乃倾颓於此望何及天台中峯秀偃蹇衆山立节妇孝子家高风远相揖请歌栢舟篇以继蓼莪什

答陆鼎仪诲言

少年被缨冠侧身羣贤後狂悖寡自持多言衆所咎繁辞剧无益欲制已出口有时杂诙谐触冒遭诋诟虽言不为虐於德实云疚三复白圭篇令人重顔厚愧无请益辞负我直谅友陆君多雅怀指我以瑕垢翻然为起敬竦立敛双肘退之喜嘲狎籍谏终不受才高使之然嗟我实未有书绅古人戒敢不佩左右感子期重陈终焉愧琼玖

题贺克恭给事家墨竹时贺谢病居辽

野竹生高原青青不受寒岁暮雪霜苦芳心宁独怜但恐朔风至孤根讵能安移来旧茅屋僻远意自闲护以十丈篱缭以三重垣秀色常可保逍遥任吾年永怀不得见书札若为传相逢画图里一笑已无言

赠彭民望三首

庄子作诗苦饥肠无停回胸中锦绣字字字不轻裁君诗惊满座气与沧溟开酒酣疾伸纸下笔无嫌猜庄子壮君志君亦爱其才我居二子间形秽不自哀愿从双飞翼?与相徘徊

其二

我屋虽萧条欣与子同居嘉辰与永夕觞咏得相俱而胡好出游十日九跨驴明月照万里停云在庭除入门坐我牀探我囊中书读之莞尔笑谓我兴有余我诗世不好见者掷道隅君情倘相契赠比双明珠

其三

我家水西涯性本爱幽僻与君数擕手兴至忘所适溪行缘萦纡野酌散愁寂倦来倚树坐举目见山色山色忽已改离别复几载移居在城南咫尺隔江海夜来春风至芳意思共采道逢旧邻人茅堂复何在

再赠三首用前韵

吾爱李太白金銮供奉回钓船坐明月宫锦赐新裁骑鲸忽不见怀抱向谁开举杯问青天恐被浮云猜明月千载恨谪仙千古才古风坐扫地此事亦堪哀我非能诗者君意莫徘徊

其二

吾怜贾浪仙寂寂长安居藜羮与粝饭婢仆日相俱出门寡俦侣独跨短尾驴年年祭诗卷忽忽岁仍除浊醪不过墙故人但空书粱肉者谁子斯人食无余古来风流士弃置天一隅荆山有抱玉沧海有遗珠

其三

吾怜孟东野诗思老愈僻一吟双眉皱见者意不适偶逢韩昌黎倾倒慰孤寂君才不须猜而我有愧色我诗调屡改清苦近一载君诗十年前散落满湖海永怀苦雨夕聨句意可采三复鬬鸡篇斯人今安在

与刘时雍

客从方岩来戒我作诗疾君来索我诗谓我意所适深言中奇病二子皆我益还从适处得便向疾中释而我亦何心悠悠自朝夕

与姜用贞二首

丛兰絶低小隐约幽岩姿崇冈有高松下影回薄之小大固异质托交乃其宜君本老成人我生良已迟情亲若兄弟年数两相遗相逢即倾盖久已不复疑我歌贫交行试问和者谁

其二

节过人事简驾言适我庐一茶啜未终童仆促回车揽之不肯住答我有所趋十朝不一见为我惜须臾昨夜梦君来相见但踌躇翻思梦中言展转一字无

春至

儿女喜春至竞为桃李顔主人坐中堂对食不能餐寡妻问何为良久方出言东邻不衣褐西舍无炊烟农家望春麦麦种不在田流离徧郊野骨肉不成怜嘉辰忽不见城市转萧然高楼杂弦管此事十年前

读书

新岁草木茂去陈茁其初人生天地间而与此类殊生年日已长问学日已疎扣之无所有安用七尺躯刘公笑欧九轼辈当何如况我所得者沧溟之一盂躬行圣所贵记诵乃繁芜自古识字人嗟嗟扬子云

土室

土室暗无光重关闭深壁客来语始辨坐久自生白语毕各自还谁能问形迹朅来中宵梦坐我羲皇侧太羮及玄酒此味久已识古人戒屋漏所贵无愧色我心非槁木岂不念朝夕默默方自知多言竟何益

题陶知州所藏萱花图

岁晏风雪至丛萱不能芳余馨不盈把系在罗襦裳萦回寸草心婉娈爱日光岂不念旧乡关山各异方少壮远游子此忧安可忘

九日柬敷五

九日忽相过胡不驾我车幽怀属有托苦无故人书林壑费跻厉城市多湫淤世事屡不适吾心恒郁纡城西有精舍旷野临通衢茂林对修竹足以宁形躯君行倘未遂匹马不相呼

画禽二首

濯濯陇山鸟雕笼双翠襟欲以怀春意报此主人心哀哉寡俦和寂寂饮孤音

鸜鹆尔何烦形巧不及舌吾方怪其烦有喙莫敢说雝雝在何树此鸟衆所悦

十一月二十七日夜梦楼居风雨中得句云卷帘看风树时亡妻亦在侧觉而有感续成一章

高楼坐连牀遥碧俯平渚卷帘看风树叶落沙上雨飘飘轻襟散披历层轩举寤寐平生欢咫尺得晤语相逢隔晨暮倏忽无定所积雪徧中庭锺情徒延伫

送李士常

迢迢居庸关北望上谷城道路阻且长送子百里行肃肃朔风厉悠悠暮川平宵装枥马秣午饭村鸡鸣男儿志弧矢萍梗空纵横怀哉父母邦况此骨肉情相赠无长剑低头愧友生

其二

古人重友道君子慎其微难交乃终好苟合生祸机与君夙倾盖意气两不违但觉多畏惮愧无受益资终然出肺腑久矣不复疑我生寡知识视友如严师君今岂易得弃我忽若遗往哲谅可作来日犹当追与君各黾勉白首以为期

其三

蒙翁弃人世斯文似中絶虽无老成人典刑在羣哲吾宗本奇士少小负高节势倾三军前慷慨气不折昂然借前驱逸驾谁敢掣侧足风尘间长途畏中跌所居亦孔远觏止复言别从之不可得回首肝肺热

其四

圣贤日益远载籍亦多门汉儒事训诂字义舛且繁考亭得真秘辞逹意已传跹跹场屋士战讼争纷纭遗言已糟粕况复扬其尘设科重经术此弊尚虚文谁能斡元化吹醨使其醇知君学古者肯效诸生颦虽居文艺场实究道义根斯人舍我去吾道竟谁论

其五

民彜日沦丧此事古所伤悲哉贾太傅举世?其狂圣人重名教始自室与堂吾儒尚蔑弃况彼声利场遥遥关塞隅见此邹鲁乡闺庭巡礼范伯仲同馨芳诗书起庠校戎马壮边疆由来忠孝门永耀竹帛光圣朝富勲业科?须贤良愿子出努力毋为久淹藏

吴原博修撰医俗亭

吴君天下士爱竹比良友平生益者交意岂在杯酒亭居衆鞅絶林卧清风久十年别江南吟讽常在口嗟吾寡留玩性本厌尘垢愿招肩舆郎径造羲皇叟此物生已遐斯人亦希有托君多病躯藉此鍼石手兹意予所投君当报琼玖

大雨有感

积雨盈我庭流水入我屋移牀就墙东岂为避烦溽瓶罂互杂遝出入泥汨汨我病不得眠喧呼恼童仆弱抱增百忧端居茧双足所思室岂远咫尺限谿谷高歌寡酬和曲罢意转促窻纸风萧萧虚檐度鸣竹柴门晩当闭日入坐秉烛

曲江韶石题广东黄瑛卷

曲江通长谿巨石平若掌浮云荡空寥野望豁疎莽崚嶒见孤高寻丈得余广迹非禹凿後代出秦封上虞皇昔南巡旌斾息兹壤乾坤来清风丝竹振遗响凤仪方炳焕龙化惊惚恍江山无推迁人世同俯仰黄生好古流少小慕通傥穷幽极遐方况乃接乡党朅来幽燕客尚结江湖想文章藉流传此志吾所赏平生怀古心踔厉非技痒高歌未终曲深夜神独往送子天东南何时税归鞅

送朱博士还考亭得业字【文公十世孙也】

紫阳足苗裔乃在闽与歙建宁见诸孙历世方十叶名从东曹荐谱自前朝牒温然大雅姿欲语还若怯士林羡翺翔再拜敛冠袷先公百世师高步不可蹑後生亦何知颂美不容喋平生慕道心望海愁寸涉典刑在云仍既觏中所惬翻然愧相从内顾赬我颊崇儒实令典主器非浪摄荣名恐难居世美不自挟勖哉有明训无废六经业

送顾天锡员外审刑山西

圣人作元命所忧在黎元唯刑弼予教刑措教乃醇彤廷降明勅天语如春温谋谟内朝佐简命诸曹臣巡行徧幽侧书簿穷纷纭吾侪江东彦奉使山西藩夙兴念委托夕惕怀艰辛岂不羡甄择负重难为身人情与世故出入茫无端由来生死机乃在笔削间勖哉古人训明察生哀怜罪疑戒唯重观过斯知仁况奉钦恤诏正当蠲涤辰坐令日月光可以照覆盆锄禾去稂莠慎勿伤其根一夫或失平上与和气干周家衍灵运于氏兴高门尔心谅勿贰孰谓天道惛平生重名义一饭皆君恩王事诚靡盬贤人羞素餐区区友朋谊感激倾肺肝轺车有期返离别安足论

予病中颇爱作诗舜咨以诗来戒者再未应也偶诵陶渊明止酒诗自?与此癖相近因追和其韵断自今日为始成化丁酉春正月十日

平生抱诗癖虽病不能止还同嗜酒客枕藉糟丘里作铭示深戒厚意勤教子萧然百玩余此技差独喜如以酒醒酒愈醉不得起今将诗止诗无乃非物理应酬与吟咏何必分彼已虽无役志劳有玩斯丧矣狂澜去莫追来者方无涘拟学贾浪仙焚诗以为祀

入春絶不作诗清明後三日与鸣治师召游大德观为二公所督甚苦得聨句四首已而悔之因用止诗韵以自咎先是诸同年皆有和章为说不一鸣治独持两可之说至是竟为所沮云

渊明爱酒翁晩岁方暂止始知山水兴不在壶觞里後来不饮人效颦乃苏子吾诗亦何解似独有深喜一戒踰七旬此念灰不起羣公各雄辨未究同异理三占从两卜颇觉吾丧已惜哉九仭功一篑今已矣陶苏虽止酒所止皆有涘择例偶不精遗踪愧前祀

时用得诗见和似怪予破戒者用韵奉答

幽居观物化有始终必止人生亦气类出入枢机里偶落簪组间谁是巢居子笔札常绕身岂独性所喜愿为委地叶更逐狂飈起一攘本何心百步乃其理多言秪害道为仁竟由已绅书亦徒然脐噬嗟晚矣吾生尚多阙万壑此其涘勿厌箴规言鸡坛有明祀

初予止诗鼎仪有约同止予援张汝弼故事以只鸡斗酒为罚鼎仪固未尝止及予破戒乃和韵见索再叠前韵并鸡酒答之

与君同止诗拙者最先止至今鸡酒劵尚在诗筒里吟声日不絶负约常在子病中未遽往顾劵每自喜君方掩耳卧十撼九不起三缄偶一吷乃辄相料理多言竟无益宁使人负已我鸡固当擕我马今秣矣明晨自公出迟予金明涘愿托鹤林翁清风播来祀

予破戒时颇念鼎仪之约鸣治师召许为代罚既有成约再用韵邀三公同赴

人皆止我诗君意方止止词锋苦相督置我重围里平生鸡酒期吾愧金闺子【鼎仪号金闺逸臾】君同观棋法胜败俱可喜门首索鸡吏坚坐诃不起其辞虽未直颇亦持一理衅机自君发安得终彼已前言亦戏之吾意今决矣买鸡南市栅沽酒西桥涘且复醉兹辰是非付千祀曰川会诸同年用韩昌黎园林穷胜事钟鼓乐清时二句分韵得时字因效韩体

念我三同友夙多豪俊姿南宫同甲第翰署同文词功业复同志希臯慕龙夔官曹有燕会亦以存箴规唯君与张子前後伤分睽归衢振天翮鵷凤已满池尔来又十载歘见星霜驰维春暮三月和风荡如饴高堂敞楹戺列案堆盘匜觥筹逓交错墨卷开淋漓坐席各有序酒行不用辞中披见肝胆外枿无藩篱我怀久屈郁如以结就觽如鹰掣绦旋如骥辞衔羁又若万里冰流飈荡空澌经冬抱深癖不得窥檐楣咫尺乃如此况居天一涯开图见诸老云是先朝遗三杨二王辈风采犹当时我初歛容立已乃再拜之感今复怀旧欢乐无易兹君生在单阏我处一纪差佳儿胜冠带字画解倔奇人言颇类我我书讵宜师渠自有父风外人那得知尔曹已少壮我岂犹童儿从此老铅椠虚名竟何施不如且饮酒我饮不满卮初心抱虚警筋力当及斯前贤勿复道恐为尔辈嗤

经筵闻讲中庸有述呈诸寅长【是日王学士讲戒谨恐惧章】

龙飞御八极虎殿开羣经礼乐焕明制冠裳粲充庭大哉中庸理纯粹复至精微言尽幽渺至治通神灵内存戒惧功外有位育能宋儒阐名义孔学昭仪刑煌煌精一传千岁如日星默契入玄化冲居澹聪明圣心仰熙缉吾道方施行微官窃臣从列侍随公卿恭闻圣贤训内顾惕若惊天顔不盈丈帝鉴无留形虽无献纳权恐有玷辱情古来致君术感格须至诚庶几涓埃力或使海岳增作诗戒同志敢谓此地荣

五月十三日山弟亡辰夜间不寐哭而有诗

今日复何日日永夜亦长夜长不得寐起坐心彷徨去年今岁间倏忽异存亡生同为兄弟死独归山冈呢呢笑语声隐隐灯烛光开缄得遗稿理箧见故裳此物久已尘谁遣在我傍我病人废食万外中攒戕老亲不汝悲悲即恐我伤汝妇不敢啼呜呜咽空房我亦念衰老含悲茹肝肠谁无骨肉亲而独此祸殃三年四衰絰行路为酸伤难将百丈绳系此白日光白日有明灭我哀那可忘

鼎仪宅分韵送其兄武仪还崑山得倪字

君家好兄弟恩义两不睽岂唯举止似语笑皆天倪我本通家友三年负招擕留欢极酣乐饱德无嫌懠凉秋入庭树风露忽已凄昔作凤和鸣今为鴈分栖悠悠沧江上道路阻莫跻到门见桑梓登堂颂黄鲵人生重骨肉至乐谅不齐送君东城去蔓草青萋萋

拟古出塞七首

平明集帅府有令事西征官军二万衆列骑分团营我身虽短小名次当先行征南竞投籍征北多埋名男儿在节义临难敢偷生本图报恩私功名何重轻

又

总戎戒行旅器仗贵坚完典衣买刀剑胡地多苦寒公家例颁与私债复相干儿出贫尚可亲老无盘餐灯前背面啼强语逹夜阑鸡鸣鼓角动上马各据鞍

又

潜行始出境面别情实难逢人语妻孥堂上有舅姑军行视旗旐闻向黄河曲相顾问姓名同伴为骨肉星分良乡?月傍井陉宿民贫苦供给县官告不足掾吏饱肥羊马饥奴无粟营门号令肃鸡狗不敢局起居有常节幸得免笞辱

又

河曲二千里外险中广夷胡儿十万骑倏忽路无岐边军戒轻入壮士气不持帷幄计深密功成在何时粮储日不继淹留惧愆期边疆古有患上将重兴师吾知荷戈祋生死长相随

又

逻骑朝出塞胡来屡冲突我军摧其锋杀气满川窟将骄闻裹疮战胜多白骨兵家贵万全岂足较毫髪千金买首功百金纪勲伐京军得先陞边卒长独没卑情思上达疎贱不得谒日暮独无言迢嶤见宫阙

又

休营息军士鸣角卧清晓传闻遣麾下献捷云台表朝廷屡西顾此事系不小赏赉慰勤劳奬谕激忠孝再拜受玺书酬恩古来少开边固非计境土当自保驻马立辕门伫听班师诏

又

频年讨北寇往岁征南蛮七年六出师师出无空还将军尽封侯铁劵誓河山白衣领?袭立在执戟班先朝麒麟画位次迥莫攀功疑古惟重此义故不删君恩实浩荡感泣徒澘澘诸公固当尔而我独何顔

兰舟诗送丘苏州南归

幽兰出山泽移植秋风时清芬寡流媚借问爱者谁使君来南国舟檝长相随狂飈逐惊波霜雪憔悴之羣芳竞岐路顔色争纷迷萧榛动盈把此物弃如遗爱惜复爱惜洗根濯其泥揽舟泝长江归去两不疑载歌兰舟篇独与和者期

偶成

狄青在广南寇盗尽削平首功数十万独遗智高名岂无金龙衣肖似难可明功疑古惟重之子乃独轻由来古名将事主贵忠诚近闻章州牒强半皆良氓孟轲有明训善战服上刑此辈竟何事吁嗟安足评

梓庭为徐生作

南国足乔木北山多俯枝高堂伟华观之子美风仪弱岁抱奇植磊落非衆姿山川毓灵秀雾雨含春滋龙盘势屈郁凤宿羽逶迤中有锦绣文外有正直规孤根信寡匹大匠乃良师物生固有地材用亦有时愿子自爱惜少壮以为期

怀麓堂集卷四







卷五

<集部,别集类,明洪武至崇祯,怀麓堂集>

钦定四库全书

怀麓堂集卷五

明　李东阳　撰

诗稿五

五言古诗

和沈地官时晹游城西朝天宫韵

岁晏氷雪至闭门戒深冬穷隂结贔屭寒气开鸿蒙岂徒罢游谒客至出亦慵牀头抱膝卧布被围熏笼沈侯心神霁顔色如春融十日不一见何以写我悰朅来城西游杖舄谁与同仙踪蹑楼观帝乐闻笙镛巍巍三珠林中有万岁峯俯听尘世喧衆窍号秋蛩仰睇逐余景流歌遡长风邈哉虚无教古昔圣所攻君怀度支计惜此绘画功畴哉百川障顿使狂澜东皇明统六合声教通蛮戎两京郁相望城阙何葱葱龙盘万岭合虎踞千山重我昔往观之汤池带金墉君时在南署邀我回青骢周旗绚日月汉掌开芙蓉层台与列署照耀当虚空逢僧问兜率访道疑方蓬壮怀益磊磈陋目开昏蒙至今肠肾间尚觉百彚充适遭明良运感激惟寸忠尧门辟贤俊舜法除奸凶孰云闾阎幽上与廊庙通君王垂衣坐百职分卑崇峩冠谬通籍立在明光宫愿为千尺萝附君百丈松君今已强仕我亦非儿童及时不努力倏忽成老翁闲官远书簿夙夜不在公校讐费年月官长多涵容美醖亦可恋大庖幸相供文章本非职篆刻徒为工班超晩投笔犹得班罴熊吾怜功名遂非慕万户封不然赴林壑此兴颇亦浓买田种桑稻躬耕课奴僮缅思太行愿敛退真吾宗知君负经济我力非寅恭论功愧不逮内省面发红误将铅刀钝欲比镆鎁锋狂言试倾倒拍塞已满胷君方贾余勇逸气凌崆峒纷然万丘垤尽在尘埃中勲名唾双手禄食轻千锺平生四方志慷慨随桑弓游观匪独乐乐事岂易逢歌以报君意我怀安可穷

与李中舍应祯同饮时晹邸归叠前韵

我昔与君别京华三见冬远游隔江海离思沈空蒙相逢问衷曲欲说已复慵吾生苦多难忧患为樊笼柔肠结成寸意气惨不融哀琴与断瑟曲罢伤遗悰嗟子亦何为所遭良独同微霜降平地响应丰山镛一语再三叹对坐蹙两峯君为空中鹤我作墙下蛩孤鸣比咽调各自悲秋风愁城正突兀险絶难为攻幸当樽俎间赖此麯蘖功李侯君乡彦来自东邻东剧饮慕太白清谈胜王戎当筵列盛馔岂论麦与葱山殽百种杂海错千盘重闭门谢俗客不遣窥垣墉解我腰间鱼絷我枥上骢芳词吐珠玉醉脸开芙蓉仰视天宇高坐觉浮云空兴狂欲起舞两袖如旋蓬向非地主贤感激安所蒙酒酣出诗句卷帙粲已充得非黄山谷或者苏文忠初如决洪水势蹙崇伯凶又如骤天马雾鬛天池通如登巨鳌背足蹑三山崇珠光照海月下彻冯夷宫我乃路傍蒿不如山上松亦不如李桃余姿媚儿童向来忘得失我已效海翁狂言久闭口一发偶为公起辞屡被肘顾我少从容自言有枰碁可以为子供胜欣败亦喜有技岂必工君看敌国手峙立如貔熊谁云一丸泥可作万雉封李侯掀髯笑谓我此味浓推手覆君局余欢付苍僮古来风流事多出文章宗如何嵇阮流弃礼蔑敬恭桓桓卞将军怒颊为之红至今想风采齿舌生寒锋宁将潋灧杯涤此磊磈胷国赋出吴会王师在崆峒频年值水旱力尽经营中微官竟何事簪佩随朝钟平生几丁字愧彼两石弓笑谈一开口尘世真难逢从兹戒耽乐乐事慎勿穷

齐山书舍诗【进士王允达读书处也允达待制忠文公之曾孙义乌人】

浙东文献裔吾见忠文孙读书金华郡结屋齐山村举头瞰青嵓俨若先公存文章与节义实并兹嵓尊齐山乃支派拱立如诸昆景行在瞻仰极力穷攀援藏修三十载献策承明门上书乞乡校奉祀修苹蘩铨曹不为覆告谕复且温幽怀耿中夜梦与山灵言松楸我庐墓桑梓我田园烟云护我扉风月主我轩吾方效王事再拜酬深恩终焉丘壑心不愧鹤与猿山灵辴然去梦觉日已暾朅来登我堂感我思欲骞卓哉先贤後典刑我所敦斯文孰砥柱浩荡狂流奔老成不可作此意更谁论

和萧封君凤仪遗诗四十韵【凤仪吴人早卒有生辰感兴诗其子工部主事奎藏于家】

世运迭推代昔闻桑海三万物若久存金石或未堪君看垂髫子老鬂双?鬖终焉山丘葬岂论黠与憨东吴有萧子结发称奇男昂霄出尘壒气与虹蜺参少年不自耀外敛中包含置身向经史出入同秋蟫分隂每自惜癖性久愈耽词锋极淬砺理窟穷捜探文如南山豹空谷凝双耽光如苍精龙盘屈在一函又如鲸鲲辈海底深波涵生当圣明时未获雨露覃秋姿折蒲柳晚色凋樟楠流光不少待?驭无归骖生乏轩冕荣死宁丘壑惭寂寥虞山下数尺封如龛有井勿多汲井竭因泉甘有玉勿频磨玉折难成簪奇才固不夀闻者心为惔当年悬弧宴緑笋罗黄柑华裾乱云日舞褎回烟岚溪鱼出越笱隣酒倾吴壜余商发古调哀响流江潭永怀奉母日衣彩随舆蓝劬劳念罔极往事空遗谈色养苦不逮敢於微禄贪轲机忍复断路米谁为担歌成转凄恻肝腑攅戈镡是时夜正黑狐星暗天南落月噭嵓狖悲风啸林甝苍黄三十载蔓草荒寒庵官曹继清白旧业惟缾甔屈建祭无芰嗜好岂不谙坡翁宝画板身自盟瞿昙君有孝子诚而无流俗酣贻谋在文字况乃青於蓝遗编袭蜀锦异楮开倭蚕夀公身後名可以齐铿聃

陈王汝所藏朱泽民画

睢阳书家流作画如作草松根石崚嶒健笔凌絶岛垂萝飘人衣盘石坐不扫鸣琴声差差石籁风稍稍君看萧散姿称彼林下老遗缣百年内岚气湿不槁陈郎湖海情得此恨不早我生不学画入眼分丑好尝观耆旧传叹息风流少此意君独知丹青安足道

寄题谢宝庆逸老堂得乞字

寓形大块间俯仰孰非物复为物所累轇轧何终讫君昔守湖南驰驱奉纶綍晨兴必簿讼夜坐犹佩韍民忧与国计我抱恒郁郁居愁岚雾蒸路骇江飈秋霜复春露岁月胡太倏遥怜使华返归念朝衣拂孤桐载还轻五柳栽始菀天台峻宜登沧海清可袚锺阜休移文监湖安用乞逸骥方脱衔冥鸿不受罻天时迭推代物理有伸屈达人谅宜然吾道岂云茀行藏二十载梦觉徒髣髴万事付三缄高谈不如吃心闲力愈健百疾谢攻熨旷怀浩无涯劲气老犹仡思君远莫觏伫彼高风屹起望赤城霞文光正辉蔚

和谢于乔修撰云山图聨句韵兼怀沈仲律

俯仰天地间吾人有高兴图画亦偶遭诗坛乃前定屏当广座设壁与长缣扃幽怀惋百结醉眼豁双懵沃埜平若掌横波急如絙颓云澹将沈瀚海寒欲凌中峯俨尊长衆壑分婢媵羣坳讶空豂百折愁絶嶝包罗引地络混沌泄天孕烟横似张帏露湿同覆甑嵓葩绽将然谷鸟呼若醒凭虚敞轩闼眺远失梯凳尘消埜马没地湿晴蜺蒸江光晃无垠石籁差可听得非茱萸沜或者柴桑径洗耳幽涧泉清心远林磬闲贪野芳采饱厌山殽飣流光难把玩富贵安足凭乐事希狂曾明时岂愚甯求之不可得何以攀逸乘流水宿有期幽兰杳谁赠吾生尚驱逐兹意方蹭蹬忆当风日佳乐此宾主胜幽期予独负往劵真足证重披意俱新未接神已凝雄夸凤楼手规制皆畧称苦忆豸冠翁风流远犹賸玩赏在樽罍淹留谢韀镫多才复爱客吾语非子佞努力青云期交盟岂虚订

竹冈别业

崇冈何逶迤丛竹蔚交翠下有幽人居萧然絶芜秽繁隂坐层遝落叶时一坠缅怀尘外游及此林下醉从来泉石性不爱轩冕贵呼酒酬此君与子终晩岁媚哉东园华寂寞有余愧平生贞晦情兹物乃其类欲作招隐歌羞为宦途说因君忆林壑未免形骸累炎天增郁蒸中夜不得寐远睇天东南凉秋起遐吹

题瀛州图送陆翁东归

闭门六月雨堆案多诗书陆君索我诗僮仆走且呼麾之不肯去坚卧庭前除一朝再三至我已愧此奴空堂展图画倦眼开馍糊层楼挟翥凤倒景凌飞鳬翠羽色婀娜金支光有无依微动天籁彷佛闻笙竽不知何方境乍可留须臾昔逢沧洲子云是登瀛图如闻六合外复有真蓬壶吾方困炎溽颇欲超寰区自嗟尘凡骨或与神仙殊君家老仙客被服云霞裾仰视园中人飘颻岂其徒当擕方平子共解双明珠垂竿拂海月举手招天吴吾能操几杖欲往不得俱惟将作诗意目送归江湖

师召席上饯邵文敬户部使淮安得作字

玄云郁重隂霖雨久逾大平田偃颓波万彚同一挫累累黍穗落百亩不盈个淮阳旧宜麦未足供甑磨稊稗价亦增谁能问粳穤官租苦未给生理安可作城市多游民山林有遗饿流离及沟壑去住总无奈地连两畿迩业恐千家破近闻恩诏下已放今年课汉臣发诸廪唐法通百货王事须贤劳地曹有良佐名辞鸿胪籍檄自尚书座行哉车马艰讵免泥涂涴东南民力竭要使皇仁播官虽问升斗职岂在扬平生翰墨塲珠玉生咳唾簿书剧裁决余暇得酬和羣情恣幽眇品类入搜逻德泽乃膏腴文章比糠莝举世轻迂谈兹言我当坐偶托平生交因君识吾过君当策勲伐极力起贪懦聊因赠行什预卜还朝贺

题李源西城草堂

魏公中山裔家有纲纪臣李姓源其名广颡而长身历事及胄子登堂拜夫人魏公肃家政钜细必见询公少嗣封爵朝谒随枫宸礼官引班次甲乙颇失伦布衣入东省直造尚书门须髯奋如戟画地请具陈中山国佐命配享高帝神功勲与岁月粲若罗星辰虽言尺寸阶要使白黑分尚书不能答胥隶不敢嗔遂令魏国籍迥絶诸公尘向非三寸功曷使大义伸兹事尤卓絶流芳播前闻今年过七十景迫桑榆邻公恩赐休假始得辞昏晨买田种桑稌卜筑西城闉功成敛身迹此意亦近真餐素夙所耻爽然思尔羣题诗草堂壁俯仰意无垠

题听琴图寄天锡

幽斋落日晩援琴写我烦弦疎不成调但有古意存一弦三叹息自谓和者难自从别君来山高水潺湲衆好谐莫送置之不复弹曲看画中人颇与吾意关题诗寄远道慰此平生欢

题王维诗意图

平田渺成湖仲夏月多雨汀鹭湿不飞林莺澁还语村烟多乞邻饁饷常及午柴门无锁钥出入随杖屦白鸥似相识亦足忘尔汝王丞诗家流画格亦天与君看百代遗摹搨尚如许吾生慕丘壑偶此系冠组试问松下翁几人同出处

送钱先生致仕得臆字

成化己亥冬公来自南国维时龙兴节奉表宸旒侧入朝未浃辰具疏写衷臆臣年七十二须发不复黑乞身谢圭组归老东南域愿为南极星中夜常拱北时当太平世圣夀千万亿臣虽在畎亩永荷陛下德圣皇眷耆旧曰汝予辅翊古称老成人岂独赖膂力吾当奬休退卿意诚悃愊加官号冢宰名位班九棘貤封及三世兹典尤絶特公章再入省请解尚书职臣方避华要而敢蒙显陟王言重丁宁公意增感刻愿书归荣字堂扁揭华织昭代垂宪章乡人有矜式公卿睹盛事道路眼为拭江山佳丽地从此生顔色公夙梁栋资先朝手亲植文章夷夏满姓字儿童识帝惜汉冯唐天留宋苏轼出入四十年终焉布衣极云鹏忽税驾敛彼高飞翼仕路岂不多屈指难再得菲材出门下久此玷榱杙再拜送公归临风远相忆

夜饮王世赏饯别乃兄婺源丞中宣得小字

高堂粲华灯移席散清醥天寒羣鹊飞月出衆星眇我马东南来风鬉疾於鸟羣公各登坛白战已先佻吹竽终滥齐会食慙後赵王君簪缨家世远风流绍文章醉乡後意气云台表仲氏方向庸丞哉未为小贤劳念驱驰及此公事了南都山水丽晚岁氷霜少诗肠正百结况复离心绕留连感中夜明发待清晓江天渺思君但见孤鸿矫

除日追和坡诗三首

馈岁

官曹接居邻欣戚每相佐古人重交际末路颇近贺箱盈彩缯积豢出豚羊大晨阍已将迎夜仆不得卧侯门仓廪溢委藉纷四座宁知贫家食不自供甑磨礼岂使之然盛极乃为过千载东坡翁诗成几人和

别岁

暮闻岁将别去矣不复迟呼酒持饯之可饯不可追岁来莽何从岁去茫无涯但恐慷慨顔不如年少时谁谓岁去留不与我瘠肥聊同騃竖喜勿学痴翁悲岁去固莫留岁至亦莫辞回看故吾在努力幸未衰

守岁

君看守岁法如画有足蛇蛇足不可添岁行宁可遮旧岁如可守奈此新岁何聊为坐终夜杯酒成讙譁朝衣尚未整枥马且未挝吾非杜陵翁叹此暮景斜高堂椒花颂欢乐勿蹉跎惟应一日养欲与三公夸

上元後一日亨父席上得合字

长安佳丽地冠骑纷馺遝时维上元节尘壒腾四踏华风蔼春温香雾疑夜合鱼灯照空明兽炭隐残?侯门道路拥金翠有遗鈒街衢儿女喧老稚相噂沓官闲常闭户吾性颇耐杂忽闻好事邀诗兴翩已飒高堂列盘馔解带方满榻肥烹饫庖羊错荐繁海蛤更深席屡煖归袂每被拉春光仅九十转眼过半百当时曲江游庚癸惊再匝佳儿喜在抱何必胜佩韐语长意未穷宾主同一嗒悲欢勿重道且放陈遵合

哭午儿

今日复何日忽此涕泪垂骨肉能几何此泪来无时儿生不满晬遂作终身期若非天属缘谁遣梦我罴忆汝初生质氷华粲琼枝筯力不及兄清澈似过之严翁抚两孙足慰二子思婆擕母复抱传玩争欣嬉吾弟蚤沦没後生者难追分支继中絶亦以存孤嫠孰谓既死身不能庇一儿空斋坐无语一感百念随岂不达死生我哀心独知登堂慰顔色已矣不复悲余情或未释昨夜梦在兹

寄题南京太常刘先生清风亭

崇台敞华构杰阁开巃嵸灵飈下虚亭万籁闻天聪过松含浙沥戛竹鸣琤琮清池逆素浪碧草翻幽丛神仙足官府中有瀛洲翁坐絶簿书劳门无车马踪振衣木叶下一啸千山空长安旧尘土极目东华东起看十二楼迥在高寒中君王垂衣坐礼重古秩宗怀哉夙夜心上与明神通平生陈无已再拜曾南丰上界接高躅南都怀昔逢兹亭实名胜有意相追从临朝送山甫作颂慙清风

避雨于乔夜归翌日得师召诗知宿亨父宅戏次其韵

我留谢君饮君主张侯宿还因越溪酿更慕吴粳粥缨蓑挂凉雨袍笏谢炎燠晓起闻叩门开缄见心曲同游二十载聚散难预卜朝飡太仓饭暮引玉堂烛悲欢同一初少壮如两毂世故勿苟谈此身聊自足文章亦剧戏勿谓遭我毒他时究渊源请检归田録

久旱

昔旱或踰时今焉倏经岁三冬无一白五月熯犹炽火云堆若山赤日光射地风伯谁使狂雷师空作势草根枯欲尽井水涸难继春麰无复论秋谷不得艺焮阳动成火乖气复为厉夺攘半幽燕流徙穷晋魏苍生尔何辜气数偶相值静言求其端幽远安所致仁爱理则然乾封岂天意恭闻桑林祷圣主方惕励明廷戒臣工犴狱理寃滞微官亦何为展转劳梦寐端居愧素餐奋迅嫌出位忧心剧惔焚中热不可制区区一寸丹耿耿天下计谁将天瓢水极力起凋瘁西成未愆期及此百物遂云汉且勿歌丰年颂当制

困暑次韵白洲

高堂递晴隂炎熇气呼阚燔同洪炉然溽入厚地黯繁星夜方揺淫雨昼仍滥炎光石成燋暝色山带黶羲轮焰赫赫雷毂声轞轞龟拆行在田涛翻坐平槛占风想乾?吠日惊蜀?彼浴空羡鳬吾冠不如甘泉冷将濯恶木繁可斩惔心甘独劳炙手竟谁犯周扇怀仁风陶窗仰清范虽无簿书烦颇觉飡食减颦为穷儿愁怒作壮士喊亦有岁寒交绨袍义思范岂无雪夜访杯酒情意湛天时手中环世事波上舰晚寻东篱菊秋种南山豏思君正执热有袂不可掺

春草图为黎本端作

出郭登平冈东原土新沃浓烟开萋迷见此千里緑萦纡緑长堤葱旧满幽谷芳情竞为荣远意如有属时光迭代谢物理相剥复屈子骚莫陈江淹赋谁续吾人荆楚秀旧住东山麓娟娟名家子被服兰与玉君无植桃李桃李眩我目君无践荆棘荆棘伤我足眷兹君子心风薰雨为沐培根去芜秽及此继芳躅

送孔宪副公镛之广东

孔君本书生领职在方宪置身岭海间越絶远侯甸维时实多警盗贼满州县蛇吞与豕啮道路血相溅被围在空城百里无一援忠义激肝肠身微命如綫檄同巴蜀谕骑比汾阳见一言关福祸凶党皆革面终焉抱劳谦功成不自衒铨曹守常格谁复论最殿山川接东广民俗固所便重任须老成君才久谙练扬清激其浊坐使南溟奠衆力苦莫支知君有余羡昔逢刘职方开口不容先复有太史吴作诗如作传王事诚独贤愧子长笔砚谁云识君晚犹及都门饯

问津图

周道失其砥多岐正纷纭皇皇乘桴意环辙何殷勤迷路入楚蔡停车问耕耘问沮沮不语问溺溺不云方将骋雄辩上可凌高云遂令仲由勇逸气摧三军夫子怃然叹彼狂竟不闻岂知圣人志一饭不忘君民胞物我与鸟兽非吾羣宁同辟世士高举怀清芬时哉圣不偶万古遗斯文彼耕独何为幸免污尘氛嗟嗟功名辈耽嗜成酣醺吾官亦飡素愧此心如焚惟贤古希圣老大穷朝曛吾津在洙泗敢谓茫无垠

体斋止酒用陶韵因叠韵问之

昔予病止诗病颇为诗止君今病止酒此病相表里君尝劝我诗我以止报子欣闻覆杯戒及此勿药喜诗魔固难伏酒兴亦易起吾从止诗法深悟酒中理衅端或由人君意方罪已力絶非世情德将斯善矣病源今始塞慎勿问其涘请书止酒诗永作刑牲祀

送徐用和之镇原

恻恻重恻恻与君各南北昔作同心人今为远行客燕山望秦关道路修且棘平生旧骢马十步九欹侧长风吹征衣黯淡尘土色莽莽天地间胡为此行役功名岂不念所志在忧国此意良独知多言竟奚益

借扇一首戏书方石扇还之

借扇不必佳所贵在及时郁然暑溽际爱此风披披我岂乏此物箧笥偶不随中流一失船万斛将奚为古人忍冻死不恨囊无衣暑岂不可忍怜君非挺之我当还君扇君当还我诗我诗若不还郤问借者谁

送成宪教谕

驻屐登崑山移舟泛秀水依依向云树恋恋别桑梓风物蔼宜人方言犹在耳青氊本旧业仕路得新轨置身名教间寄兴弦歌里所得良亦多吾生聊复尔谁哉功名辈陇蜀方未已

董尚矩以画禽索诗留予家閲月间假予所持倭扇意若欲相易者既而返扇索画则贋扇也予既失扇又不敢留画其计甚拙因忆坡老与王晋卿以仇池石易韩干马事颇相类窃步其韵一篇题于轴而并归之

雨霁开新图幽禽满庭緑天机自流转俯仰万态足或鸣高其吭或啄拥其腹前轩羡抑扬後穉怜局蹙尘心谢樊笼野性逐耕牧远睇回青霄英风起川渎董君好事者爱画比珠玉而我非诗雄因君愧雌伏且留西阁赏终拟东邻卜许田及秦地鲁赵空驰逐吾家凤尾扇渡海自阳谷知君熊掌心二物皆所欲吾方混真贋宁敢论直曲郤笑王右军笼鵞何太速

怀麓堂集卷五







卷六

钦定四库全书

怀麓堂集卷六

明　李东阳　撰

诗稿六

五言古诗

家君以诗戒夜归因用陶韵自止【辛丑十二月望日】

吾生苦多欲有戒方一止胡为省身戒又落多言里古人不远游此义闻孔子又闻父母年可惧复可喜向来风雪夜偶阙问居起严训当过庭微辞有深理为怜僮仆劳当以人视已仁哉长者言为利斯溥矣内观恒惕若若在深渊涘朝出暮必归盟言自今祀

墨菊二首

白露被原隰黄菊秋始花余馨引遥袂采掇初还家秀色虽可玩玩久不复华入画清且古为诗正而葩幽怀托挥写庶用传无涯持此问真幻无言空自嗟

其二

画菊不画香香空讵堪掬画菊不画色色似花已俗都无色香在安用此为菊登堂见孤标入手疑可触自非识菊者但看桃李足古色今不知世人空有目

画鸡

秋稼已登场黄鸡俛而啄縰縰拂毛羽缕缕不厌数安栖谢樊笼遗哺及雏?时哉适所性宛转如有觉高鸣或自振耻此弄咿喔主人重恩义至死怀一握禄食尔不如巢居愧羣龊

题邵翁碁墅卷

奕棋虽细事可以观小德非无胜负争亦足高曲直胡为纷纷者箪豆不掩色雄夸每絶叫巧伺或深匿不然出忿语与此同一格寄言同浴人慎勿讥裸裼贤哉东陵老爱此时自适指麾儿子辈已足支大敌旁观但坐啸信手聊戏剧安得从之游清谈澹终夕能令夸者默亦使忿者释我语君不闻神交向空寂

送乔生宇归乐平

我友中书君十年抗师席当时门下士往往继科籍乔生西南来竦如木初植良材就斤斧规矩应丈尺文场才弱冠已破万人敌而犹不自满欿若字未识朅来过我堂每语终日夕谈诗辨格律论字穷点画微言析豪芒独诣超畛域纷纷科举徒未暇论与策古文时所弃似子宁易得吾生好讲学久矣抱深默爱子方起予胡为重行役朂哉千里途及此分隂惜少年岂可恃我已非白晳文章未足论太上贵立德而师有严规我语赘何益

题章元益爱菊亭卷

种花不种菊物玩志不持学诗不学陶虽工亦奚为隐者丘壑情幽芳氷雪?陶翁昔爱菊此兴固其宜章君本宦达敛迹东江湄林居絶衆卉爱此黄葳蕤居与花为邻行以画自随飘揺比风外啸咏南山诗南山何崔嵬下有荆棘枝棘多损我花路远劳我思何当薙荒秽永兴尘埃辞兹愿必终遂坐待秋风时

贺鼎仪迁谕德得检字

华盖天穹崇青宫地深俨同时侍从臣一一皆妙选陆君伟文行不抗亦不謟銛如囊中锥颖脱不受掩年劳秩屡迁德谕官曷忝名厪黼扆记荐岂公卿剡平生耐官职宠极翻自敛须知啓沃功不独事编检姓字符鼎彛文章归琬琰非才独慙子同第名久玷交游二十年道义足薰染攀跻竟何能时岁惊荏苒勲业乃攸期荣光讵相艳努力当壮龄时哉此其渐

镜川先生宅赏白牡丹得白字

玉堂天上清玉版天下白幸从清切地见此纯正色露苞春始凝脂萼晓新坼檀深蔼薰心绦浅微近积终焉保贞素不涴脂与泽先生无物玩聊以物自适澹哉君子怀富贵安可易临轩抚流景爱此不忍摘我亦惜春心逢花作花客先生顾客笑偶此非宿昔客去花未阑嫣然共今夕

藤蓑次陈公父韵

采藤复采藤日夕费斤斧制为身上蓑人古衣亦古借问制者谁白沙乃蓑祖冉冉緑蓑衣萧萧白沙渚披蓑向江水顾影还独语爱此勿轻捐春江正多雨

其二

披蓑登前冈欲往藤被岭新梢拂旧蓑樛结不复整自笑林下隂不如波中影

送杨应宁三首

我马识君门每过还自止宦途亦多岐所识能有几朝游乐方剧暮别情未巳平生道义交岂独爱文史此别良独难黯然而已矣

其二

君年十三四蚤以奇童称奉诏入翰林时人羡登瀛甲第岂不贵中书地亦清终为遗珠叹不使四海惊我年虽稍长学业竟何成送君沧江去江树远含情

其三

君本滇阳人还生岭南地巴陵非故乡京口亦何意莫问东西踪浮生本如寄松楸翳成隂桑梓郁交翠所至各萦怀功名勿留滞吾生半南北归与子同计旧业空衡湘侨居托幽蓟向来金陵路展转劳梦寐造物不我仇卜邻愿当遂此意君独知吾言谅非戏

寄王丹徒公济二首

我昔览京口遥登浮玉峯江山伟形观远睇开尘蒙时无故人在独往遗形踪别来十五年我友游江东同心不相值迹与参商同君今领民社王事方在躬宁能纵耳目或可披心胷幽怀倘予忆愿寄南归鸿

其二

美人别我来赠我氷丝弦弦直似君操弦清似君言一弹不成调再鼓不成欢旧曲不复记离愁莽无端山高水复远君去何时还我琴不必工虽工向谁弹古人知音少今人知音难

不寐

遥夜耿无寐悠悠对青灯幽怀不盈掬缕结如春绳垂髫弄柔翰滥采世上声弱岁忝科籍冠簪奉明廷生平四十载鬓发白几茎岂不愧窃禄日给粟数升惟余素心在不与炎凉更营营彼何物集我垣西庭沾我白苎裳涴我素玉屏城狐不敢问市虎难为撄涂人勿复道知者已复惊曾参岂杀人不疑本无兄内省寔自疚人尤竟谁能不闻谤贪者足凂夷齐清古人重不辩辩极飜益增志士耻苟免壮夫想孤征拟寻江湖兴未结松筠盟故国隔湘水旧游在金陵兹谋苦不遂郁郁竟何成誓存操修节谨独戒未萌闭门索古义着书见高情着鞭让祖生割席效管宁从此毕余志垂休俟千龄

痛语一首柬南屏

砭焫攻微痾力与疾相閧燔焚势不已百节皆为动右臂鍼独多腕尰逾负重左肢岂解事匙粥不自送我病亦偶然星火忽已烘古人戒谨疾我岂敢为纵苍黄苫块身六气为一中因循积年载展转惊寐梦瞑眩疾乃瘳兹言夙攸诵刮骨彼何雄湔肠或非懵我计决恐迟医谋固当用聊轻筋骼困坐待脓血湩痛痒方自知胞哉几人共平生骨肉交思君令人痛朅采慰藉情欵语得深奉宁知君归後独乐不及衆西郊昨夜雨不解忧怀壅怅望君不来悲歌当予恸

篁墩所藏宾头卢说法图

释有宾头卢长眉映头白偶逢优填王说法示生寂譬如野行者为彼猘象迫俯身入深井下有龙蛇宅援藤上高树上有二鼠齰野火燔其根根袅不自植事几出仓猝生死寄顷刻忽有羣蜂来芳馨不盈滴六根与四大缠絷谁为释欲问有生人胡能隐身迹人生所遭异一乐恒患百吾儒实顺受此辈方巧匿先生两道眼夷险同一格独念居安徒思危乃良策聊为发奇难使自图画得我钝落锋机欲语飜自默嗤彼画中人何如点头石

问白髭

毛发有白黑迟速亦有时我年四十强谁遣白我髭谓予夙多病或者烦忧思髭生本发类我髪胡未知人言白可拔拔白将何为或言黑可返借问返者谁髭乎苟能言聊以解我颐

代髭答

托质向君身稀微愧毛发於身百无济况乃贻玷缺忧病君自知敢以谀累哲君髪岂不华幸远不近瞥後生能几何壮老真倏忽白拔秖自欺黑返竟何悦多言亦安用勿谓髭也呐

问白发用髭韵

我生汝本黑汝白从何时汝长亦已白何得短彼髭髭白汝岂黑嗟我独不思三年不对镜纵白安得知讦言信有之髭岂诳我为髭白汝亦白黑者尚有谁岂我弗汝养静言观我颐

代发答

君身须眉具鬛者宁独发发也幸独长虽长亦同缺壮老信有端知几乃明哲汝德不益增我衰岂终瞥习变如我然繁多起丝忽汝躬不内顾顾以容为悦我意君不知兹言我当呐

植柘陈翁刲股卷

伐树勿伐柘爱此手泽存爪树伤柘肤锄树伤柘根根肤尚可惜戕肌亦何人吾肌本亲遗吾以奉吾亲茫茫堪舆内此意诚苦辛肌戕幸不死遗胤终儿孙孙乎慎无忘锡类良有因

洗句亭

洗句复洗句洗句先洗心心清絶尘滓句清无哇淫洗句尚可浅洗心须用深所用有深浅水哉何古今有句莫太清太清寡知音知音苦不遇独和沧浪吟

送王存敬秋官知兴化得但字

王君东南豪才气絶躯干一经重贤科百里见雄断西曹美风裁而复爱文翰还操老吏笔郤判诗家案入朝更出守恩诏何涣汗莆阳亦名邦金紫蔚相烂清风散尘歊好雨知岁旱勲名竟当成轫发此何但吾翁蒙泉老遗迹犹可按谤言昔徒兴白黑久乃判古来经济士不受羣疑绊送子独含情临风几长叹

登高二首次韵答钱与谦状元

莫居丘垤地为学如为山望道如望海莫近污潢湾吾生好求士意欲穷区寰有津孰与航有磴孰与攀行矣幸勿疑朂哉山海间

翰林神仙窟鳌峯出瀛海天低衆山伏地合羣流汇恩宠絶代殊荣光有时改许身德义重华国文章在行且惧吾衰君名世方采

方石惠猫忽被踏以死悼而赋之

悬灯直庐夜见此狸奴羣主人爱狸甚指点向客云西邻乞狸母乳孳当深春我本无长物但令守典坟客意不忍夺念为主所珍主人忽南徙书担愁纷纭居然弃其余一尾幸见分人苦不知足既得择愈勤色纯足贵屈此法旧所因擕归雪照眼儿女争欢欣先防老狸欺更避恶犬狺丁宁戒婢仆为我谨朝曛宁知不旋踵步履生艰屯苍黄不能捄吊叹若有闻孰谓方寸灵不如趾在麟嗟嗟放麑子此意实近真吾方为鼠厄誓欲策狸勲贪功信多悔纵暴亦非仁彼鼠固无恙尔狸竟委身悲哉勿复弃葬之我竹根竹非利汝死庶免乌鸢邻犹感赠狸意赋诗谢主人

题兰为司寇何公

楚泽有幽兰名高百花选孤根托地灵芳心应时展阳和一披拂春色无深浅清风徧六合孰谓知者鲜援琴思昔人古意嗟已缅层厓数枝竹意若相慰勉穠华须郤避荆棘行当翦幸此挹余芬披图漫舒卷

送杨应宁提学之陕西三首

君来几日前屈指算君程君行几日前使我梦先惊问君孰为来问君孰为行仓皇六载间展转万事并欲语不得尽欲别难为情

君从滇南游意不在金宝归装诗篇富远目江山饱遗踪念丘墟旧事怀父老重惟宗祧计择後良亦早达能洞大观孝足慰昭考之子瑶瑜?兼闻嗜文藻爱之不可见见彼昆弟好通家情所关兹事况不小愿君自珍惜远向风霜道

江南形胜地可游亦可居君居仅六载乃有田有庐种苣晚成笋买秧秋作鱼官程正发轫归计已有余君行世所重君才此方於试看一家业经济我不如不如南官去衣冠就樵渔有兴苦未遂送君意踟蹰

泰和罗氏家传四图诗

罗氏五世祖宋茌平簿伯夀尝刲股愈母疾有司表其所居坊曰旌孝坊在县东百步许图曰纯孝

旌门自何年宋朝南渡後借问旌者谁县东罗伯夀忆当刲股时见母不自捄本无营利心谁遣为名贸皇天有锡类遗体神所佑五世旌贤科贻谋竟堂构卓哉孝子家永为忠臣胄

罗曾祖讳理为德安同知有巨盗糟李捕弗获逮者数百人纵使禽贼皆愿尽力遂获糟李治园得铁数万斤会徵铁令下悉出以代民输图曰德政

德安古良吏佐郡功可録纵囚得真盗缧绁无留狱有如释李佑元济终就戮掘地见黑金有利不思鬻吾心幸无染民税亦以足歆挥竟何事产济非我欲由来重官评宁止范乡曲文贞作家传雅操比氷玉氷玉有遗风闻孙继芳躅

罗祖母周寡于西安之戍杨文贞公言于仁庙而释之周擕稚子走金陵谢文贞归不失节以死文贞亟称曰贤图曰贞节

盘盘九折坂妾行日苦远妾归夫不归不恨归时晚感兹君恩重惜彼去日短擕家渡江水骨肉不在眼不有文贞公贤哉竟谁叹

罗公讳善进少在文贞门有赠墨者视之则金也遂还之文贞以是重公图曰郤墨

巍巍扬公门揭揭罗氏子客来公不见见子斯可矣伭墨黄金胎有客为子遗挥之不肯受客媿公独喜童子亦何知知公四知裔异姓本通家诲谷乃相似何以绍遗休公孙贤太史

寄李知县遂之

岁晏朔风厉河水载行车之子东南征前路阻且纡擕家住湾北旅泊非宁居开门扫残雪闭门读古书书生慎穷达壮士惜居诸百里多贫民隆冬尚无储向来嘘呵力力尽意有余离心系孤掉远信回双鱼时哉戒春发无为重踟蹰

闻方石先生得遗腹孙

故人丧爱子弃官归故园空怀向平念谁候柴桑门吾心怛如割匪独伤弟昆朅逢旧台守达致州人言言从抵家後乃得遗腹孙素辞簿书劳办此鞠育恩奇事谅非偶善徵讵无根绵绵千钧力耿耿一发存天乎岂无知可与知者论诗成不寄达庶以纡吾烦

题画

骑驴下前坂山深日将晚水石何萧条风稀鬂毛短秋声在高树岁去不复返遥指故人家松花夜当饭

送蒋宗儒良医归老

流云递晴隂飞雨忽而过黄尘暗西郊河水不满柁言从北畿返遥忆东山卧未清炎暑怀且免泥涂涴两枰万事毕一酌千愁破平生医国心少壮惊老大荣名方得谢余宠犹在荷欲问沧浪歌歌成几人和

兆先赴试三河念之有作

东行百里程送汝万里心衣装问寒煖野望疑晴隂汝生不离膝别我恐未禁翩然上马去似有壮士襟髫丱能几时忽已胜冠簪摛毫出组制把玩惊词林嘶鸣误一顾奬借踰千金不学是吾忧虚名非汝任古人重宅相泒出蒙泉深南屏实衆望郁郁泰山岑汝师文塲手夺锦春江浔蓬麻得依附玉石劳镌锓遭逢我弗逮天意或在今求论目前事长途尚駸駸贫余诗书在老觉岁月侵汝幸慰我意我方为汝箴婴怀继日夕屈指经辛壬遄归一见面诵我东行吟

淮海游

愚乐傅公尝游淮海间士大夫赠诗成卷为补是诗

泛彼江湖兴来为淮海游高帆驾巨浪浩荡空中浮上有荡胸云下有濯足流吹箫动海月皷枻惊沙鸥长歌振林木逸响归沧洲至今淮上人髣髴疑仙舟怀贤托楚些感旧闻吴讴宁无後来者俛仰难为俦

闰月对菊

五月复五月六月行复来一雨涤炎熇再雨清尘埃兹晨忽如注堕溜鸣空堦回风坐飘?巾袂相徘徊氷弦湿不弹丛帙委不开孤吟答幽响爽思凌飞台昔人有深虑道暍思黄梅淹留幸未晩物意回枯荄君看古墙背已见青莓苔

主一斋为徐都宪公肃赋

世途日纷错应变良独劳有政如茧丝有法如牛毛矧惟跬步间出入亦异遭向非定静功多言竟呶呶君子慎存省一敬中自操物情讵我夺帝鉴焉能逃执虚手恒盈踏险脚益牢静观纪昌射动鼓庖丁刀言小足喻大行卑乃登高圣途可方轨有毂谁当膏

徐亚卿原一六十二得双生戏柬一首

澄澄严江波混混入东海双双出明珠煌煌弄光彩声声识英物表表见神采遥遥徐卿胄衮衮灵源在茫茫堪舆间物物任真宰奇奇覩兹事啧啧争叹骇看看头角露忽忽弦望改望望汤饼筵徐徐欲安待

送钱与谦修撰

与子论文章沿流自前古庄骚信枝叶经传乃宗祖当其得意时入口辨甘苦又如色过目白黑粲可数刻镂耻雕龙炳蔚惊变虎与子谈道义培根去榛莽孤悬见衡监险设谢城府予心谅子知子志必予吐嗟哉势利徒各自倾肝腑与子谈世故今昔同仰俯悲欢动相涉成败时逆覩宾筵每更仆朝坐常及午堂升讵无因邻卜固其所依依别我去道路忽修阻振衣千仞外舣櫂三江浒汝亲并白头汝弟方接武归承圣主诏拜学娇儿舞此乐须盛年谁云守环堵古人称仕学进尽还退补登山航海心有力竟思努爱子千金躯深藏是良贾

采桑玉堂隂二首答篁墩学士

采桑玉堂隂分蚕长安郭一劳累百枚再分连数箔宁知贵富地此物能沃若平生畎亩忧黾勉怀力作嗟彼衣锦儿空言养蚕乐吴机咏濯濯周叶歌莫莫遗我通家人同心故相托爱之敢轻弃弱女方就学

其二

采桑玉堂隂隂浓树婆娑一采不满筐竟日能几何乃知富贵地不及穷山阿蚕成忽满眼所得良亦多人言系家运或者隂阳和向非夙夜勤岂恃叶与柯衣多必思寒吾民本同科欲将分蚕意广被无偏颇

怀麓堂集卷六







卷七

钦定四库全书

怀麓堂集卷七

明　李东阳　撰

诗稿七

七言古诗

平隂武愍王挽诗

十有四年秋八月胡笳吹尘暗城阙汉家天子亲出师旌旗如山令不发将军意气如飞熊腰间宝剑双白虹长戈一麾四十万六合惨澹多悲风胡天冥冥夜飞雪将军奋呼山石裂平生铁石旧肝肠化作乌鸢口中血君王龙驭今在途臣身已死谁为扶中兴功业吾岂敢君王独归臣不返裕陵松栢自千年臣归祔葬桥山边英魂或助天飈起长为狼山扫夕烟

送金太守致仕

北风萧萧起平陆远客还思旧乡曲青袍白马送君归楚水吴山为谁緑当年献策来京华飘飘意气凌云霞晓日长趋九华殿春风烂醉五侯家双旌照人日杲杲承恩独出长安道西江稚子解弦歌南国骚人怨芳草退身不待衰病年悬珂结驷空留连三山松栢宛然在五陵桃花亦可怜山中寥寥何所有蓴菜羮兼菊花酒相如膝上七弦琴元亮宅边五株柳清时令子居黄门门前冠盖如云屯功名去住总适意此乐悠悠安可论

赤壁图歌

荆州水军八十万鼓櫂扬旗下江汉江东将帅谁敢当年少周瑜独轻难汉家英雄本龙种怒指中原扼双腕孔明决策讨操逆誓复深仇起相扞东风吹沙暗赤壁百里旌旗眼中乱列炬争驰疾若星南军已在中流半黄郎大呼老瞒走乌鹊翻飞过江岸攀缘失手势两孤一纸军书万人散贼兵未平壮士死猜疑已作萧墙患唇亡齿寒不自知可惜衣冠尽涂炭乾坤无情岁月改千古兹山石不烂东坡老翁好奇古一官远向黄州窜箫声入秋木叶空此地经过独肠断高歌扣舷和者谁回首斯人亦凋换奸雄僭窃何足数青史离离後人看为君击节歌此图郤立苍茫倚长叹

庚寅夏苦雨答鸣治长句

惊雷破树云出山急雨堕地流潺湲尔来一月未断絶行路戹塞往复还官隍朝决朝阳关野渚夜涨张家湾边河人家数千口骨肉漂荡随枯菅居人乘舟走平陆舩底秫苗俯可攀城中沟渠失疏导街头结筏通市闤东邻婺妇抱儿泣西家老翁穷且鳏升求斗籴典衣尽有物何况珥与鐶君王恻恻念孤瘝赈粟屡自公家颁故老相传乃旧典先朝以来幸未删翰林腐生诗骨孱城南敝屋堵不环剧遭委顿怕泥滓十日不造承明班因思春夏久枯旱後何冗滥前何悭甲兵未见洗幽朔流移直恐穷荆蛮吾曹谢公有深虑向来忧国鬂欲斑挥毫作歌意慷慨直欲广厦千万间朝廷有道弭灾沴胡不浩荡开愁顔

沈刑部所藏墨竹歌

沈郎之貌古不妍满怀清思如涌泉手中墨竹风嫋嫋坐我一片潇湘天贪愁吟鬂洒霜雪已觉纱帽随风偏人道湘灵解鼓瑟此中似有冷冷弦自言得此意萧索中夜不敢高堂眠问谁作者夏太常平生翰墨江海传雪堂无人老可死此物价重黄金钱近来画竹有数家世人皆爱我不怜我非能画郤能看别有苦思通幽玄病眼挥毫不成字小者如栗大者拳西邻奚老髪半白东邻陆郎美少年清歌苦调两不厌为子和我沧浪篇

周少卿双夀堂

周郎豪宕老不狂近来好事尔擅塲全家旧住西湖口甲第新开双阙傍高车驷马通昼夜墨客骚人争短长阿翁堂东母西坐面如红玉头比霜十日摧诗八九至一盃献夀百千强御玺重封五花诰大官屡出九霞觞纱帽轻笼夏隂薄翠羽将动秋风凉短箫大鼓声动地吴曲越吟歌绕梁浮云欲度不肯度落日半落还低昂曲廊烟雾散复合舞袖风花抑更扬花底番番唤緑酒灯前队队出红妆金波玉绳耿不定楼箭宫壶殊未央共说神仙隔风雨岂知尘世有沧桑西池王母谁曾见南极老人空夀昌眼前相对且为乐世事悠悠安可量

歌风台送李舍人

芒砀龙气去复来长风万里黄云开手提三尺视六合酒酣独上歌风台大风之歌何壮哉樽前洒泪数行下当时听者飜悲哀沛中小儿解击鼓不见干戈见歌舞三户丘墟已灭秦两生制作空逃鲁君王自信材且武衣冠士人弃如土大风之歌竟何补李侯自是江东儒壮年挟策事明主平生慷慨心好古亦欲南游吊徐楚是时朝多贤俊臣坐令四海无兵尘礼乐成俗忠孝敦君亦还家怀老亲君归试问荆与榛岂无儒硕遭沈沦丈夫勲业共努力君今岂是江湖人

题陈考功所藏山水图

我昔南游向南国轻舟浩荡随所适雨缆朝辞楚岸沙风帆远挂吴山色毘陵城东好山水平湖方田渺萧瑟锡山惠峯俱在眼舟人野夫相与识谷口浮云乍有无林间细路仍荆棘锡山李侯邀我游此兴岂待相促迫是时江湖足风雨城郭半化为沟洫苔深石滑苦不支屐倒筇颠正愁剧匆匆挥手谢使去还家仰天空叹息向来经过信偶尔岳麓险絶西湖僻宁知咫尺不相遭恐是山灵阙题籍潦倒谁开摩诘图依稀尚有元龙宅元龙旧是湖海豪作官十年归未得挥毫赋诗本无意况我与子同宿昔炎天倦眼藉披豁从事索诗如传驿郤恐诗成卷送还高堂素壁空相忆

深宫美人图

秦宫丘墟汉宫圯望仙铜雀参差起隋唐去後花绮空流落谁家画图里桂殿椒堂十里香绣襦宝带鬭成妆前庭歌声後庭舞凤辇不来深夜长玉瓯犀筯凉风发团扇空悲旧时月不见千门万户时秖今何处埋香骨马家大练长作裙沈香锦韈随风尘君看掩鼻工谗者何似辞恩下辇人

画松为顾良弼主事题

画松不必真似松风骨畧与画马同毕宏曹霸两奇絶妙意正在阿堵中君家素璧光如雪上有虬枝老垂铁晩岁长同怪石寒炎天耻受高云热江飜树转争喧豗十步九战何时开隂房半扃山鬼啸海水不断天风来城南野人颇醇古坐受凉秋满虚宇安得移来十丈青高价如山弃如土知君此兴迥莫攀谓予苦绊风尘间擕琴载鹤招使去我家自有徂徕山

送武昌徐翁南归【翁行人镛之父也】

黄鹤矶头秋草色高楼四面青山碧我来君去两浮萍忽漫相逢更南北君家旧在江城居白头纱帽随巾车作客聊同蓟门雁还家应忆武昌鱼兰桡桂櫂日将晩斗酒放歌情未疎杜甫不堪垂老别嵇康曾着絶交书徐卿有子吾所羡骑马题诗曲江宴赋终奏入明光宫诏成捧下麒麟殿青云於我最交亲况复山川是旧邻送君此去情无限緑树猿啼湘水春

林良双鹊图为通政程公作

华堂绣幕双雕栊树间灵鹊穿珑当春解识芳菲意镇日相呼楼阁风疎枝密叶閙复歇曲槛丛台西忽东共爱羽毛争洗濯由来律吕自谐同此时闭户填青葱昨日天书下紫宫已喜西州金印大何如南海画图工开筵置酒宾燕喜爱画索诗公意浓郤愧当年赋鹦鹉气酣捉笔如飞鸿

江风图为刘太仆二丈题

寒空木落江呼汹叠浪如山乱堆垄云拖雨脚随长流万里蛟龙作人踊独有一叶之扁舟舵侧帆欹未肯休颓洲断岸地臲远树絶岛天沈浮眼前万象错慌惚仓卒遇之宁暇求由来适意在顷刻此外岂复千金谋南人使船如使马梦落江湖若飘瓦君看白首波涛中笑杀矶头钓鱼者高堂惨澹开丹青坐见四壁皆沧溟酒酣击节歌不成感慨忽与欢娱并昔公江汉初扬舲亦如湘累浮洞庭一朝奋起在平地健翮上可凌高冥谢安尚忆中流坐师德何妨逆浪行向来夷险竟何物世间万事如浮萍

题邵容城所藏画松图

种松谿边长十丈高云对屋团青障中有幽人爱读书苎袍纱帽秋萧爽青苔白石坐移时衡门晏起独开迟山中繁实雨初落水面垂萝风倒吹十年南北江湖梦野树孤云逓迎送此地材同新甫良多君官比蓝田重酌君美酒听我歌东园桃花能几何丈夫功业在晩节君今尚壮非蹉跎

张御史洪死土木之难其子浙江参议敷华请为诗以挽之

平城敌骑纷腾薄大驾亲征向沙漠汉家将军令不专四十万人俱不还百官扈从争赴死玉佩金章者谁子道傍白骨无人收中有豸冠张御史张公直笔横秋霜平生铁石为肝肠长躯七尺弃如屣赤日下照双瞳光山间野狐犹陆梁愿为厉鬼随君王君王入朝臣耻雪骁帅戕躯强敌灭羣公坐飨升平年恨不生持子卿节公今有子登金门九原再拜君王恩十年兵甲不复试两世箕裘今尚存相逢若问公家世莫话龙沙旧时事仰天不独悲贤豪一曲哀歌几行泪

送沈仲威之南京兵部兼忆乃兄仲律佥宪柬计刑部汝和吴屯田元玉

昔年我在金陵城舍舟跃马长安行大江为隍石为郭天地设险通神灵阙庭巍巍拥台署馆舍济济罗贤英朱楼画栋连飞甍六街三市分纵横琳宫宝地不知数复有金碧摩峥嵘鸡鸣山头海色动雨花台前芳草平是时同游尽豪俊元方最有能诗名赋诗载酒乐未巳长揖遂作西南征君今作官向南署予亦归来几寒暑壮心廓落江海空目断双鸿欲飞去羡君生长在兹地山水还经旧时路好事真成太史游多才不耻班生赋锦袍纱帽坐看书官清地切兵曹居中宵或有彭城梦暇日自引河阳车我家北都官北阙未免尘滓随簪裾人生离合类萍梗因君感旧重郁纡浮梁醉客久不见青龙山人音问疎二君词画吾所爱忆我为寄江南图

早朝遇雨道中即事

长安五月霖雨多六月更急如翻河通宵到晚不得寐茆屋欲破愁嵯峨揽衣当户未能出郤坐蓬窗听疎密纵道君恩屡放朝端居未敢忘巾栉九衢灯火迷西东轻蓑瘦马随疲童道傍行子顾且笑谓予亦在泥涂中感渠相念不相识问之不答还匆匆如闻身是营中卒畚锸欲赴朝天宫古来王事称靡盬予亦勤劳竟何补为渠惭愧久低回雨急严城听鸣鼓

荷鹭图为薛御史作

秋山泬寥秋水阔一夜天风起苹末万籁凋余锦树空繁花落尽红衣脱鵁鶄鸂?俱无声沙边白鹭如有情幽禽相呼落日暝尺鲤下避寒潭清寒潭直下几千尺落羽回波共萧瑟独立遥怜海屿青低飞不碍江云白诗家画格还相宜郤忆江南初见时雍陶池上风雨集摩诘田中烟火迟吾生颇似巢笼鸟十年尘土长安道万里沧浪一片秋安得闲身此中老

张养止检讨所藏王舜耕雪图

朔风撼山山石裂老树杈枒半枯折隂云匝地冻不收知是前溪夜来雪回峯远岫相明灭断梗流澌正幽咽天寒万籁声萧萧水行无舟陆无辙村回径仄随欹倾危桥欲堕犹低撑长空遥遥一雁下白屋袅袅孤烟生灞陵豪客一时兴东郭幽人千古情高堂对酒不得醉我意岂独怜丹青君不见去年三冬无一白又不见九月江南雪盈尺丰年消息定何如欲向田家问麰麦官曹坐食无良筹予亦胡为簪组流知君故是经济器慷慨莫忘苍生忧

破戒後明仲劝作诗韵

自别词林老氷玉【明仲号】尘满胸中数千斛忽传健檄督我诗我诗未成君累幅苦君相操如湿束强将冠屦加老禅顿使茹荤兼食肉平生此事性所好纵使戒心宁戒目刘伶断酒忍解酲虞七废书犹画腹羣公左袒才两人後有修撰【鼎仪】前侍读【舜咨】向来论议各反复老将深机信神速始知诗酒非俗事诗亦可作酒可盝此语虽佳恨不除【明仲诗有云饮酒作诗俱不俗】悔郤从前三月俗即当载酒擕我诗来听高谈如炙毂

亨父以梅花扇寄其门人索赋一首

江头古树花满株蟠虬屈铁相萦纡微云点缀不盈掬风格自与羣葩殊翰林老吏神仙骨挥毫两袖清香发空梁夜半酒醒时梦断江南酒楼月仙郎潇洒如宗之平生爱画复爱诗山高水阔望不见琼林玉树空参差

谢学士所藏山水图歌

翰林门地清於氷高堂六月开云汀凉秋摵摵起庭宇万籁如在空中听空山苍苍入林莽江上茆亭隔风雨层窗曲槛深閴寥寂寂幽弦似相语绳床棐几随周旋麈尾不动声琅然山高水阔鸟飞尽惟有碧树鸣寒蝉东邻老翁跨驴至西家屐齿半欲穿山头荷担步还郤此岂有意冷冷弦先生爱山复爱水看画题诗宛相似坐令宾主成三人不羡谪仙花月里玉堂退食时相从恍然坐我青芙蓉愿将一曲洗双耳更待高楼阊阖风

题朱仪中雪雨二图

洛阳城中一丈雪洛阳先生被如铁洛阳令尹呼始醒足不可出骨可折谁为此图图者谁深山日晏啓关迟呼童拥篲亦多事安用扫此门庭为前山无樵溪不钓独坐空林发长啸鸱鸦饱肉鸥鹭饥岁暮苦寒空自知世人厌寒争附热此景萧萧向谁说炎凉翻覆如画图图中之人今有无

菰丛苍苍集烟渚山头湿云半为雨垂萝绕屋茅覆墙石燕林鸠似相语桃花落尽梅子黄南湖北泖俱茫茫黄泥道路白头浪知是江南烟水乡长安溽暑秋过半雨湿书牀尽糜烂三年诗逋坐盈案拂君画图为君叹闭门觅句无人催呼童卷送休徘徊君看白石最深处纸背犹湿青莓苔

鳜鱼图为掌教谢先生作

泮池雨过新水长江南鳜鱼大如掌沙边细荇时吐吞水底行云递来往其间种类多莫辨短者如鍼细如綫三年养得鳞甲成万里空嗟画图见一官蓟北後巴西丹青不改鬂成丝遥怜天路飞腾地长记春风长养时宦途萍水纷无迹再见此图三叹息远行珍重寄双鱼鱼中定有长相忆

舜?归省尚书公饯者以韩昌黎送郑校理诗分韵予最後得廓字时吕中书秉之得洛黄鸿胪藴和得阁邵户部文敬得薄濮武库用昭得泊俱同韵除互押外共得二十有六予诗後成凡诸君所用者皆不敢袭其韵数亦不敢独减诸君独廓字乃所分本韵虽已为户部所押不复避也

赠君高歌罢君酌君行正懽予作恶忆年十五前识君我童始成君冠弱秋闱春榜俱少年愧有声名比卢骆石渠金马高崔嵬璧彩奎光逓聨络分班华盖冠裾集赐坐彤墀杯俎错南宫閲卷春持衡秘府藏书夜收钥官虽异调偶同秩亦得随君侍经幕朝游暮燕无停时十日不见心已愕与君出入若蛩蹷将往复还如有约中间踪迹颇乖隔君南归吴我游鄂同时豪俊八九人几见参商互升落君今复驾沧江颿岐路未免东西各高门旧可容驷马广厦还闻贺羣雀红脂腊酒醅正开白雪鲥鱼脍新斫彩衣翩翩花婀娜酒酣戏舞欣欲跃尚书老倦宾客劳起坐为君成矍铄古人至乐在甘旨一日岂换三公爵知君此兴归正浓弃我别离如敝屩独予疎蹇具百疾仰藉忠言比良药壮夫耻作儿女顔能不感慨伤今昨君才磊落经济资应让祖鞭先我着宦途已作前辈行莫遣流光迅如爝远行珍重劝加餐幸有长躯能大嚼情深义重出肝腑此语虽麄未为谑语阑呼酒重酌君百罚深杯勿辞虐长歌未终短篇续临发更烦开一噱诗成酒尽君已遥独望江天渺空廓

题陈考功所藏何太守山水图

春云巍巍山欲活沙明水清石可掇飞泉堕空纷溅沫长流赴耳声画手依稀入毫末妙思似恐诗人夺君看茆堂向空阔卷幔青山在窗闼中有一翁头戴襊白发萧萧短垂褐有鱼旋烹醅旋醱谁与长年老蒿?石桥雨过春泥澾山长水修去莫达溪边小船轻比筏舟人不来费呼喝我怀若人心欲渴有奴当驱马当秣慷慨不爱青袍脱高堂暂开神已豁坐对巉岩耸双吏人索诗方苦聒十日闲愁为君拨谈笑顿解诗囊括兴如长风驾巨韵险横被狂流遏纸短诗长重删撮潦倒郤恨并刀割

邵文敬所藏画松图

老干丛枝色深黑蛟龙战空雷雨击空堂素壁光虚白望断氷崖雪千尺君家此图图者谁谁其似者毕与韦酒醒片石月欲堕坐久鸣涛风渐稀初如庐山寻白鹤不闻人声闻子落复如驻马蓝田厅树下或有吟哦声主人能碁复能赋仓卒相逢不知处嗟予亦是好奇人惯听凉秋满庭户城南风景无尘埃东曹隐者心悠哉闭门郤扫戒僮仆莫效前呵喝道来

王祠祭希曾所藏汝和红菊歌

世人作画皆论泒汝和画菊乃天解直将书法写此花宛转金枝总垂薤初为水墨後红紫几向清纎发狂怪桃羞杏涩宁比妍蚁恨蜂愁未堪嘬幽兰堪供屈子佩奇石当邀米公拜当时落笔亦偶然忽有声名起砰湃僮奴塞户卷委山不独文逋与诗债有时偃蹇不受促怒目看人两睚眦酒酣兴发谁使颠迅扫但觉吴缣隘个中三昧我独知每见渠挥为渠快最是平生跌宕心病卧穷山老何惫南宫王君得此图旧索遗红未凋败岂知一见已陈迹江水东流日西迈摩挲两眼三叹息悔郤从前比菅芥长安贾客君不闻已索黄金市中卖

彭学士先生所藏刘进画鱼二首

鱼为水族类最稠近时画手安成刘生绡如云笔如雨恍惚变态不可求大者独立为豪酋小者列从分奴驺翻身喣沫日弄影一一如在空中游风鬐雾鬛卷复散顷刻巨浪高山丘上摩虚无拂倒景下逐远势归长流初疑聚石作九岛咫尺之地皆汀洲又如然犀照牛渚海若露叫羣灵愁问渠类象谁指示或者神授非人谋画图贵似不必似郤恐有意伤雕锼拟将天地作画笥此语吾传苏子由江湖茫茫隔尘土吾欲远挂珊瑚鈎临渊之羡亦徒尔况乃物幻无停眸诗成日暮酒半醒萧萧落木高堂秋

西园太液今灵沼山下碧波春渺渺红鳞紫鬛时去来云影烟光足昏晓微尘不生空宇阔百丈秋毫差可了沙边细沫吹转回水面青苹拂还绕窈窕遥怜宿鹭闲飞腾不羡轻鸿矫朝廷有道万物遂池榭虽多幸游少帝泽还同雨露深余生得谢罾罛扰慈宫宴罢移彩舟学士诗成赐清醥羽林郎官亦供奉笔下丹青疾於鸟白玉堂中一尺白片月孤云未为皎天上真传种类奇人间岂合泥涂湫十二阑干九曲堤置身忽在垂杨杪极知飞跃皆圣化摹写无才愧荒眇他时变化那可期已觉神光射天表

王世赏所藏林良双凤图

凤凰何来自丹山一举千仭不可攀鸣声入云光耀日倒影下堕苍茫间梧桐作巢倚空碧俛首啄食青琅玕遂令三百六十种风翎露翼空阑珊虞廷周甸信烜赫鲁门汉府皆虚谖九苞六象杳莫覩谁遣图画留人间翰林王君好奇者家有丹青絶潇洒巾藏箧裹二十年云是林良旧时写斯人画格独羽毛爱此天然非物假由来象外有神助犹恨当时知者寡圣朝至治登虞唐手持玉烛调隂阳贤人在位吉士出岂以异物充祯祥王君矫矫人中凤端合置之白玉堂超宗奇毛本异种吾见先公居庙廊君当奋飞隘八极我已避路看翺翔太平有象须黼黻不独文字争辉光

王世赏席上题林良鹰熊图

坡陁连延出林麓孤鹰盘挐熊蹜伏金眸耀日开苍烟健尾捎风起平陆由来异物乃同性意气飞扬两撑矗山跑野掠纷路岐何事相逢辄相肉侧睨翻疑批亢来迅步直欲空壁逐乾坤苍茫色惨淡落木萧飕满空谷羣豺敛迹百鸟停万里长空齐注目是谁画者诚崛奇笔势似与渠争速坐间宾客皆起避堦下儿童骇将蹴当筵看画催索诗卷帙不待高阁束平生搏击非我才欲赋真愁成刻鹄微酣对此发双竖酒令诗筹复相督顿令拙劣成粗豪一饮步兵三百斛

题黄宗器秋官所藏何太守山水图

湿云浮空山欲动乱壑回峯互吞涌当溪独树雨冥冥青苔覆地春隂重深山白石幽人居鈎帘寂寂坐看书竹桥入林野有簌草阁傍水门无车行人细路隔山脚曳杖前登後还郤浦口轻舟信往还钟声远寺空寥廓此中可钓亦可耕不然且濯沧浪缨酒酣梦觉两相失此兴岂独怜丹青风流太守何侯笔三十年来已萧瑟君今爱惜须久传予亦题诗坐终日

题钱世恒所藏王孟端墨松卷次饶介之旧韵

松根成龙石作羝仙山棱层隔天梯层隂叠翠耸云汉下视百丈红尘低左慈幻术有真伪叶公画格空雄雌九龙山翁不同调韦偃毕宏为等夷寒声不断殷幽壑细影欲动摇晴漪恍若临流听清籁芒屦布袍随所之须臾昼瞑神鬼泣虺蜴怒叫蛟鼍悲问翁胡为不画竹王子似厌参差吹人间拙匠枉学步此翁声名难并驰强挥笔管泼墨汁凡骨郤笑神仙痴未论遗蹟为世宝已觉纸价高当时残缣片楮久不见二丈吴牋藏者谁梁公老去陈氏灭此调岂有知音知手探灵脂掘石髓江东钱翁元好奇胸中撑拄不平事海水侧立虞山危家藏况复有声画临川老饶清妙词郎君少年今壮发风木忽动臯鱼思平泉树石米家舫往事逝矣何能追篇成颇觉古意远抚卷载诵徂徕诗

怀麓堂集卷七







卷八

<集部,别集类,明洪武至崇祯,怀麓堂集>

钦定四库全书

怀麓堂集卷八

明　李东阳　撰

诗稿八

七言古诗

艾光禄所藏画龙

墨池雨涨春水浑翻绡泼练纷吐歕波涛澒洞烟雾昏中有灵气吐复哼化为鳞甲如山嶟葛陂之子延平孙焦台雷泽皆弟昆昂头奋角倨且蹲一吓颠走百孟贲怒眦倒射搏桑暾身闯震宫排艮阍蹴踏月窟蟠天根东游阳谷西掠崑凭丘躐阆山为髠霆车电帜喧作屯朱芒闪地烈焰炖前驱鰌鯶後鲸鲲肯与鲦鲔同甖盆顷刻变化茫无痕四海尽被沾濡恩是谁画者称专门腕未操笔气已吞登堂蓦见骇欲奔以手熟试稍可扪叶公老死空游魂神物化去精灵存龙飞在上九五尊公今为云正絪緼愿随沛泽弥乾坤彼丹与青安足论题沈启南所藏郭忠恕雪霁江行图真蹟

洛阳老狂眼双白挥毫醉呼声裂帛手持造化夺天工顷刻云烟变朝夕有时点染入毫忽决皆未须论尺寸平看侧睨部位匀叠见层分了无隔更闻篆厺书絶伦二物殊科乃同格前身合是顔平原骨蜕空山两无迹【世传忠恕尸解事与鲁公正同】君看雪霁江行图杳若张帆向空碧沙明水净天地濶远树平川晴历历两舟供载百物具细者铢藏钜山积老稚相看宛有情佣工仆夫皆受职世闲画手自有数此狂一去难再得宣和旧物出内局书题瘦筋印方石风尘澒洞河洛空流落江南岁三百天球河图庙不守微物犹关世因革富家珍袭何足论终作贫儿一朝食姑苏沈郎亦好奇袖里黄金轻一掷定知仙笔可通神恐有六丁随霹雳桓伭窃取吾所笑一月为君频拂拭还君颇觉未忘情摹本为予君莫惜

朱中孚秋官竹园书屋歌

桂阳县南多竹园朱家种竹秀且蕃根如蟠龙叶翥凤上蔽倒景回清暾南池水清緑於染影带晴江春冉冉中林断处忽青山门外笔峰秋数点竹园老翁长爱诗读书教子鬓成丝台骖郡驾日相逐涧雨岩风无改时栢台成臣霜雪姿南历岭海西豳岐十年襟袍画图见万里平安书札知秋曹郎官清比竹身着青袍佩苍玉竹林在园书在屋如此传家殊不俗君家未贫贫亦足有园可居书可读我家湖南子乡曲无竹无居但空谷归当坐子青石床净洗胷中尘万斛

刘尚质南楼题王舜耕山水图

溪声潺湲杂林壑山势蜿蜒去还郤浮云欲起未起时半在溪头与山脚入空高鸟飞欲尽背屋斜阳惨将落更无剩地与闲人纵有红尘何处着南亩老翁双鬓斑笔法颇似高房山少年豪宕老踈放往往醉墨留人间平生画癖兼山癖一见此图三叹息愧我不如楼上人日日开窻看秋碧

林侍御孟仁所藏王舜耕山水图

青山雨过行云湿高者在田低在隰溪风飘揺正无力岩峦忽开中壁立翠微依稀入空杳丛林峥嵘石戢戢山根细路无人行空庭生苔土花湿江南江北定何处拟欲从人问州邑载酒疑逢好事来泛舟恐有渔郎入心知图画本虚幻颇为尘襟豁羁絷粉墨人间孰与留乾坤此老何嗟及乌台铁冠高屹屹山亦可动水可激坐将氷雪洒炎荒六月高堂风摵摵

题沈启南所藏林和靖真蹟追和坡韵

湖亭路绕梅花曲石砚年年洗芳渌湖光照眼花絶尘此老当时面如玉诗应独步难同调字岂必工终不俗城东苍头持卷来一夜起看三秉烛我从书法得相法骨秀神清臞亦足有如辛苦学神仙火冷空山断荤肉遗编旧事已陈迹五百年来登鬼籙水流花落两无情谁能更和西湖曲石田诗人亦清士居不种梅翻种竹他时并作隐君论何似周莲与陶菊

题画鹰送罗缉熙南归

大鹰狰狞爪决石侧目高堂睨秋碧小鹰倔?俯且窥威而不扬岂其雌雌雄起?各异态意气相看出尘壒独立羞将衆羽羣高飞怕有浮云碍山寒木落天始风日色惨淡川原空人间狐兎自有地慎勿反击伤鵷鸿画图彷佛是谁作宛似悬韝臂间落高堂匹练长风生万里炎荒尽幽朔我生奇气空嶙峋挥毫对此不无神送渠羽翼朝天去亦是云霄得意人

张侍御世周所藏山水图歌

秋山日落川气黄树影下映寒潭苍丛篁入林豁蒙翳石角路转山东岗茆堂对山复面水高者可屐深可航闭门郤扫动经月落叶委地苔覆墙岂无山客跨欵段亦有孺子歌沧浪吾生早觉簪组累十年丘壑成膏盲画图彷佛见此景褰裳欲渡川无梁空堂五月熯如火使吾郁塞回中肠安得盘蛇一片石坐醒残醉生余凉君今持节行万里要遣霜雪清炎荒请看穷谷冣深处或有隐逸藏声光扬清激浊付公等吾欲拂衣辞太仓坠马後柬萧文明给事长句并呈同游诸君子

我在黄门夜燕归径驱健马疾若飞马蹄翻空身堕地岂独尘土沾人衣徒行郤叩黄门宅主翁醉睡惊倒屐东轩大床许借我筋骨屈强眠不得二郎拥臂下中庭左曳右挈蹒跚行西邻乞药走僮仆东家贳酒来瓶罂大郎慰问不停口以手熨抑重复轻黄门对床卧答语独夜沈沈何限情黄门朝回我起坐南屏潘郎跨驴过西台骢马随东曹复有同官两寮佐周郎哭子涕未乾闻疾赴予如拯堕羣嗟衆唁增我忧独喜南屏向予贺忆当堕马城东阿前有深渠後坡陁置身隙地不盈丈或有神鬼相撝诃兹行未必不为福对酒尽醉且复歌诗成臂病不能写黄门健笔如操戈庭空客散日在户夜踏肩舆代徐步道逢东曹送我归举袂郤之犹返顾入门强作欢笑声实恐衰顔惊老父闭门稳卧病经月幸是闲官寡书簿高吟朗讽犹舌存欹坐看书书屡误故人入坐时起迎拄杖徐行转愁仆黄门父子时过问爱我情多岂予助平生骨肉欣戚同世上悠悠几行路宦途夷险似有数堕马为君今两度作诗病起谢黄门各保千金向迟暮

文敬坠马用予韵见遗再和一首

我马西行东客归归心落日争纷飞长安城中一掌地颠倒鞭鞚随裳衣君时别向中书宅两日吾门断双屐宁知此厄忽相遭怪事惊从武昌得东曹旧僦尚书庭当堦跛曳止复行曲身正自凭几杖伸臂强可持杯罂拳如崔家独足鹭风雨不动垂丝轻谁其赏此句独苦吾荷武昌无限情面当轩前花下坐病足蹒跚为花过诗才与病应力争酒兴乡心复相佐归来病剧吟愈工作势犹疑马前堕故将奇事发高怀衆口慰君君自贺忆当散髪林中阿扫石自坐青盘陀肩行板舆步筇竹左麈右箑随麾诃风樯浪檝见亦惯仓卒不废歗与歌谁令冠履执羁策顿觉平地生鋋戈安乐窝中长闭户万事茫然人推步如何物理异人情堕甑有时犹却顾羊家臂折登三公塞上髀伤欢老父定知时运迭乘除或者神灵司籍簿南人漫作知章嘲北客善骑宁免误嗟予亦是长安人二十年来几颠仆向来病卧苦岑寂剧饮豪吟赖君助言酬德报理则然况是前车覆同路世间堕者亦无数共说郎官好风度即看走马向亨衢莫待驱驰岁云暮

文敬擕叠韵诗见过且督再和去後急就一首

苦欲留君君又归翻然上马力欲飞与君未罄连夕话复遣僮仆牵君衣问君坠卧城东宅病足几时能着履仓皇不肯戒前车道上泥深行岂得君时坐笑当空庭笑予亦怯泥涂行有如醉者醉初醒戒客不遣操罇罂当时我悔不子戒我足子肩谁重轻世闲岂独我与子慎勿局促伤高情黄门筵中客满座回首光隂如鸟过宦途颠蹶亦有之不见黄门已州佐人言官重不如身我身幸全何害堕自断吉凶皆付天不须重问梁邱贺闻君此语唯复阿如病得医逢扁陀亦知身世等梦幻实恐名教遭讥诃孙膑刖足尚酣战幼舆折齿还高歌何如乐正一伤足忧心抱痛如创戈君方大笑复出户五十漫劳嗤百步试教鲍老复当场岂免狐疑更狼顾昔闻达奚走奔马曾说此儿还此父吾曹岂是驰驱才自合儒官守文簿前言戱君君不知极辨为予无乃误今宵且作风月谈莫更尘途论兴仆君归我坐时独吟颇觉诗成少神助知君此兴正不浅却似轻车随熟路歌长韵险亦有数我已三赓君两度急须走笔偿我逋莫道诗来天已暮

得文敬双塔寺和章诏之不至四叠韵奉答

问君朝回胡不归西驰急脚走若飞云承部檄籍戎伍岁给纩帛颁冬衣浮图东望瑜伽宅尺地西垣懒回屐祗应官事了痴儿怪底可人招不得想当岸帻坐公庭东曹号令方风行直穷妙思入权度岂有暇日消盘罂栖迟鞅掌自有地向来笑口未可轻闲官饱食太仓粟使我刺促难为情埋头日向书堆坐岁月都将病中过久知筋力负驰驱我已愧子郎官佐今年堕马复病目目病虽轻不如堕并抛笔砚委尘埃且免墓谀兼厦贺两旬面壁西檐阿禅心不动如只陀门前索文如索债逊谢不敢加嗔诃官稽私负两不办为君重和堕马歌兴来作字大如掌眼暗仅辨点与戈尘多路长不出户茧足还思堕时步淖险真停疋马迎情深屡枉高轩过卧无小吏惊报衙行爱娇儿解随父拟借东曹度支手记取玉堂风月簿从知身病是闲时病里不闲诚大误嗟予病起身亦健又被君诗压将仆我兼二病君但一宁不少留为我助知君尚有逸驾才我马虺隤当避路七擒八克古有数白战共君今几度我歌又竟君不来欲效鲁阳挥日暮

若虚诗来欲平马讼五叠韵答若虚并柬文敬佩之

冯郎堕马长安归身病在床思奋飞我时病堕忽两月几度为渠惊倒衣邵郎近堕桥头宅右足独拳愁蹑屐三人堕马渠最伤毕竟堕同谁失得西涯书屋东曹庭诗筒络绎东西行本缘诗堕不为酒玉山自倒非金罂冯郎谈虎色独变开口不问重与轻吾宗白洲不堕马亦作堕语真多情喧争浪谑两当坐颇觉风流非罪过向来曲直未分明旁引诸家为证佐讼当坐人不坐马胜负在诗宁在堕冯郎欲作旁观人负汝何悲胜何贺白洲老吏直不阿手持三尺无坡陀欲令虞芮成礼让不遣秦越相讥诃不然健讼化勍敌只恐吴侬围楚歌南山一判不可改昨夜东坛闻止戈诗家纷纷各门户尔我不须分跬步世门夷险自有途騄駬驽骀竟谁顾古来相马独孙阳有子分明不如父白洲乃欲卖我马郤付东隣酒家簿人虽千虑有一失我马虽驽亦应误君看三马二马良冯马冣良先我仆白洲有马夸健强纵免堕伤为盗助诗成我亦判渠归良马勿与驽争路佳辰美景亦有数莫遣闲情嬲襟度急呼邵李招冯郎下马共醉西涯暮

体斋宅赏莲席上得十字

池上雨过芳尘浥池上花开衆宾集回风忽觉翠旗翻倒影真疑彩云湿越浦新粧水底明汉臯遗佩空中拾剪裁似欲烦并刀涴染郤愁翻墨汁根非异种难同调身在後时终独立已当佳丽国三千不羡艳阳春九十桂苦兰辛只自怜桃红李媚何嗟及酒如恋客传不停花似解诗催更急坐看烟盖晴袅袅欲采露房秋戢戢我狂不去当重来鲸饮碧筩三万吸

书蒙翁老先生书画卷後

蒙翁书法天下豪坐惊风雨随波涛有时意匠入幽眇力与造化争纎毫仰观千年俯一世纷纷弄笔皆儿曹书家论定价亦定须识我翁人品高戏将水墨洒缣素如饫梁肉甘醯糟残山剩水世莫覩流落数纸青蒲萄一登翁门遂隔世齿颊未获沾余膏如游神山见石髓顷刻再往不复遭莆田郑郎得宝藏明珠杂佩金错刀摩挲两眼百过读使我涕泪盈青袍三年留玩一朝去久假似觉归心劳泰山东颓日西坠欲往从之中郁陶诗成起立岁将暮空庭短髪风萧骚

戏赠王古直

王郎诗穷人共知王郎书法穷於诗亦知二者关造化学成便有穷相随腰金拖玉自有相安用效此伎俩为长安尘中走仆仆面皮皴皱瘦且黧出门信脚自来往酒醒不记东君谁囊无百钱有数纸码瑙照案堆琉璃问渠宝此亦安用寒不可絮饥可糜渠言俗士岂解此肥肉火酒甘如饴十年远游得奇货恨不归诧妇与儿功名事业付杯酒尚复与子争毫厘世间巧拙各万状看渠非黠还非痴挥毫赠君莫浪喜我诗不是琼琚辞

题衍圣公所藏范尧山水图

高山隆隆石磊磊长流奔湍转深汇杈枒老树生古枝上有悬菌赘成瘣凌兢石路难容车?舟欲渡江无涯骑驴过冈驴脚跛行客关山应苦嗟大行迢嶤剑门远不是天台还阆苑世闲平地能几何万里江山隘双眼良工此画谁与传北人云是范华原风多岁久缣素裂隐隐断墨尘埃间尼山孙子簪缨客坐爱清风洒堂壁平生幽赏几人同嗟我尚抱山林癖岱岳峯高泗水深向来瞻望空至今登高作赋非吾事不尽乾坤仰止心

徐用和侍御所藏云山图歌

何人醉写云山图浮云澒洞山馍糊空明射地日漏影稍觉林树开扶踈平原苍莽不知处忽有细路通榛芜茅堂枕山半阁水卷幔正对前峯孤幽人深居不出户纵有邻舍无招呼低头把卷苦吟讽语暗不辨楚与吴中流棹歌似相答欲断未断声呜呜云多水濶望不见知是沧洲旧钓徒长安六月晴复雨若非尘土还泥涂城中见山如见画刚可髣髴求形模山犹可见水莫涉尺潦岂足容长舻十年旧游忆南国岁月催人非故吾鹦鹉洲前汉阳树此景此诗今有无因君此图意披豁更欲买棹游江湖

题应宁所藏马敬瞻山水图

空堂宿雾衣巾湿展卷看图向庭立高峯巃嵸树蒙葺雨气山光满川湿中有扁舟一钓翁手把纶竿头戴笠欲渡真愁野水昏将归更恐溪风急渠虽不语吾亦解已觉良工竟先入练川老子旧名流三十年来邈谁及今时画工强解事枉秃霜毫翻墨汁舍人耽诗复爱画断素遗缣总收拾向来卷帙堆比山後得此图尤什袭嗟予对此开郁悒如热者濯渴者汲诗成画法两无聊空对西山高岌岌

观怀素自序帖真蹟柬原博太史

吾乡上人老藏真挥毫作字精入神金书石刻世已少况乃缣素随风尘大江东南天万里流落数颗骊龙珍百尺高门若深海腰絙欲入茫无津吴公好古得奇货传借数手来乡邻後堂开扃许坐我展卷故觉情相亲嗟予生晩见亦晚三十六年空复春苏黄二老尚莫覩犹喜未乏前生因向来摩本已酷似昔见其影今其真临池对影不自陋涂抹欲效西施颦愿擕纸墨就几格亟往不避僮奴嗔余光东壁幸不惜且复照我西家贫请君勿返连城璧留待他时慕蔺人

贺靖逸谕德得孙

崑山良田多种玉玉子累累岁仍熟风流雍伯已千年年少玉郎今姓陆陆郎二十清且温太史之子封君孙向来娶妇复生子头角虽殊风骨存锦?绣被光照面气如长虹眼如电清向徐卿坐上看美於潘岳车中见一龄倏忽还再龄渐教能笑复能行已从坐客识奇物更与名家占德星登堂赋诗贺太史人生有孙胜有子皆言有子万事足见子作翁何不喜同年健者傅与陈有孙不逮高堂亲我亲幸健子尚少四世如君今几人白头封君年七十如麟振振螽蛰蛰会看太史得曾孙重见高门车马集

读柳拱之员外严宗哲主事杨应宁舍人倡和和长句戏次韵一首

诗坛森严陞复楯白战雄心气难忍西邻有客兴亦酣睥睨重围目双眕居然地隔如秦越或者神交同白稹故知宫角本谐声复恐圆方不相准向来蹇钝费鞭策已分驽骀谢騋牝灰余万念偶一生腐木经秋发孤菌诸君才力各强健东飞俊鹘西飞隼拟随磅礴共盘旋弱羽真愁向空陨霜天闭门坐不出背拥寒炉曲成蚓强呼冻墨吟小诗力困氷毫如荷盾枯肠夜渴吻亦乾绠短缾空谁为引回首不如年少时满堂坐客夸聪敏韩公道德日已负后山精力空应尽逢场作戏亦偶然不觉诗成为韵窘文章同时不易得三杰古称吴富尹君今并是湖南英乡邑吾犹限封畛闲官未免铅椠累户外催逋时接轸长歌终曲谁使子歌罢独吟还自哂

山水图

鵞溪练色如江色幻出山青兴云白山前杂树岂知名云际高楼不论尺幽泉无声深谷窈下作寒潭浸空碧只应车马隔尘氛但有扁舟系沙侧溪头老渔何处归手持轻橹背斜晖草堂欲到恐未到日暮山云空湿衣西岩两翁共巾屦应在深山更深住南溪芳草北溪花遥指平生钓游处山林此乐予未知褰裳欲去将安之请看坡老人中景只在王维画里诗

周原已母孺人寿诗分题得笄

忆年十五头始笄二十嫁作梁鸿妻自从结髪事夫子每以盥栉随鸣鷄昼行顾影夜照烛举步不出合与闺多情爱笄恐 笄坠举案直与双眉齐夫年七十头总白白髪尚可胜梳鑱郎君宦游得归省会以甘旨充盐虀凤冠珠翟有时降笄也未可抛尘泥戏将拈取示儿道此物见尔从孩提愿翁长健姥亦健鹤形鲐背牙齿鲵更看此物作家宝岁岁分赋长生题

送傅元秀才赴举江西

凤凰巢穴麒麟种奇物常为世倾竦傅生才调出名家一不为希百非冗亦知性质有天解曾忆当年角初总早从书泒得源流复向词宗继支统後来英俊岂易得我已为子神飞动十年远作东南游腹有江山浩奔汹试凌逸气脱尘凡立见孤标谢荒茸翻然赴敌翰墨场百万人中看贾勇会将长策献明庭谁谓一时非贾董未论秋荐与春闱金马玉堂堪接踵晋阳授简辞当习毛义登堂檄须奉有才未免为世用药里参苓方在笼厌随时辈学奔趋肯向乡邦衒华宠古道终教德器成今人只解功名重临岐欲别无所赠颇觉尘襟剧颊壅情深义重极怜渠我语虽多未为氄

送文宗儒太仆还南寺

丰山东面琅琊北官寺临山枕溪侧泉甘石冷花柳香幼出春华与秋色东吴才子洋州裔清比琅玕长数尺锦囊秀句压骚人玉麈雄谈惊坐客谁令散地容渠懒尽有余才供世剧十年溷迹老风尘三载高飞未云极问君何曹似是马丞不负君人自惜知君自抱忧国心岂为承平倦刍枥南方一匹累数金方且按图为骥索州官县吏尽日输营下老兵曾未识书生经济须实用谁为吾民苦区画闻君献纳有嘉言肯避傍人嗔越职朝闻吏部书上考耻以徵催买资格嗟予窃禄本无能误向云霄问泉石

徐春官暮山杂咏分题得蛟溪夜月

蛟溪昨夜风雨恶月光下照溪水浊老蛟照月如照镜郤卷蜿蜒露头角平沙星星石凿凿璇宇沈沈净如濯云烟变灭氛?消只有空明映寥廓广寒宫殿水中开碧海鱼龙天上跃团团桂影落虚圆纵使吴刚无斧斫鳞甲空惊汉水鲸羽毛不渡银桥鹊已看毛骨生森爽顿觉心神向开廓山中杖履不成眠坐待空林纎月落

题陆寛瘦竹卷

江南陆郎瘦於竹种竹城东玉河曲未论千尺势能长刚道两竿轩也足耻随桃李鬪芳腴只共松杉伴幽独茅茨可柰霜雪冷韦布不受风尘辱平生幽赏底须忧爱此清风不盈掬絶胜长安酒肉徒醺花殢月空迷复近从画竹得篆法坐对凉隂刻寒玉终教笔硬可通神且赏骨多能胜肉江左诗翁太瘦生【金本清太仆号太瘦生】墨竹篆书皆絶俗莫言汝瘦不如渠好为名家继清躅

题画二首

霜枯古树秋??枝间老猿罢腾踏戏将长臂扑游蜂半似相欺半相狎冈峦高下路东西由来异类不同栖应怜野径穿花去不作空山抱树啼君不见场中有菓房有蜜共趂园林好风日丁宁慎勿采桃花留结山中千岁实

元猿倦向青林坐声断长空碧云破林间踈网落蜘蛛正向连蜷掌中堕丝轻臂软如不胜欲掣未掣还腾腾极知物性解人意应向画图观世情由来异类有强弱幸是相逢不相虐犹胜虚堂万缕丝无数飞虫挂墙角

画山水

山家住在云深处眼见云来复云去朝随爽气入空山夕变浮岚挂高树蒙茸草色迷东西石路崎岖高复低槿花成篱竹为障中两幽人屹相向芒鞋铁杖乌角巾白头双鬓何缤纷来时似带林霏湿坐久不知山日曛门前落叶仍多扫故人相期苦不早杳霭疑无远寺钟喔哑忽有中流櫂危桥雨过苔应滑後圃花残人未老若耶云门未可登天姥匡庐梦空到乾坤浩荡真无极诗话一灯青未了絶胜王郎兴尽时扁舟载雪山隂道

画禽

高栖野雀低飞燕长在峯头与溪面竹鸡啼彻雨初晴山脚泥深路如綫崖根老树回余青树间双鹊闲无声只应识得山中乐无复人间送喜情

又

天风夜号山木折石上饥禽啄乾雪忍冻寒鸦得并栖数声啼落前溪月银塘波冷双鸳鸯忽忆春风苹藻香鶺鴒似解游人意碧水清霄路共长

怀麓堂集卷八







卷九

钦定四库全书

怀麓堂集卷九

明　李东阳　撰

诗稿九

七言古诗

马博士所赠王少参剑阁图为少参子公济进士题

岷岷山高连剑阁峡门中开如鬼凿盘涡溅沫纷欲跃石势迎流鬭还郤驱车入山山路恶水行孤舟陆双屩古来蜀道难於天信美不及还家乐挥毫作图图者谁东吴老翁生好奇胸嶓万壑笔三峡或有神助非人为昔从此地值奇客直以赏识酬心期江山无情岁月改头白再往失路岐王郎年少今已壮仰睇丹梯隔青嶂遗缣断墨空尘埃我已为子神悲怆酒酣作歌歌始放我怀崚嶒声跌宕君不见江风卷地山蹴空谁复壮游如两翁

送周原已院判之南京席上得别字

金陵山水真奇絶我昔南游遍车辙归来梦想隔尘埃翼未高飞肘先掣与君有约各分署三岁两曹惟一缺羡君此去若登仙欲往不得心内热如遭炎蒸坐深甑拟踏隂厓啮寒雪君今况得故乡归我是北人犹爱说停君酒杯听我歌我歌未终君暂辍折桂桥边衣锦行雨花台上登高节古闻骑鹤上扬州得未为艰失为觖太常陈卿我同志官府神仙非滥设因君寄语须自珍莫道玉堂天上别

题画送武陵杨处士

洞庭湖西芳草新武陵溪南花满津山深水曲不知处燕语莺啼春复春红尘昼断车马迹时有松风扫白石三尺孤琴一老翁布衣芒屦无人识君来远作长安游君去还归溪水头山林锺鼎各有分俯仰乾坤安所求

赏花夜归图

江南三月花满城城南城北堪游行马啼冲晓踏春去日暮归来空复情溪桥系马纡春步緑遍苍苔旧时路醉眼低迷杨柳烟春衣坐湿蔷薇露重门曲槛花隂隂李径桃蹊深复深手持红烛候归路应见儿童知赏心赏心自少今已老每忆花枝被花恼寄语高林宿鸟知明朝莫更催归早

邓程番遗爱图

贵州有府名程番天子命置新流官邓侯佩印出九寺五马遍历千漓岏诸夷异姓十七种始识汉节瞻衣冠喜有锡赉怒有罚顷刻号令随毫端坐令府藏足贡赋野少刦掠无饥寒邓侯去郡民拥道力挽飞櫂回奔澜舟行欲动掣不动咫尺如度百丈滩攀辕卧辙古亦有夷夏之治孰易难谁图彩笔遗氷纨彼夷之酋宋与安侯名去比雪山重远道未觉行囊单侯今出佐六州伯舍舟跃马复据鞍明年持此向齐鲁应有东人为聚看

麦舟图

江东故人半零落江头石郎泪双阁三丧未葬家苦贫举世今无魏州郭睢阳范郎方少年相看不语意茫然江舟载麦五百斛挥手付之如一钱归来侍立庭闱畔白髪闻之为一莞亦知父子本同心若待庭趋嗟已晩君不见庆州饥民曾告荒使君自发常平仓

四禽图

樛枝老树幽岩里山鹧双栖掉长尾高鸣俯搦势不停似向春风矜瓜觜山头锦鷄金作冠身被五采成斑斓远从红日霁时见更向碧山深处看人言此物真絶特同是山禽不同格休将緑水照毛衣只恐桃花妬顔色

又

空山雨过枇杷树黄颗累累不知数金衣公子正多情惊堕金丸欲飞去海榴花残红子新沙上鳬鷖来往频每从水浅花深处遥见隔花临水人山禽关关水禽语脉脉幽期似相许莫负天晴日暖时一春江上多风雨

又

碧林红叶惊飞鸟江上秋风下来早雁去鸿辞烟水空蒹葭落尽芙蓉老原头鶺鴒如有知应怜岁暮得同栖枝间戴胜声不住应忆春园初降时山林动物各有托野雉分明出丛薄见说丰年少网罗低飞不及高飞乐

又

江南山深冬日?湖氷无澌湖水满幽林晚径断人行落尽梅花春不管山荼花发争芳菲翠翎蜡觜相光辉烟生锦屿寒犹恋雪满银塘夜未归踈林落羽纷零乱回首青霄各分散溪上鸳鸯独有情春来冬去长为伴

狻猊图

狻猊何来自西域黄金为睛铁为额回头一啸长风生万骑千人杳无迹云岩雪窦深如许冒险穷幽始能得胡儿养得性气驯远向中原贡王国县官给驿天使迎圣主亲临赐顔色朱笼铁鎻红氍毹诏许深居苑城北苑中百兽安足论虎豹闻之皆屏息先朝旧物尝有此白首中官说宣德只向人间看画图嘉名剩有儿童识周王有道百度正虞帝无心七旬格自古昇平乐事多讴歌亦是词臣职

柬陈玉汝

吴杉制器五尺强棬如胡椅长如床方藤细簟曲木枕意匠颇觉吴工良高眠稳坐两不妨坐非箕踞眠非僵由来万物各有用一物两用无遗长夜来我在元龙宅醉卧此牀呼不得归来展转不成眠梦想犹疑在床侧吾家老父年七十此物何由置堂室只因为乐胜潘舆恨不可怀如陆橘平生有口不惯乞与子在情宁在物正是黄香扇枕时高堂待此无蒸郁

观画兰有感作【时林主事俊张经历黻相继谪官】

春风吹香出芳林丛兰开傍西岩隂几回欲采意不适路转溪回山更深虚堂披图对幽襟忽如揽衣度崎嶔杏坛尼父去已远湘江屈原空独沈我方挥弦坐微吟微吟未成日将晩氷霜欲来侵九畹兰兮兰兮竟谁管

刘道亨编修双鹰图

大鹰昂头小鹰俯杀气森森动林莽朔云卷地尘不飞万里乾坤同一睹野风萧萧日将暮罢猎归来势犹怒独向林间振羽毛空山落叶谁能数平原纷纷走狐兎燕雀之辈安敢侮纵使长饥不附人须知特立难为伍海东青去已多时塞北赤毛生更稀郅都城在余荒草刘表台高空落晖画师好手亦无敌酒酣健笔疾若飞霜毫素练出髣髴金眸玉爪生光辉翰林主人负奇骨虽有搏击无由施会看竦翮入霄汉不与凡鸟争雄雌

外舅成国朱公寿六十

金陵城阙蟠龙虎老将提兵旧开府由来家世本公卿亲得君王赐圭组锦袍玉带明琱戈坐镇四野无嗔诃已看锺阜山增重复遣长江水不波清油幕拥旌旗盛细柳营闻笳鼓静民歌清净曹平阳身系安危郭中令江草江花春复春华堂丽景逐时新端阳节後凡几日寿俊图中第一人【时南都诸公卿有寿俊会图诗】玉壶贮酒玻瓈色红裀簇地麒麟织于氏门闾有子孙平原庭舘多宾客缁衣武公元好贤鄂国将军不爱钱聊将书卷度长日肯买歌儿供暮年嗟予旧是通家子塞雁江云意千里愿公眉寿比冈陵永作干城镇南纪

题画

平川雨溢波不流两车渡水轩若浮车轮载重轧巨牛牛力尚可行人愁後车在水前在丘欲进郤顾且复休山途野店阻且修日云暮矣不得留胡儿健马双络头肩载糗槖无戈矛得非遗寇居边州或者俘获随官邮穷庐不作风雪囚道路虽险无离忧圣朝有道锋镝收胡我赤子非仇讐谁哉更起筹边楼

又

风林不定惊枝袅上有修翎两山鸟溪边独鹭短丝垂影落晴波秋淼淼鸳鸯鸂?似争春锦毛绣翼相鲜新寒乌数点寂相背颇学山翁避贵人山鷄两翼花如剪未胜鵞羣娇宛转曲水亭前路有无黄陵庙下湖深浅穷崖老树猿倒悬彼何色者白与元山中麛子未生角错立不知谁後前世间飞走各有性诗人自古歌鱼鸢莫将藻绘作物假此物自是无声篇

观泉图

空山落叶无人管长林苍苍秋日短飞泉百尺堕空蒙下注寒潭作清浅淅沥如闻带雨来飘摇忽被风吹断忆向山中初听时乍近郤疑身在远幽寻僻探始得之毛髪萧骚不容绾鹦鹉江洲竟趯翻匡庐瀑布谁分剪世间奇胜自有地应恨入山来已晩十年双袂京尘满亦欲相从为一浣安得图中二老翁芒鞵竹杖长为伴

东山图

谢公昔卧东山麓山中无日无丝竹美人笑捧如花顔饮酒赋诗欢不足古来同乐必同忧公能不为苍生谋征西司马亦何事犹使桓兵窥上流贼兵在郊公在墅天下江山个中睹老温病死强秦奔一代功名荷天与太平宰相固云云清言非罪还非勲四郊多垒一身乐吾忆冶城王右军

米元章拜石图

南州怪石如奇士士有好奇心欲醉平生两膝不识地石也受之无愧色着袍拥笏当石前礼而不荅貌益?呼为石丈丈不语囘视诸峯尽儿女当时观者笑且嗔眼中见石不见人嗟君好洁已成癖无乃冠屦沾泥尘古来玩物必丧志况尔物役忘其身惟石岩岩瞻赫赫一州虽小宁无民宋家只合米博士谁遣出刺无为军君不见汉家留侯拜黄石石亦可拜不可昵千载英风石并高犹怜误落神仙迹

谢谢方石石镇纸

风檐细楮飘如叶恼乱闲愁千万叠试将觚石置我前坐镇浮浮成妥帖谁其赠者方石翁瘦骨与石将无同石形可碎理不曲此语吾传东海东向来遗我枰棋制规石为圆岂翁意亦知此石如此心不谓心同肯予致我家娇儿不解事径往取之如剧戏仅辞涂抹向诗书岂有规模守文字古来问学须磋磨要令平直无偏颇觚哉觚哉久不见摸棱之辈何其多愿儿宝石终比德慎勿委弃墙东阿还持此石问汝伯别有矩彠当如何

张东白惠椰壶走笔代简

岭南椰实高千树大者如瓢小如注良工斵剔成形模外实中空寡疵窳青金为饰坚且良磨砺圭角藏精光谁言曲直异从革二物相成岂相克青黄竟作牺尊灾污抔古矣非时哉有容耻与升合校无垢频经洗涤来翰林人物西江老退食开壶日倾倒擕之赠我不自惜人好更看壶亦好我虽强饮不满锺愁城百尺难为攻先随俎簋作时荐後许盘筵为客供覆杯断饮亦未易独有夜戒无终穷

悼鹦鹉一首东阎允德吉士

翠笼高絓层轩举中有珍禽解人语顾影频回席上灯梳翎郤避檐前雨左旋右转百态足忽见昂藏为伛偻声名价重出比邻婉娈情多向儿女耳娱目翫能几时珠沈彩碎随尘泥玉环不系芳魂住绣闼犹疑晓梦迟应怜握粟不自饱吻渴肠空谁得知虚令宾客生顾盻顿觉楹障无光辉忆昔擕来陇山客万壑千岩几朝夕都将妩色慰多愁转使欢声成太息因思异物难豢养颇似奇才遭挫抑君不见盐车千里驹长饥至死无人惜

悼竹

园南旧植千竿緑高者如墙大如屋风狂雨急墙屋翻干折丛低共倾覆忽惊舞罢鸿门会怒斗纷纷碎苍玉复似骊山坠石余数百书生葬阬谷初疑凤羽堕当空更讶箨龙身在陆翠落琼飞不复完顿使泥沙污人目忆昔新移近水隈瘦骨棱层不盈束晨浇恐被风日燥晩护幸免霜雪酷十年长养成亦艰一旦摧颓势何速我时夜半惊水至崛起仓皇问僮仆彼騃不识人意劳只顾囊衣与甑粟观里桃花何足论堂前柟树犹堪录无家更欲买山林有径谁当伴松菊前轩好竹只数个颇觉幽怀看未足春来拟欲探萌芽苍苔慎勿迷芳躅

重修黄鹤楼

黄河水落黄楼起彭城城东土胜水彭城郡守告成功蛟龙失势苍生喜朝来暮去亦偶然不似元光歌瓢子酒酣乐作赋者谁共说彭城好兄弟郤从忧患着声绩千载信之为赋史近闻河伯渐失职直下彭城更东指县官水卒徒自劳宵衣南顾星轺驶是时刘守当郡寄仰视兹楼半倾圮当庭一叱百吏随木石排空屹山峙东垣土色象中央克制生成或其理轩窻开敞天日霁百里江山皆席几清朝燕贺多词客谁复赋之如辙比徐山高高徐水下万古乾坤奠周砥何年驻节许重游还为山灵豁双眦

借榴一首赠方石

桃溪老人爱花树家在万花溪上住白头重入紫薇垣官舍今无种花处买花不识城市途园中看花非我徒画图剪彩尽成幻空有爱花犹故吾吾家海榴四五株意欲借之如借书自言花借不在好仅取数尺青扶疎墙根老枝不盈掬欲借真慙少粧束风披雨浥渐成隂纵遣无花看亦足城西官陌无尘埃呼童把送休迟徊花根岁暮幸勿返还我诗逋十韵来

题黄子敬编修所藏登瀛图

编修黄子敬家藏瀛洲图吾外舅蒙翁三跋在焉盖子敬之先公为翁同年进士而翁又其郡大夫也予刻类博稿旧草中得二跋叹遗文不可尽见悲歌当哭於此有不得已云

晋阳城上龙乘云日角照地成龙文大开文馆集贤俊幕府诸僚才出羣层楼儏阁丽霄汉左图右史穷朝曛瀛洲万里入平步俯视人世皆尘氛龙飞上天御八极十有八人为羽翼庙堂台鼎何足论半是凌烟画中客晋阳一家家化国回视门庭为国敌尽将文学变戎功谁办河汾太平策纷纷世上功名徒至今摩画瀛洲图衣冠犹存岁月改粉墨散落随江湖翰林黄郎家在莆莆翁史笔令董狐由来词翰类博奕人道我翁多相谟愿君宝此为故事黄阁清风无世无

刘户部所藏张汝弼草书

南安太守东海翁归来两袖乘天风眼前万事不挂齿睥睨六合称书雄横挥直扫百态出或舞鸾凤腾蛟龙一从篆隶变行草世间此艺难为工自言早学宋昌裔晚向怀素逃形踪公孙大娘不识字物艺乃与书法通顔家屋漏古钗脚纵使异法将母同古人逝矣不复见此翁岂在今人中江南纸价几翔踊白金彩币随青铜家藏万纸付儿辈谁谓此翁归槖空何人爱者司徒公旧得此卷来吴淞愿公宝此勿轻弃留看书舡夜半虹

送李惟正主事使淮

淮山苍苍入烟树中有东曹旧分署郎官捧檄下层霄疋马暂从沙上驻漕舟百万如屯云材官武士纷成羣榜歌调苦隔溪听筹唱声高半夜闻向来书簿何胶扰郤道郎官爱文藻烛底寒更梦短长笔端余兴诗多少古来王事贵驰驰壮夫岂必雕虫为休言玉郎冲星夜不及琼林宴月时

左阙雪後古栢下有作

长安城中雨成雪退食冲寒过东阙苍然古栢势横空数尺盘拏成百折玉龙战罢纒碧绡流涎喷沫疑不飘仙人掌上露初冻五老峯头氷未消飞花拂面吹还转步屧穿林印犹浅鹤氅衣轻动欲翻水精帘重寒初卷风骨昂藏夐出尘俨如佩玉抱长绅须知世有後凋质元是仙家不老身

画马歌

唐家内廐多飞龙五花队簇金芙蓉奚官引鞚供饲秣退朝牵过明光宫丝绳百丈鎻长柱宛转雾鬛随风尘银牀玉缾汲宫井俯首下饮如渴虹气喷为云血成汗意象矫矫腾高空当时监牧最得宠襁褓小儿皆録功丹青画史极摹状尚以骨肉分雌雄空将盛事作粉饰万骑不到三川东千年粉墨出旧谱乍可髣髴开元中今皇有道华夷通歛武不耀兵戈锋只应神骏饱刍菽长在天闲十二重

送仲维馨院使还淮南

双环杂佩揺丁东少年通籍明光宫每逢天子赐顔色长与大夫歌退公旧悬腰带黄金重新送宫壶白露浓人道相如归昼锦谁言张翰忆秋风秋风未动江花老思向东原赋春草千金宁为买书贫万事不及还家早巢中健翮长双成镜里慈顔看转好况当朝省盛才贤且向山林乐熙皥淮南江北湖水傍门前绰楔高如堂旧书旧隐故无恙某水某丘安可忘采将芹叶思君献斫得江鱼念母尝我亦临风惜分手碧云高处望回翔

苦热行【辛亥六月十七日】

炎天火炽金初?赤日南行到南陆谁将槖龠鼔洪炉熇气长嘘满川谷高云当空屹不动大者如山小如屋渴虹下饮溪无言野雉成蛟入藏麓重波煮海石欲烂鬼斧赭树山应秃玉堂去天才一蹴不见刚风起鸿鹄人间路局骐骥愁万蚋千?竞喧逐极知寥廓是仙游始信祝融真吏酷我时掷笔出史局十步天墀九回躅暂辞书簿日纷纭岂免冠屦相缚束骑行扇拥且莫当道有頳肩随赤足归来岸帻高林下旋汲清泉漱寒玉烦心展转不得眠中夜起坐呼僮仆安得大瓢水一掬顿洗歊尘三万斛

题清明上河图【上有先提举跋】

宋家汴都全盛时四方玉帛梯航随清明上河俗所尚倾城士女揭童儿城中万屋翬甍起百货千商集成蚁花棚柳市围春风雾阁云窻粲朝绮芳原细草飞轻尘驰者若飇行若云虹桥影落浪花里捩舵撇蓬俱有神笙歌在楼游在野亦有驱牛种田者眼中苦乐各有情纵使丹青未堪写翰林画史张择端研朱吮墨镂心肝细穷毫髪夥千万直与造化争雕镌图成进入缉熙殿御笔题籖标卷面天津一夜杜鹃啼倏忽春光几回变朔风卷地天雨沙此图此景复谁家家藏私印屡易主嬴得风流後代夸姓名不入宣和谱翰墨流传藉吾祖独从忧乐感兴衰空吊环州一抔土丰亨豫大纷彼徒当时谁进流民图乾坤頫仰意不极世事荣枯无代无漕运参将郭彦和镇苏松时有巨舟张东海名曰海天一碧为赋长句

将军昔镇东南纪独驾楼船向江水天光荡漾海微茫一碧乾坤秋万里画椽绣阁高如堂朱帘緑浪相悠扬鱼虾不动蛟龙喜笳鼔无声歌吹长杜甫恍如天上坐坡老休夸海中过云影真疑锦绣开汰痕莫击琉璃破巨鳌戴山空崔嵬阳侯撼地无喧豗凌风不作苏门啸泛斗还从汉使回君不见清淮上与黄河接中有漕舟千万叶将军亟去来勿迟圣朝正值河清时

三寿图歌

监察御史祁门谢廷献得南极图寓归为父封君寿请为长句时其伯叔父皆在焉

何人妙作南极图极星晃耀当南狐化为老人长骨颅翩然凌空一鹤孤刚风为举云为扶俯视六合皆泥涂下有二翁仪貌都仰天翘首若有呼仙凡异路心则孚颇觉殊相非庸夫茫茫尘海难乘桴谁更有人如此夫新安谢氏黄绮徒伯年七十顔不枯绣袍白简高帽乌如星有芒鹤有雏封章帝降来江湖李也与翁同范模布衣韦带相萧踈禀形锺气非二初情深不间尔与吾此图此景世岂无持以髣髴犹其粗郎君得此踰瑶玞身立玉堦入金铺南飞一曲酒满酤恨不举翼如轻鳬当筵索笔徵诗逋鲁歌三寿理不诬五星作赞後有苏吾才不能奈此乎

题夏仲照墨竹横卷盖陈缉熙先生故物也

崑山夏老能笔耕开云种玉看崝嵘千条万叶入霄汉世间艹木空有名来持琅玕叫阊阖坐使燕石无光晶北人贵竹如贵玉直以高价酬丹青衡开文幅直踰咫不见枝梢见根柢恍疑湘浦推篷行?雨惊飇过双耳九疑山高望不极影落洞庭清彻底灵籁时来天乐风钓竿不动珊瑚水珊瑚水冷鱼龙藏此翁一去魂茫茫江山有神故物在环佩无声凉夜长东吴老子图书散南国诸生思未忘重向玉堂修竹谱须将僵竹记篔簹

送张侍郎文渊区处哈密

文皇御极开西裔坐使诸胡作藩蔽哈密王封最长雄锦袍金印华文字百年职贡输玉马所贵在诚非物贵有番土鲁夸狡强讐深怨结镌肝肠攻城夺印掳王毋愤叱敌兵如驱羊叩关诉吏急水火羽书夜报惊朝堂先皇赫怒将効力降勅切责昭刑章渐收残兵住甘肃官为造屋颁衣粮部长哈尚秩分阃薪亦可卧胆可尝旁邀八卫合万骑复仇雪耻还封疆孤居城角自侦逻兵力虽弱志足伤番来结盟驻城下哈尚下城如下马当时料敌无柳浑又见孤身横艹野十年辛苦一朝失顿觉雄豪气喑哑诸人琐琐安足论身是中朝拜官者令皇驭世九宇清彼番悔祸来输诚归城纳印贡异物氛翳歛退回光晶圣朝有道继絶世复以故爵称嘉名番兵习贪再挑衅掠取万马归空城城危兵衂卫不守逆顺翻覆相亏盈皇威载奋若雷电勅遣兵卿下前殿轻裘缓带随肩舆不用金鍪拥铜面筹策胷中兵甲生指麾坐上风云变不愁跋涉经秦陇几惯驰驱历周甸直省辞家世所难临岐解螫人皆羡甘州城外河周遭玉门关上氷山高营平图略本常事定远功名非彼曹空庭捣穴岂不易可忍赤子涂脂膏闭关郤使法亦有重念王业经营劳根盘节错器亦利古来经济须人豪君行万里慎自爱莫待春风吹战袍

题画

谁家结屋临山水水阁山亭两相峙卷帘岚气扑衣来侧耳松声半空起回岩掩树无东西堕溜平田高复低溪鱼直下不受饵林鸟惊飞还暂栖幽人只爱山中好有脚不踏长安道懒为花开数出游犹嫌叶落频教扫城中赤日飞黄尘此景此图空可人朝来一雨差快意欲驾扁舟江上津

学士栢

翰林後堂有二栢竹岩柯先生所种也东阳承诏受业今三十年栢已郁然而先生弃诸生久矣间出题课诸吉士戈阳汪俊抑之有一日百匝行树底之句怅然感之因衍为一篇以识不忘

我行树隂日千匝雨叶风枝自萧?惟有诸生识我情傍人不解空嘲狎我见先生种树年我身尚短树及肩枝蟠江山地可缩手干造化天无权琼台翠阁何森爽院柳庭花敢争长芘?长留六月隂盘回直与孤云上材堪五凤难为用根到九泉终不枉零落青袍几故人琮琤玉佩空遗响当时院长文安公柯亭刘井相西东百年遗爱岂独此此树欲比人中龙树犹如此我何似已愧斑白非儿童名收榱桷有先後寿比金石无终穷下堂再拜想顔色仰面正拂长髯风

竹林七贤图

中原胜地衣冠薮魏晋风流动人口竹林有客称七贤千古闲情一杯酒应从晩岁看氷雪不向京尘醉花柳霜枝入鬓助萧骚风籁鸣弦和清浏官曹懒入步兵厨琴调谁传广陵手堤防不为此曹设极目颓波正东走魏国江山晋版图林泉旧迹空回首山公雅论终无用余子纷纷竟安咎新亭洒泪复何人将相徒悬印如斗丹青点染半形似遗像犹烦辨谁某长歌吊古意茫然九原有作君知否

雪用坡翁聚星堂禁体韵

尘沙压尽园无叶一月长安三见雪登高望远极空明天上人间两奇絶吟髭欲捻氷先断冻指未动弦应折轻怜衣袂逐风扬浅讶屐痕随步灭西冈径滑猱难度北海波寒鳌未掣真疑地骨高比山始信天机织成缬宁将巧技争图画且胜高谈霏锯屑倏前忽後同积薪乍有还无不盈瞥神游隔世虚劳想妙入忘言谁解说岁寒交谊转寥寥独有庭松如屈铁

钓鱼图为叶司徒公题

两舟同行如结邻两翁相对各埀纶丝长水远意不极俱是江湖闲散身倏无忽有时交诧咫尺烟波不相借稚子牵丝似有情前村问酒先论价江淮以南罾罟多潇湘向上皆风波公家正住鱼龙窟我兴郤在沧浪歌沧浪歌长秋日短野水寒天迷近远酒醒高堂看画图黄芦瑟瑟江风满

牡丹孔雀图为琼山岑生作

海南风日暄且妍牡丹花开如火然花间孔雀双旖旎似与植物相矜怜奇毛昼炫日五色下照清潭影千尺栖息应劳择地心盘旋似惜冲霄力江花涧艹秋复春风翎露翼空缤纷已看翡翠让光彩复道鶢居非我羣眼中世态争好丑此物於人故非偶衣锦先凭戏彩身射屏正得穿云手北人见画复怜才此花此鸟何奇哉上林剩有梧桐树拭目看随紫凤来

送平江伯陈公总督修河兼柬刘都宪时雍

黄河西来忽东决张秋旧堤先受啮奔波赴海势不停百里漕渠一时泄官舡贾舶如山壅河底沙乾日欲裂九重南顾回舜瞳三命中朝持汉节陈公旧是恭襄孙奕代簪缨万人杰争夸将种非凡材复道家传有真诀兵符夜檄鲸鲵走将令书驱雷电掣指挥能事天地回坐计功成同解结时方六月霖雨多地苦沮洳况炎热民穷到骨声彻空忍使鞭笞汗成血极知国计须元气乍可因时治症噎比闻水发舟已通暂遣丁归待农辍三犀永作洪涛镇一蚁不溃金堤穴古来大事当远图岂论竹头兼木屑惯从前史监兴衰已听高谈能激切湖南中丞久奉使颇觉忧劳成耄耋因公寄谢平生交自愧官曹容逸拙

四禽图

鸜鹆色不如鹦鹉强向筵前学人语网罗西下陇山空毛羽虽佳不如汝铁衣金觜双雕楹世间无处无弓缯试听内苑笼中语空诵弥陀六字名

又

珊瑚出海海见底谁掣长竿临海水黑风驱雾卷冥蒙化作禽飞向空起北人未熟南禽名岭外方言如鸟声由来珍异非国宝须识君王郤贡情

又

金堤柳色黄於酒枝上黄鹂娇胜柳歌声宛转色娉婷种种春光无不有春来何迟去何速回首红顔忆骑竹急须擕酒听黄鹂莫待杨花眯人目

又

春山泼黛青淋漓山际春禽双画眉山光物色两浓淡苦欲问春春不知古来尤物皆成怪谁遣山禽入图画西京京兆今不归林郎为了风流债

题鱼

安成刘郎家画鱼意遣素练澄江如长安屏障半不虚谁其好者彭中书手提钜轴寻丈踰低撑侧挂妨我庐风轩露坐方卷舒赤鲤忽跃来庭隅扬鬐奋鬛当天衢波涛脱尽势欲孤独立似有神明扶桃花浪暖三月余咫尺变化还须臾雷车昼击电夜驱前驺後从何纷拏鲂鱮拥卫鱣鲔趋左引鲨鲦右鳜鲈回头下顾若有呼琐琐之辈真台奴水有菱荇岸有蒲倏忽隐见如有无冯夷海若空睢盱翻若粪瓠遭泥涂昔当洪流在唐虞微禹赤子其鱼乎达人大观无古初清浊奠位分堪舆天飞渊跃理不诬彼泼泼者如斯夫文江不与龙门俱其上或有银潢瀦锺灵毓秀信有诸中书令祖风骨殊鳌头望重冠蓬壶散作霖雨苏焦枯鲸飞天上游帝都瞬息岁月同朝晡鳞宗介族多簪裾中书亦是瀛洲居烱如骊龙生掌珠如麟有角凤有雏共为周瑞环郊郛予生少作龙门徒临风感事重郁纡此祖此孙情所於翩然对此兴欲徂岂谓城阙非江湖碧海思掣青珊瑚挥毫对客非故吾鱼乎鱼乎嗟此图

题鴈送邓宗周宪副

黄芦??鸣秋雨北鴈南征度江渚羣分旅逐各有情侧晲回看似相语啄者自啄飞者飞忽然长叫入斜晖片时残梦断还续千里关山归未归谁令岁序多反覆转使道途成骨肉水有菰蓴原有粟犹胜鹪鹩一枝足我家旧在湘江东十年秖住京尘中送君无限思乡意昨夜南楼闻朔风

送徐复斋还宜兴

徐翁来自江东南乌纱白髪风毵毵登堂拜兄报弟礼满坐和气回春酣兄酬弟劝杂乡话吾辈之乐乐且湛吾宗老稚数百指或有囷积无储甔杜陵破屋随长鑱万间广厦犹空谈范家义田久不置比郡尚觉仁风覃少年慕古老亦谙况有禄俸余温甘兄才庙堂足经济弟力自与田园堪分田命仆课耕获笑指庾廪高巉巉留餐岂止树间饭斛赠不待囊中探坐令骨肉异涂路饥者有食寒者褴遗泽犹应溉枯涸清风断可驱顽贪弟为遗叟居江潭兄为元老峩冠簪始知吏隐各有乐俯仰不愧三才参翁年未衰筋力健水可方艓陆可骖明当报成向兄贺大笑共吸鲸杯三

怀麓堂集卷九







卷十

钦定四库全书

怀麓堂集卷十

明　李东阳　撰

诗稿十

五言律诗

傅曰川席上赏菊得朝字

野色自萧条幽斋共寂寥崩栏将石护细竹引泉浇地僻应稀到情多屡见招留连更何日烂漫是今朝

哭张行人睴吉

十载同年泪因君更满襟辞家万里远忧国二毛侵病减郎官俸贫挥使者金平生冰雪操弦絶为知音

题许廷冕职方画

路转循冈背桥回傍水根幽人不到处茅屋自成村浦树经秋落山钟向晚昏偶然一携手相与倒芳樽

闻捷

戎马三秦外风霾百越间捷书连日至恩赏一时颁虎将行班旅龙姿坐解顔相逢罢惊喜辛苦说关山

桂轩

小树入西园虚庭风露繁细香萦驻屐清影傍开门永亱幽人梦清秋素女魂此时俱寂寞醉醒各无言

哭舍弟东川五首

树好连枝折身危半臂存乾坤几时梦骨肉一生恩寂寞空残话苍茫有断魂哀鸣时自触痛极本无言

其二

慈母嗟何及三人瘦汝强提携成老大辛苦竟摧伤世事翻今昔悲歌逓短长向来门户托回首意凄凉

其三

坐客嗟王济诸兄爱孔融科名须尔辈孝友是吾宗弄笔时挥洒论经或异同羽毛看渐举摧折向天风

其四

江湖为客地舟檝傍亲行覊旅看顔色仓皇数驿程南乌怀夜匝北雁望秋鸣却望天涯草萋萋春自生

其五

束卷朝仍出移灯暮始归病余心力在路隔死生违南国诸生去西邻旧主非向来车马地一过一沾衣

哭舍弟东山十首

四海惟兄弟三生忽梦魂乾坤身独在肝腑义俱存割絶翻成恨欢娱不是恩此情终类激天意故难论

其二

乳哺生前恨形骸死後身【先孺人弃世时东阳十岁山四岁川仅两岁耳】弟兄吾最长骨肉尔俱沦愉色难供养浮名不慰人後生虽可念渔猎恐伤神

其三

恸哭三郎逝凄凉二载过我心方抱棘汝泪复悬河齿为唇余冷哀从乐处多【山婚时追念川弟哭不絶者数日闻者嗟叹】犹怜梦中句声断不成歌【山未死数月晨起告予曰山夜梦送别川弟作诗一絶予默然不应时山已病意知其不祥也其诗曰岐路悠悠岁月賖风霜萧瑟最堪嗟送君此去须珍重何日何年得到家後予亦不复省忆族兄经能记之如此云】

其四

婉娩承顔日居然意不违眼昏常剧泪身病不胜衣药裹经春断书声入夜稀旧时趋走地寂寞少光辉

其五

古人称一乐此意极怜渠喜色偏依面微言或起予肝肠中断絶日月几居诸羡杀原头鸟相随鸟不如

其六

尔生虽弱弟遇我若严师不尽平生话终惭死後知在囊时頴发於道亦濳窥愁絶西堂梦思君不为诗

其七

义重潘夫子三年授一经在生心感激埀死语丁宁【山病甚恒自诵曰吾负吾师比死犹云云不絶】孝义闻遗轨文章见发硎王生亦呜咽哀诔忍能听【山死时时用使其同学生王佩致奠王哭甚恸且哭且诔坐客无不恸者】

其八

娶妇虽成寡传宗幸有儿向来三月仅【山死时其子亚孙始生三月】已是百年期婉娈仍多病存亡恐未知我心逾第五仓卒敢论私

其九

骨肉仍多病三年血涕流【甲午正月川亡乙未十月岳氏妻亡丙申五月山亡】我身犹剧病亲老更禁愁薤叶偏多露荆花亦自秋牛眠恐未稳匆迫重为谋

其十

命也嗟谁及悲哉秪自伤万端皆触目一日几回肠晚岁归揺落幽魂堕渺茫诗成意不极身在恨难忘

中秋三忆

旅宿长安夜归期已隔年斋灯独自照禁月向谁圆冰蘖郎官操风霜使者权此时清不寐锵佩想朝天

右天锡

迢逓东楼月清光似去年子应长閴寂吾亦念亏圆性癖从书卷愁多付酒权隔城钟鼔尽空望泬寥天

右士常

美酒登楼夜芳秋折桂年馨香花自发藻镜月虚圆出处贤人义阴晴造化权世间无李白谁与问青天

右时用

次汝学地官韵送民表还治望江二首

缧絏孤身在风尘两鬓余福寜非塞马殃已分池鱼载覩虞门辟终沾汉网踈悲欢意不极临别但踟蹰

又

十年盃酒後早已壮夫为肝胆竟何托萍蓬非我期旅灯愁絶夜江雨梦醒时脉脉云霄上含情欲语谁

雨赴文明席偶成

雨带青蓑湿风将折角低幽期吾不负旧路此俱迷书到劳僮仆泥深仗马蹄茅檐日未短犹及午时鸡

斋居和亨父用杜韵二首

禁直居仍限篇章意屡沾虫鱼开素帙灯月乱踈帘旧事逢人说新交与岁添扬即犹抱寂吾亦爱吾濳

又

静坐拥寒氊思君欲废眠书筒忽东遣诗檄已西传茗盌流春雪琴声响夜泉旧堂簪盍地梦醒不知年次韵寄沈亚参时阳并柬戴宪副廷珍二首

闻道南台凤西飞共一林旧游经岁改别恨入江深迢逓秦关路驱驰魏阙心两乡书到日灯火共开襟

又

二月无花柳春寒尚满林倦看书屡废愁酌酒须深廊庙贤臣业关河壮士心故人俱在远谁与豁吾襟

送茹知县玉之新寜

乾坤三峡水今古一奇观老觉襟怀壮贫嗟道路难栈云朝拥马巗树晚栖鸾万里峨眉月青天尽处看

题倪云林画次倪韵

江云乱人目江水緑人衣苔雨疑将湿林风听渐稀吴侬歌竹送越客采菱归不见沧洲老垂杨拂旧矶

送陈同年直夫还南京御史

北阙新恩命南台旧法星九违燕草碧三见蒋山青卧病闻安石还家忆管寜平生激扬志未合老沉冥

其二

君来方苦旱君去复穷阴畎亩苍生计关山独客心夜灯愁易尽秋鬓老能侵总道为官好驰驱恐未禁

其三

病来缄口坐今日为君开事忌於名近身寜与世猜凤麟终瑞物鹰隼亦?才毕竟将安作凭君次第裁

偶过匏庵见东轩成留壁上

吏静真成隐居然市作郊罅墙深嵌屋危树巧安巢竹老穿篱过棋清隔院敲一枝如可借吾亦系吾匏

次韵寄答若虚提学

江水四千里忆君情许长看花自开落阅世几炎凉病觉衣裳懒官嫌笔砚忙诗坛鏖战力再接恐难当

春雪

两旬三见雪雪意晚何浓照夜不知晓入春翻似冬拥寒愁破被试浅得孤筇却作东郊雨犹堪慰老农

种竹

剩买城中地多应为此君凉生别院雨緑满後溪云秋至不改色梦醒时一闻?居或未免聊尔洗尘氛

中元谒陵遇雨二十首

月暗城鸦晓风凉苑树秋陌尘红不动山雨翠初浮桑柘村村路鳬处处洲时方重王事吾亦爱山游

又

胜国遗踪远荒城旧筑存堞云随鸟尽壕雨带沙浑塞马空南牧霄车竟北奔中原今一统佳气绕乾坤

又

别苑连城去膏腴百万畴剩栽宛苜蓿空老汉骅骝地惜桑麻少天教雨露优兵资与农事廊庙重为谋

又

此地经年赤川原熯欲烧夏畦初过两秋麦仅宜荞岁歉租仍在民贫业半凋纷纷汉使者谁与驻征轺

又

水浅车堪涉桥危马畏过断碑空岁月欹石半坡陁旱溢如相代阴阳恐未和旧时漂没地河瓠有遗歌

又

关塞连天险河山毓地灵势分蛇鸟阵威踞虎龙形六月车仍出三城筑未停北门多锁钥边徼坐来庭

又

谏议新祠在词林旧舘开清风随客至飞雨隔峰来吊古怀唐策登高羡楚才同游不共宿吟望转悠哉

又

山云元易雨半日几阴晴乍远忽疑近自昏还彻明漏移茅宇湿凉觉布衾轻预想登山路崎岖未可行

又

莫道山城远出城方入山过冈泥滑滑历涧水潺潺旅客起常早仆夫行苦艰神宫在天上高处若为攀

又

紫盖欝葱葱园陵御气中鼎湖龙作雨金粟鸟呼风四圣神游迥三时祀典同小臣生也晚无地泣遗弓

又

候谒长陵夜伭宫閟不开雨鸣松淅沥山拥殿崔嵬藉草衣全涴临厓意欲颓灵旗恐沾湿瞻送屡徘徊

又

野步凭虚迥冈行出险迟水深曾渡处云暗欲归时吏仆真怜汝行藏合问谁我生踈散甚聊此共驱驰

又

雨灯明更灭人语夜沉沉欲往愁无路山高溪水深命微才一綫戒重岂千金实下思亲泪兼怀望阙心

又

四顾惟一水此身能几何野行多积潦川涉更惊波直恐山根断眞疑地轴颇小臣奔走职筋力任消磨

又

遇泽恐?左作车谁指南马从渊处跃途向险中探前定谅非偶先几徒自惭旧堂如梦里何意共清谈

又

水急人争渡舟轻不受装车徒南北限篙檝往来忙尺地悲鱼葬高云羡鸟翔独惭樗朽质难作济川梁

又

兀兀中流坐茫茫何处津岸无牵?力波有缒舟人自保中孚信终为旣济身回洲若相迓此事不无神

又

老马无鞍策萧然一吏随仓皇投逆旅惆怅立多时稍喜朋游集都忘道路疲前村灯火夜再宿本无期

又

小雨断还续羇人睡复醒野风秋瑟瑟川雾晓冥冥驿路初回马民家半啓扃遥怜後渡者犹隔两三汀

又

久雨人皆病新晴鸟欲飞老亲惊出户稚子走牵衣痛定方知痛归时始是归向来夷险地一笑已忘机

东掖对月三首

碧空悬素月了不挂秋毫万古不改色衆星皆让高观看鳷鹊影池数凤凰毛玉宇寒应近能辞望眼劳

其二

月满千门夜寒生十月交素光随剑佩空影彻鸣鞘宫漏晓初滴霜钟晴更敲侍臣瞻望地无语立螭?

其三

长安今夜月还与旧宵同星影淡犹在水光寒欲空都非弦共朔那更雪兼风愿比光明烛高悬万象中

画鹰

岸帻空堂晚飞霜疋练秋野风吹苍莽山叶助萧飕万羽愁相肉千人莫浪求猎心吾未老谁与臂双韝

重阳甲子雨不赴匏庵自赋一首

重阳偏遇雨甲子况逢秋老树花空落平池水逆流路危妨蹑屐风急怕登楼独负东园约黄花笑黑头闻方石先生有南京祭酒之命喜而有作

祭酒中朝重先生絶代贤圣恩终简在归兴本飘然乐极眞名教交深岂岁年吾方慰公望不敢惜离筵

斋夕寄体斋圭峰二学士

独宿清斋夜思秋望雨心可人无一至酷暑太相侵漫拟堂为玉眞愁地铄金病妨奔骏力偃仰负冠簪

中元谒陵答体斋学士赠行韵二首

岁逼中元夜云轻欲雨天使轺频复驾别袂近犹牵浅水双韀湿凉阴一盖圆两官三摄篆愧负已经年

又

鞭辔停驱马冠裳候入陵野行回夜虎林卧起秋蝇汉殿班头月唐祠梦里灯仙寮有佳贶持报恐无能

途次答圭峰学士用前韵二首

百里山原路阴晴各一天星装聊共载雨?不须牵野濶丛霏薄池清树影圆肩舆渡河稳因忆泛舟年

又

一水斜通县羣峰碧绕陵露袍沾宿草风麈散山蝇径险萝侵磴途长月代灯赠言君为再欲报转无能

送罗时泰宪副备泸叙

剑阁搀天起巴江划地流驻兵增六镇分臬比诸侯社稷须长计乾坤有壮游安攘非两事慎勿倚戈矛

见蝗【癸丑闰五月七日】

西日照城东飞蝗忽蔽空声如挟风雨势若走儿童老眼何曾见残年未拟丰忧勤正云汉玄默可能通

送董圭峰之南京礼部侍郎二首

南国今丰邑东曹古秩宗学方推董贾贤总让夔龙陵庙瞻新礼山川忆旧踪江楼兴不浅何日许追从

又

长安一倾盖二十五回秋玉佩随仙步青衫识旧游通家儿女熟爱客酒樽留却恨长江水偏能送客舟

东邻

多雨动经月一凉先报秋爱花思种菊望远却登楼病喜中年退官因薄养留东邻有知己诗罢可能酬

和韵答友人

百年为客兴强半酒盃中旅夜亲灯影江春忆钓篷才怜皇甫湜狂爱斛斯融寂寞谁相问秪应吾意同

岁暮有访

移居西郭近岁暮得相过一室矮如此寸心寛几何野愁仍草莾江梦是风波久客须珍重春来强醉歌送何孟春归省其大父佥宪公且应湖南试

山水湖南秀英灵信有之後来谁先子今去有余师汉室占星聚虞廷指凤仪聪明愚可守此语未堪疑

送攸县陈医官

雨过浟江緑春深楚客归?花随路发沙鸟背船飞门对孤峰秀庭余寸草晖杏林多旧树应长去年围

五言排律

送杨尚宝充靖江府册封副使

先朝台鼎地东里子孙贤秘阁三千卷符台二十年骅骝骨老大鸾凤意蹁蹮白战危孤垒?谈漏百川才名非忝窃供奉不虚员掖转臯门右班分黼座前铜章严夜卫玉玺听晨宣鱼袋诸衙集螭文旧印专东西频节传前後拥貂蝉帝锡云仍贵星分楚郑躔旌幢随导引环佩肃周旋圣代仪文备藩王礼数?诏开云雾字灯簇绮罗筵荣幸眞无比遭逢衆所怜此时沾慰遣兹事岂迍邅树暗梧溪雨帆轻桂水天花飞春漠漠石乱水溅溅细路峰峦际高城鼔角边县官齐下马津吏自开船公事程期近家园道路便壮游眞汗漫归兴得攀援梓里青山在松林白露悬衣存游子线祭有大夫田绿奠蘼原醑黄焚草诰牋恩光回落景灵爽动哀泉此愿人皆有如公寔不愆几家通旧阀群从接登仙目断江湖迥心违几杖偏风流怀阮籍江汉望张骞我亦同朝士临歌意渺然

送彭教谕贵三之仪眞二十韵【贵三敷五之兄尝为吴学】

本是蓝田玉由来渥水驹精灵随地发材力应时须斫月心能壮梯云路转迂南州闻鹗荐泮水得鸿儒紫绶谁沾命青袍不负吾晓盘堆苜蓿秋院锁蘼芜几杖长专席冠裳必共趋始知名教乐自与利声殊道义皆绳尺文章亦范模世人多汨没此意实泥涂大雅思贤者高情见友于埙箎春燕集风雨夜牀俱旅步仍囘泊离肠重欝纡谢堂惊梦寐姜被惜欢娱疋马重过蓟轻帆旧入吴鬓毛频岁月萍迹更江湖扬子风涛濶金山岛屿孤素心随利涉赤县乃名区散吏身犹缚登仙望不无赋诗惭急就匆促问征途

送傅曰会还新喻二十韵

旅舘愁相送秋空一雁高弟兄君辈少江汉我心劳忆昨趋京辅逢人说俊髦卧龙犹在匣阴鹤未离臯章句还周雅风流亦楚骚战酣看屡捷技痒不容搔好客延青眼留诗驻彩毫迁莺方伐木呦鹿更鸣蒿露熟南州酿霜甘北渚螯饮醪心独醉投辖意频叨暮雨层城榻寒江八月艘旧乡怀骨肉游子慎风涛桂阈悬丹树芹宫映白袍鹭行春束卷熊饵亱分膏岁月供铅椠交情识佩刀文章吾所畏衡监尔能逃礼乐逢今代功名在此曹上书须贾谊献颂得王褒尘土辞覊?云霄待羽毛振衣千仞表应不负人豪

胡忠安公挽诗四十韵

文庙临朝日英皇复辟年我公台鼎贵臣职始终全旧锡恩荣榜仍居侍从员皂囊繁出入彤陛俨周旋扰扰羣疑会皇皇四牡篇路应穷地轴岁屡变星躔【公受密命巡行四方前後十有七年】晓谒班留笋宵归炬拥莲至今天上语不遣外人传少海惊波定金縢密疏?论功同李泌辱命岂张骞南国非旁郡东僚亦左迁献陵贻睿想宣室问遗贤典礼烦咨岳为舟忆济川庙廊资治理帷幄赞兵权讨逆东平汉从征北过燕从容陈俎豆谈笑却戈鋋仗钺风尘际留司雨露边两曹兼掌握三少累登延紫诰蛟龙织珍羞玳瑁筵篆分银印细花簇锦袍鲜棨戟城西第桑麻海上田云霄三接近优遇一时专緑野家山在丹心圣主怜挂冠双凤阙归櫂五湖舡老子元知足陶朱不爱钱弟兄头总白宾客户常阗面受娄公唾身无董氏弦恩鱼随网散驯犬上堦眠【公有犬当庭卧公出入必避之】碑板寻常见毉方次第诠瓮留京口酿缾引惠山泉寿恺堂何愧忠安諡有焉相台秋正折卿月夜虚圆异骨殊凡品前身本解禅【公自言天池和尚後身】浮生过九十空界出三千海内文章伯人间富贵仙姓名儿女说簪笏子孙聨桃李当时盛葭莩後代连高山嗟仰止先辈已茫然日月居诸里江湖涕泪前赋诗禆国史讵有笔如椽无锡华大母邹氏年二十有一一子才二岁夫病笃以子属母顾而不及邹邹意其不信乃托子於姑自经死以示无贰志夫死子壮姑乃卒赵刑部汝吉请纪其事乃作是诗

婉娩从夫日辛勤抱子年晨昏亲药饵少壮损朱鈆姑老儿堪托生微命可捐谋遑恤我後死决在君前目剔情非壮心刳见岂偏寜为大激烈不作更迁延巢穴空黄口容华易白颠人皆称节义天不负精?俎簋余三世松楸閟九泉报刘恩罔极存赵祀终全有美江南俗他时海内传乡评闻最德国典忆旌贤名教关吾道肝肠重汝怜浇漓不可问古意益茫然

题傅曰川修撰日会中书兄弟趋朝图

凤穴连翩起螭坳次第登羽毛皆俊拔意气各骞腾燕赐琼林屡班跻玉陛仍旒瞻依黼座阙步绕觚棱陌引聨镳骑帘踈隔院灯萼楼红影近桂殿碧阴层简出遗书校麻翻御草誊袍分五色锦衔带两条冰大冶声频跃连城价倍增谢堂题省笔姜被拥宫绫旧德栽培久前贤藻监曾食牛惊坐客渡蚁识胡僧胜地多奇产高门合载兴随騧还并出元凯竟同升海岳灵争献风云运可乘声名驰赫奕文彩映彪弸道义真模范词章亦凖绳子由元学轼王缙不惭丞颂美诗人义图形画史能冠裳俱伟硕丰度俨端凝孝本先肤髪忠宜念股肱葵倾心足拟茅拔象须徵圣主方求彦良贤庆得朋商家如梦说物色总堪凭

龙潭春雨徐春官墓山杂咏

龙作春潭雨潭深雨自灵细迷江草緑遥带海云腥稍集波惊沸终为水共渟野阴连涧壑芳忆湿兰苓润岂遗枯涸来应堕杳冥战旌愁屡湿鸣鬛振初停鹤羽飞疑堕鲛人室罢扃蓬开看浩渺缨濯想清泠暝忆当窗见宵宜到枕听漏天难比蜀浊浪肯同泾旅泊家应断山居梦转醒未胜岑絶地幽涕晚俱零

谢于乔庶子二亲寿诗

绰楔今王制衣冠古谢家坊题状元字庭老合欢花日纪三蓂隔星移两岁差孟尝珠作履潘岳版为车得酒丹逾渥开奁雪未华桑榆收岂晚龟鹤算初遐緑橘怀香远黄鱼入馔嘉县分仙掌露书趂月宫槎秀色桥还梓繁阴瓞更瓜见孙怜我抱有子听人夸道阻遥思越辞荒强和巴晨瞻海东郭佳气蔚成葭

寿琼山丘先生

周岳生申日商巗梦说辰共瞻调鼎任纯用读书人位迥登三事年高过七旬辞章极恳恳天语慰谆谆风雨停参谒山林谢隐沦瓯金名早定带玉宠方新月彩占卿象台阶切帝宸汗青严衮钺制草出丝纶芸阁编充栋鸳班礼絶邻蓍龟言必验藻监识还眞韦孟分传业王褒颂得臣饱经夸腹笥忧国见眉颦义补西山阙途知泗水津正纲归史法余艺入诗神彼杜徒称断为曹但饮醇武休论绦灌儒肯堕扬荀斗柄初回子葭灰拟报春云栖高鸑鷟雪骨瘦松筠具尔钧衡地巍然柱石身寿筵如许预歌咏敢辞频

雪和杨考功韵

白战惊逢雪诗坛三戒严正眠还对枕渐起欲窥檐研水先愁冻风襟不受黏屐痕随独步巾角带双沾舞趂冲虚鹤奔迷失路蟾地生方圃璧盘照水精盐东郭行应惯袁安卧恐淹醉怜松有酿贫忆岁无缣白石终含垢清冰未比亷暮栖纷戢羽春植暗勾尖野蛰深防啓游鳞且自潜月昏无影树天入夜明帘戍垒肤先拆雕房火竞炎我生闲不厌瘦骨病应添有客负奇气高歌掀两髯不矜豪兴逸颇爱野夫恬昼拥青绫被宵传玉漏籖旧堂宾主共逆旅岁时兼节忆中郎苦茶分学士甜田家欣共报稚子戱能拈霰集曾闻咏阴凝屡玩占郢才工已甚迟拙幸无嫌

怀麓堂集卷十







卷十一

<集部,别集类,明洪武至崇祯,怀麓堂集>

钦定四库全书

怀麓堂集卷十一

明　李东阳　撰

诗稿十一

七言律诗

横塘春水

君家住在横塘北长见洲边春水生窈窕斜通山涧曲分明直与钓矶平比隣鹅鸭应无数近渚鳬鷖亦有情明日看花到南?小舟揺荡不须撑

团墩秋月

庾亮楼前月正明谢公墩上雨初晴清光照我双吟鬓此夜怀人万里情隔竹流萤看不见绕枝覊鸟宿还惊天涯一望乡心切肠断秋山笛里声

梅涧

地僻沙寒水更清老梅偏向涧边横风吹落瓣仍低陨石压傍枝却倒生野鹤对人轻欲舞蹇驴冲雪瘦能行山翁只在山中老看尽春光不入城

和寄庄孔易

同向词垣直禁林每因公暇得招寻看花出郭春游遍刻烛留诗夜坐深世路风波无定所天涯时节忽惊心松林步屧归来晚相忆空斋只独吟

雪中怀张亨父

寥落城西生事微朔风吹雪洒人衣园林黯淡花将尽海国飘零雁未归防病只须知药饵忍寒仍自辟柴扉无因得见沧洲子独坐灯前夜话稀

鱅溪四景为汪刑部希颜作

莲谷栖真

莲花谷口见深宫闻说山灵住此中钟鼔过村春不雨旌旗翻日昼多风揶揄鬼化千年树伛偻人扶再拜翁自笑乖慵违俗久也随儿女问年丰

屏嶂凝烟

衆山烟雾有无中翠壁青屏面面同草树丛生春冉冉峰峦欲散雨蒙蒙高楼正合苍茫坐细路深愁窈窕通醉眼忽惊无定所乱霞残照各西东

斗潭浸月

最爱碧沙潭上坐几看凉月可怜宵山中草树秋萧瑟水底鱼龙夜寂寥素女不眠愁把镜鲛人无语卧吹箫谪仙醉醒归何处石上孤魂倘见招

芳村夜读

萧条城市不闻喧杳杳书声若个村空谷响余虚籁远一灯深处夜堂昏月斜孤枕长惊梦雪打寒窗早闭门此夜客中浑不忘隔邻南语教儿孙

答明仲次韵

平生高兴入秋天白战曾惊在我前诗为价高投屡惜席因年长坐常专南华老子空谈白西蜀词人罢草玄怪底相逢语言别夜来藜杖有青烟

答奚元啓四首次韵

溪上柴门映水关比邻鹅鸭自知还老年正坐诗中瘦尘世惟应病里闲醉爱客来仍换酒梦惊春到强登山比来肺渴今安否何日相逢解我顔

诗老龙门昼不关东坛西社几人还看君秃笔何曾住笑我高眠尽日闲实怕行尘多似雨更怜官马瘦如山无因一见春风面笑把清诗对病顔

重檐寂寞闭双关俗客来敲到却还寒灯照影独自坐童子无语对人闲笔床书架此间屋侧屐短筇何处山自笑迂踈久成癖可能羞缩向人顔

小市春丛不到关邻家儿女卖灯还幽人独坐两峰静啼鸟不来双树闲酒伴有期思白社俸钱无地买青山春风万里江南意梦里梅花强破顔

答陆克深次韵

浮云如雪乱春晴却怪行时路未平杜老雾中眞潦倒韩家花里较分明星奴不逐穷诗鬼风伯空劳讼雨情忽有清诗慰愁寂踈灯细字与谁评

竹林别墅

竹根茅屋两三间大阮风流尚可攀林暝参差随落照野凉萧瑟动秋山骚人载酒春相过稚子分泉夜独还从此不经州县路满城桃李为谁顔

春寒二首

漠漠春寒尚不归朔风二月卷人衣山中宿草深藏冻塞外秋兵稍出围身病懒朝翻起早世途无事失防微城东十里郊亭在把酒看春此意违

十日沙头数雁归瘦躯仍却换冬衣天清昼阁先闻漏寒重霜林未解围北地人烟随路别东园草色傍春微高城匹马冲风急书社萧条事不违

自笑

鼔角声寒不出楼一灯无语照春愁苍茫却醒并州梦寥落眞停汉水舟事偶随人翻自笑句非知己戒轻投闭门只合昏昏醉强饮无过一盏休

奉送朴庵先生归湖南省墓

冉冉青衿白鹭行十年趋走向门墙文章北斗心长在杖履春风坐不忘宫省楼台通翰苑洞庭山水过潇湘故园只隔孤帆外有意扁舟击草堂

送周梁石知广德州

州居地僻简逢迎作宦从前懒近名尽日鸣琴清里讼一春骑马看村耕曲江芳草年年路南国甘棠树树情人说中朝官总好我今无补愧昇平

西山和许廷冕刘时雍汪时用三兵部韵五首

望断胡尘忽此山五云长拱帝宸闲龙门北去遥奔海虎阵西来直跨关敌骑昔闻乘间入秦兵近报凯歌还职方遂有观风赋健笔无劳太史删

监泉鳞石照无泥细草清蒲意欲齐寂寂坐溪看雨到亭亭驻勒近莺啼社中诗友惊频换湖上山名问不迷兴发便须呼笔札酒酣敧侧雁行题

春流曲折去还来细路萦回合更开落落幽人愁未到日斜归鸟并相催秪园绀老双林树古洞青缘半壁苔红袖碧笼俱寂寞新诗读罢重怜才

几家烟火隔林微林下相逢尽衲衣老树欹危当野径片云轻薄驻巗扉金床宝刹无年岁碧海红尘有是非可待白头成歛翼高林未倦已知机

半岭香台石磴斜诸空缥缈送天花新开塔寺雄西郭旧赐经幢出内家避暑亭前泉带雨回龙殿下水明霞太平天子无廵幸头白山僧诵法华

送王侍御用之廵按湖广

帝遣台臣出北州绣衣青盖拥行驺传词禁阙双龙曙揽辔高城匹马秋吴地青山当楚断洞庭春水入江流故园东下无多路使节归来是昼游

秋雨答鸣治次韵

客情揺落竟难收砌草墙花亦自秋月尽俸钱随例给雨荒书屋借人修哀歌莫倚王郎醉短发聊同杜老羞马上诵诗浑不忘为君归咏水西楼

竹轩为徐以道先生作

城里青山竹外扉先生於世本忘机贤如阮籍非耽酒兴比王猷只布衣秋杖倚风高叶下夜窗听雨一灯微苍茫岁晚交游别叹息林塘旧事稀

寄张亨父

芳草西郊懒驾车故人东海忽传书篇章斗酒期空到野宿山行计恐踈江上放舡春水发灯前弹剑夜堂虚身名岂合终踈放辛苦穷年问卜居

斋夜董尚矩编修出金橘菖蒲煎见饷和韵二首

小试春盘百颗香斋灯燕坐及新尝园林旧采黄金实风味犹清白玉堂千载带酸僧有恨三更罢渴我能忘应劳爱客频沾洒清梦无因到石床

苍山何处斸云根露采风乾色尚存新制有方传素手清斋无意上芳樽材堪药物还多赖名到诗家必细论惭愧直庐三日卧蜜盘香筯屡过门

郊行戏效东坡吃语

荆扃棘径俱交加涧葛胶结兼菰葭剑歌击角叫急景车毂过冈经几家郊居近稼价减谷江馆隔朞归及瓜感今激旧更矫顾关骑惊劫惊孤笳

过朱文鸣旧宅

生死论交竟惘然独堪羸马过门前黄金劵後书空散华馆宾余榻正悬解事小童悲识面承家稚子望增年怀君剩有停云句肠断惊风为絶弦

送金德润主事就养南京

南曹地僻迥无尘上疏多应为老亲官有簿书还告沐馔兼鱼笋足冬春浦中碧草空离恨江上青山是旧隣双阙五年同奉引岂能无意送车轮

中元陪祀山陵有述

石径巗扉入杳冥峰峦层复坐分屏天遗剑鼎神灵宅地识河山表里形虎卫旌旗晨拥陛龙宫灯火夜开扃十年两度陪鵷侣清庙歌成得再听

黄土道中李员外同年留宿

雨澹荒溪野水昏萧条鞍马入空村平沙问渡逢渔子深树闻钟隔寺门白饭青刍非旧主细泉嘉果得名园东曹一榻分灯意夜下虚庭白露繁

邢逊之先生挽诗

壁水蓬山共岁华南宫地位切云霞金函一上迎銮疏玉节三随奉使槎贾傅有才终积衅荗陵无病独还家行人落日襄陵道陇树悲风起暮鸦

古剑次韵

望斗楼空紫气高古来神物待人豪化龙浪说归闽水斩马谁能借汉曹海内书生轻学武山中良冶半为陶千金不买公孙舞犹恐书成损鬓毛

松江曹翁松趣轩

松江地尽草堂孤江上松林野径余听绕泉声风?沓步斜庭影月扶踈青山旧伴长留鹤白髪穷年自着书日暮逢人问京洛五陵花柳意何如

马上

玉珂朝散紫宸班马上诗成按辔还近侍有名聊作伴史才无用合教闲狂过相府慵通刺贫住京华亦爱山浅薄未酬升斗在漫将心事付朱顔

立春日车驾诣南郊

煖香和雾绕蓬莱彩仗迎春晓殿开北斗旧杓依岁转南郊佳气隔城来云行复道龙随辇雾散仙坛日满台不似汉家还五畤甘泉谁羡校书才

送李太常之南京兼呈座主刘少卿先生

侍从亲承旧赐袍宦途迁转十年劳来经剑阁丹梯险去识锺山紫气高北阙遥瞻当夜斗南陵分荐及春桃文章座主今刘向相见无烦寄彩毫

送开州陈同知

十年尘土暗青袍作宦今看改鬓毛南国才名非汨没北州民力正烦劳贫怜范叔惟尘甑贵识王祥有佩刀春兴不随公事了绦纱笼月坐挥毫

晴洲钓者为兵部尚书程公作

一曲晴洲胜浣花尚书不似野人家溪头雨过云随日浦口鸥来水动沙诗兴平生在泉石宦途忧国换年华江南旧宅经游地分付春风管钓槎

哭叶吏部

几日风尘眼正昏忽闻哀报起开门听余空谷声犹在望尽中流浪始奔菉竹清风东署远甘棠遗爱北州存祗今耆旧摧残甚那复能招此老魂

九峰书屋和曹时和韵

江上草亭新卜筑已闻扬子着书成每逢社日聊随俗久住青山却有余霜入晚松经岁老雨繁春笋过邻生小堂若许临江阁杖履无烦疋马迎

哭竹岩梅先生

早将名姓托文章长忆春风坐玉堂师席久虚唐祭酒门生终哭宋欧阳家无旧草留封禅国有遗忧在庙廊一代几人今更几为谁成就却摧伤

送文宗儒知永嘉和曹时中主事韵

永嘉地僻还依海西到金华路复东孤刹着山浮水上暗潮乘夜入城中分封正合归贤令述作君兼有古风已办牛刀供小试须知不数簿书功

和顾天锡九日病起韵

几年清俸藉为郎病起空斋落日黄岁月半消书卷里乡心偏近菊花傍门墙地僻秋生草砧杵城高夜捣霜闻说簿书催更急未应潇洒伴诗囊

送钱医官归镇江

退食初回鵷鹭羣小斋诗卷坐斜曛官闲翰墨翻为累岁晚江湖又送君乡社衣冠犹近古故家医术更斯文金山寺里邻僧在应共孤亭望海云

潘时用秋试病不终卷谂之以诗

一日长杨赋未成归来卧病使人惊王嫱只隔君王面李广偏违塞上兵恼我不堪劳梦寐惜君非是爱科名羽毛独立秋风外不尽云霄万里情

送高按察致仕归黄巗得云字兼柬谢愚得

宦游江海未逢君万里乘骢旧所闻台树忽惊乌鸟梦野心先赴白鸥羣人传汉史东门画我爱秦碑小篆文归向山中从谢傅定知尘世有浮云

寄殷孝光表兄

风雨萧萧过北门夜堂灯火共清樽十年旧札寒暄少两世通家骨肉存江北地高鸿雁远山中树老桂花繁别来无限青霄路何处相思是梦魂

和答鸣治见寄韵【悼亡後作】

独坐寒灯如梦寐泬寥空馆?声残光阴隔眼三生易尘事伤心一笑难白雪氷弦怀旧侣药囊诗卷托微官秪将顔色随甘旨漫拂新雏弄羽翰

送祁郎中顺奉建储诏使朝鲜

圣代山川尽海隅朝鲜东面一藩如冠裳旧入周王制文字全通汉诏书千里威仪瞻使节万年臣妾荷宗储兹行大抵关风化四牡歌成意有余

送李士仪归宣府兼柬郑克修【士仪士常兄也】

壮年丰采动人羣坐爱清风满旧闻郤是诗书还有种缪家兄弟不如君移床夜散城东雨跋马朝停塞上云因忆郑?迁谪久不胜吟罢立斜曛

斋夕尚矩编修出金橘菖蒲煎饷客疉前岁韵二首

揺落江南几树香由来北客未频尝栽成雨足新苔径摘罢风低旧草堂朝省故人春共赏江湖幽梦夜难忘枯膓坐觉清如水不待铜缾系井牀

千岁嵩山石上根旧时风味此犹存堪随杞实和仙饵不学蓴丝恋酒樽秋逐贑船江上到春劳楚客坐中论盘餐幸有明朝约匹马朝回正过门

和明仲修撰舜咨侍读克勤侍讲庆成宴坐上聨句韵【是日以私服不与】

长忆春筵赐坐时禁门同陟殿东墀盃分绿醑传宣遍舞换朱衣出队迟日月正瞻龙衮象风霜齐肃豸冠仪钧天不是人间乐回首青霄隔路岐

送蒋宗谊推官还绍兴兼柬戴太守廷节

夜拂干将看斗牛送君何处独登楼江东路转家应近天上槎回岁已秋雅兴不随山水放奇才端合庙廊收文章太守劳相问又听弦歌到几州

西山杂诗七首

下马溪桥散步行暑风絺紵入林清村殽野饭匆匆发碧水青山面面迎踏尽平堤怜草绿到来幽谷见云生西湖胜事年年别几日愁多不出城

幽巗脉脉细泉通百里宸游是梦中树底游鱼时见日石间惊浪或兼风神灵尚忆蛟龙宅枯朽犹含雨露功闻道官河新水足欲题书札问元戎【时会通新河成】

路绕山根断却连乱藤深竹寺门前贫怜白屋蒸藜饷倦爱清溪枕石眠载酒欲呼狂客醉留诗聊结野僧缘深山六月无炎暑一坐西风万树蝉

路入西巗小洞天碧牀青磴许夤缘山中岁月空寒暑世上缁黄亦化迁崖藓剥余犹有字石泓阴处欲通泉相逢拟就汤休宿野性从来不解禅

望尽孤云入杳冥翠微深处一茅亭高台地迥秋先至古榻僧闲昼亦扃诗思更随流水远醉魂还为碧山醒凭虚试彻凌云调应有游人下界听

数顷湖田一半荒野人门巷日苍凉鸠啼远树云初合龙卧深潭雨自藏几处犂锄当暮急谁家稉稻及秋尝蒲团竹几随缘坐独爱山僧午梦长

潭影萧萧碧树寒一亭山色俯潺湲踈林隔寺闻僧语落日登台见鸟还尘事岂知明日异吏情应识野人闲丹厓翠壁潘郎兴长恨巉巗不共攀

雨睡得鸣治诗次韵奉答

十日长安阴复晴满庭幽草乱愁生青绫梦蝶晨犹恋紫陌闻鸡夜亦惊顾影独怜身似客对门应觉路难行亦知散事非眞隐犹有诗人忆姓名

祈雪斋居以病不赴雪後和鼎仪韵

禁庐通直愧无能伏枕偏惊岁月增好事每劳诗作贶壮怀兼与病相凌熏炉夜永青绫暗水殿风高碧瓦层惟有阙垣残雪在忆君终夕望西棱

鸣治自斋居以诗来问风火之警次韵奉答

踈灯残漏五更初回首惊尘入梦余已愧焦头为上客始知容膝是吾庐埀堂尚忆千金重处世兼防百虑踈赖有高情通问讯数诗清切慰愁予

送秦武昌廷韶

凤凰台上题诗去鹦鹉洲前建节行万里山川佳丽地六年江汉别离情悠悠晓梦尘随马漠漠春寒雨带城好种甘棠三百树他时留咏汉公卿

和秦武昌赤壁怀古韵

楚云荆树拥嵯峨一棹曾冲万里波时代不同嗟我晚江山如此奈人何地从割据终全盛天遣文章为不磨闻说宦游兼吊古鹤楼东下水声多

闰月二十七日再罹风火之警睡起叠鸣治前韵

宿火重惊梦觉初浮生今得静观余八千刼外竟何物三十年来惟此庐甑未破时犹却顾虎曾谈後岂全踈北窗依旧清风在未必羲皇胜宰予

送孔公璜三氏学录

泰山东望入层云阙里门墙夐不羣六十代来孙又子二千年後我逢君虞廷礼乐新笾豆鲁壁弦歌旧典坟两县师模三氏学荐书先傍九霄闻

和鸣治韵寄乃叔愚得太守先生

楚江离思入芳年同泛沧浪一叶天药裹自开缘我病诗题偏得荷公怜已知昨梦非今日未必相逢是偶然独恨嵇康无一字可应曾着絶交篇

三月十九日师召邀饮适得家报生孙衆客喜甚即席聨句书于堂壁归叠前韵二首

我始生男君已孙且须倾倒共开樽风流顿合推前辈弈叶还应大此门骥子几时开道路散声终日傍檐阍从今阿囝称郎罢更把方言仔细论

晓盘汤饼荐槐芽载酒同过内史家三世早知书有主一翁眞喜鬓无华梦中识面如曾见醉里逢人或自夸我亦居然大父行为渠翘望海东涯

次韵答邵户部文敬前後得七首

忽枉东曹第一诗夜呼红烛看乌丝郎官白璧元增价翰苑明珠久见遗伐木每怀鸣鸟意投桃先愧鄙人私张颠自有银鈎笔不似公孙舞剑时【邵善草书是日作楷】

一代文章数首诗几人赢得鬓成丝闭门颇笑陈无已忧国谁怜杜拾遗满座图书嗟我病十年心赏荷君私凭君直欲追风雅须到周南未变时

阁吏催成应制诗御香初散雨如丝西垣地切层霄半秘府书存百代遗通集久怀明主赐负暄终抱野人私多才独愧东曹彦未有贤劳答盛时

城南风日总宜诗满地杨花十丈丝五夜钟声应有恨十分春色去无遗山川尚忆登临晚樽酒长怀晤语私白雪调高空怅望一楼残雨梦醒时

来往邮筒不断诗君才眞似茧中丝词华彷佛三王後字画分明两晋遗得失寸心元自许品题今日岂吾私吴江落木何须道浑胜当年未见时

春兴无端久废诗愁心终日乱如丝才踈颇觉非同调韵险频劳为拾遗时语未工犹好古官逋多负敢论私踈毫短札匆匆甚又是西垣上马时

葛巾芒屦坐题诗秪欠江边一钓丝药检旧囊书欲遍梦回春枕事多遗人情更与新年别草色寜知要路私独在卷帘深处望西山无数雨晴时

斋宿和鸣治韵

禁城钟鼔报春迟作宦频惊节序移藤几竹床三日卧茗瓯诗卷十年期仓皇不负黄公意浅薄终惭鲍叔知共爱开轩坐明月好云多事莫相疑

又和王世赏韵

西垣香火奉严诚坐久空窗白渐生方朔岁年犹饱饭子云词赋竟虚名天临华盖春星近月照方诸夜水清忽有仙郎传妙句彩云东望独含情

送李宗衡还闽分题得淮浦闻鸿【户部员外时望之弟】

淮上春深水接烟遥闻别?下平川云移远树犹回马风断高城正系舡杳杳北天谁作伴迢迢南夜不成眠江湖不隔归时梦消息应劳万里传

谢萧文明惠榛子

野簇蹊丛满地垂饱霜经雨亦多时长疑塞外随车远错恨山中结子迟竹笼旧封劳夜到茗芽香盌入春宜知君情比投桃重不爱琼瑶却爱诗

吴御史父封君挽诗

布衣肯受州县郡白首不逢纨绮羣汉家循吏旧有传淮南小山谁制文西台仙籍记芳桂北阙圣恩怀美芹岁晚江湖忆耆旧哀鸿独叫空江云

雨和金尚德郎中韵

乱云深树雨声稠委巷颓垣共积流平地堦除三尺水暑风絺綌满城秋儿童入市还高价薪米论家岂壮忧赖有比隣通问讯相过一见定无由

怀麓堂集卷十一







卷十二

钦定四库全书

怀麓堂集卷十二

明　李东阳　撰

诗稿十二

七言律诗

览愚得诗卷有怀亡弟之作怅然感之因用其韵

楚词招罢日昏黄不见幽魂为返香寒菊有歌同薤露秋风无雁忆衡阳神交不隔江南北尘世空惊梦短长去岁兹辰那可问不胜清泪夜灯傍

施医官挽诗

三十年前烂漫游酒筵诗社忆风流高名殷地来江左旧业逢人说汴州已见王郎为别驾空传谢脁有芳洲惠山亭上留题在露湿寒烟蔓草秋

午日亨父宅分题得蔗浆限东字以下五韵

紫蔗分浆出苑东仙家元与御?通金盘昼永翻疑露碧盌寒多不受风佳境惟怜江左客渴心谁识茂陵翁芳时燕席频繁送坐待西窗蜡炬红

费司业廷言留饮题厢壁

壁水桥通别是天瀛洲东望亦登仙馆中羣士有同辈【廷言自进士至司业才九年】天下此官无剩员【南京旧多阙惟北监一人】坐拥图书消暇日梦随冠盖入新年【廷言未受命两月予有是梦】班行旧会今稀少莫怪相过意惘然

寄马抑之同年【马号清痴又号华髪山人养病居苏州】

不见山人又几时浮云流水杳难期头颅自白非因老心事全消却未痴贺监有船多载酒浪仙无寺不题诗秖应闲却经纶手独向空江把钓丝

邀用贞秋官不果至闻再宿明治南楼小诗奉问

远别多情近却无几囬书札费招呼三年旧雨虚来客一枕清风独负吾未信红尘催白发始知城市有江湖西垣匹马经过地谢朓楼头日又晡

予已邀鸣治既不果至且招予同宿未敢辄赴用韵奉答

南楼清洒一尘无怪?高人不待呼行止古来真漫尔主宾今日竟谁吾云端紫盖瞻前殿雨里青山忆後湖独负两京三载话短檐长日未能晡

复用前韵自慰

门掩空堂一客无雨声惊梦若相呼眼中道路非前日病起形骸是故吾翰苑朝回怀秘府洞庭家在隔重湖绳床竹几将愁至自写新诗到日晡

苦雨後和乔师召喜晴韵四首

坏篱颓壁几家同苦雨无情也自公白苎裳衣残暑後碧山楼阁晚凉中天风一扫愁云净海月高悬宿雾空满席清光正囬首桂花庭影夜重重

六月穷阴四野同忧时不羡鲁僖公农夫正恐秋将至圣主深劳日过中阴气渐随金令伏阳乌还照火云空犹怜怒雨号风夜破屋飞茅定几重

杜陵广厦万间同千载江湖叹此公踪迹久惭城市里梦魂偏堕雨声中官河水决陂塘乱独树巢危鸟雀空最是晩晴钟鼓後夕阳依旧远山重

急雨轰雷昼夜同枕边惊梦起周公虚疑矮屋层檐下如在欹帆浪中万里山川秋霁合千家灯火夜愁空人间月色清如水先照琼楼第一重

立秋雨不止再和师召韵四首

一望顽云万里同长驱无乃困雷公神灵合在苍茫外物态都来顷刻中娲女正愁天宇漏鲛翁翻惧海涛空美人只在蓬山上咫尺瀛洲路几重

溽暑蒸人伏枕同愁来白髪恐难公雨声先到穷檐底官事犹惭饱饭中微物有心回两曜弱云无力度层空阴晴欲问明朝事知在蓍爻第几重

闭门泥雨六街同夙夜何由得在公忧国秪凭书卷里放朝长忆漏声中烟连上苑千林暗火照邻家四壁空寄语商羊休更舞晩来愁见湿云重

谋国忧民两意同独於诗力愧诸公风谣合采归天上献纳谁能自牖中漆室妇嗟蓬鬓改杜陵人去草堂空闲愁不独风和雨一日回肠有万重

寄彭民望

斫地哀歌兴未阑归来长铗尚须弹秋风布褐衣犹短夜雨江湖梦亦寒木叶下时惊岁晚人情阅尽见交难长安旅食淹留地惭愧先生苜蓿盘

赠傅神高训导

彩毫和露写清秋亲见江南顾虎头憔悴忽惊多病质贤豪今负壮年游眼前庶事谁工拙梦里浮生有去留万里滇池三载别重来还识故吾不

寄沈提学仲律

沈侯高行迥不污偃蹇不受风尘呼有时开口向知己宁肯折腰为大夫高厓迅笔走风雨落日解?思江湖安得奋飞隘八极与子污漫游天衢

送周时可文选还南京用罗明仲席上韵

一月京华三见君匆匆下马立残曛朝辞内苑千峰雪暮宿荒郊万叠云宵旰席怀当宁宠平安书报隔江闻十年沗窃箴规谊犹带儒冠学缀文

宿海子西涯旧邻

匹马缘溪却度桥荜门踈树影萧萧东陵旧路元相接北郭幽期岂待招满地月明如白昼一灯人语共清宵悠悠二十年前事都向春风梦里消

师召有盲马售钱六百谂之以诗

六百青蚨十里才忍将筋骨付尘埃惊魂已脱池边险往事无劳塞上猜【师召已连失二马】斗酒杜陵堪再醉【用三百青铜语】千金郭隗幸重来知公自是忘机者一笑能令万事该师召在内直误系牙牌角带以去再赠一首

倦摩双眼出长安束带悬鱼总误看装饰不嫌非异物标题犹喜是同官酒防大白狂时换腰愧休文病後寛堪笑玉堂丛话里向来诗笔几曾乾

若虚秋官旧有屋一区为积潦所坏数年不售竟得银四两闻师召售马自谓与此价略相近索予用韵一首

台署元非驵侩才直看金璧等浮埃颓垣已付池蛙管贺客翻同野燕猜白老有诗行复问【乐天诗云江边欲买三问屋问遍人家不要诗】寇公无地去还来词林马价谁多少不待相逢意已该

抑庵【为陈进士炷乃翁作】

簪组丛中老布衣肯将名字托光辉乾坤俛首平生足贫贱骄人此意非曾晳更贤狂已甚武公虽老戒无违亦知授简趋庭地已见先生杜德机

候马北安门外游慈恩寺後园有感

乱溪流水入荒塍九曲湾头十丈藤寻遍野亭无旧主访回萧寺有遗僧苍苔断处看将合老树栽时记未曾莫怪疲僮淹送马十年一到竟何能

雨後与文明游城南马上和鸣治韵

乳鸠飞燕总春声我亦缘诗太瘦生十里烟尘新路绕五更风雨旧愁轻山亭坐近檐檐碧水岸花开树树晴不有黄门能爱客几人鞍马得相迎

陈宗尧侍讲挽诗

主恩前後许登瀛君在同官是老成千里莺花南国梦两筵歌酒故人情流光过眼成今昔别路伤心隔死生此夜玉堂风露里不胜清泪欲沾缨

宿西涯旧邻次方石韵

春兴无端入酒杯每逢花鸟共嘲诙望随山欲断时尽行到水将穷处回雁影忽惊还北向马头谁遣更西来夜阑秉烛苍茫坐醉後真成梦里猜

己亥中元陪祀山陵道中奉和杨学士先生韵十首

十年三赴四陵朝又逐诸公一举镳龙尾道瞻回辇近马蹄尘送入山遥天开野色川原净日出城头雾雨消无数晩花秋树里未须风物向春饶

数村烟火接荒墟芳草连天入望余几处桑麻还旧业去年风雨忆空庐疲童望路心兼远野老迎人礼大踈独向丰年询往事未堪回首意踌躇

葛衣葵扇一时新自办山装学野人踏尽柳堤行更远扫残苔石坐还频虫鸣水?偏依晓雁度山城正忆春万里炎蒸消欲尽不劳风雨洗苍旻

布衣人犯逆鳞龙一代贤豪此地锺香火制存空古庙策书名在有遗封萧萧白髪余民改曲曲青山旧路重欲向五陵还吊古永安城外数声钟【刘蕡昌平人】

地辟天开户牖成古来人代几回更四朝陵寝千年固百里山川一掌平殿上朶云当夜捧空中灵籁入秋鸣重城复道香烟里又听云车下紫清

夜深灯火下斋宫路转西巗却向东四塞河山今古在诸陵云雾往来同烟丛簇簇溪藤暗秋叶萧萧岭树红独愧两都词赋手玉堂椽笔待名公

马头残梦不成酣似觉薰风为指南官烛罢烧犹有月朝衣初脱尚余岚回鞭懒赴城东宴挥麈聊同石上谈记得曩时曾宿地翠微深处一禅庵

官曹行乐漫消忧得似周南太史游岩势绕空皆右转泉声赴壑尽东流八方贡赋归王甸万古山名属帝丘同是鵷鸾飞宿地不应中有一沙鸥

路尽邮亭始入京水村山郭几经行逢人借屋宁知姓信马题诗不记程沙浦雁囬风忽断石梁鱼落水初清琼楼合在层霄外莫遣微云缀月明

仆夫催马剧如飞望近城楼及晓晖百里路方辞寝庙两宵心不离庭闱睡余白日犹高枕拂尽黄尘更振衣藤几竹床安稳甚任他风雨过书帏

昌平县学新构翰林行馆奉和谢学士先生旧题韵留杨教谕显爵夏训导琏一首

石桥沙路隔东西宛转如登十丈堤凉爱野风清别院夜闻山雨过前溪栖鸾树老多成实贺燕巢倾半委泥好种琅玕二百个重来须就节间题

和鸣治侍讲赠行韵

玉堂人在阆西峰应忆谯楼五夜钟海内萍踪嗟我远梦中山色想君浓书囬直欲凭秋?吟苦谁甘学暮蛩独有胜游兼乐事不堪持为故人封

和亨大修撰席上联句赠行韵【行前一日亨大以采石一尊为饯】

石迳缘厓半入云独开斋阁坐斜曛层城夜閟诸山色夹路人喧万马羣?齿不辞狂谢脁带围真减病休文豪游竟作醒三日长忆高堂旧酒醺

和汝贤修撰赠行韵

树影穿篱犬吠云忆君同宿岭头曛离歌忽漫传新调别马犹疑恋旧羣秋馆图书违伴直夜堂灯火梦论文不知听雨亭前坐对酒看花日几醺

和若虚郎中赠行韵

赤日黄尘马倦行石桥山店有官程城头路尽千峰隔袖里诗来两腋清蝉杂柳风秋渐远鹤翻松雪夜还惊欲知小吏将诗意记取柴门剥啄声

和赵梦麟主事东陵见寄韵

翡翠楼台白玉堤碧山深处有轮蹄神宫望接香烟际阁道旋随斗柄西万乘旌旗云外合两班环佩月中齐官曹莫叹东西隔又听星轺载紫泥【时梦麟将有淮扬之使】

内直大雨留壁上呈诸同寅

苑花庭树隔苍茫急雨颠风骤作狂欹枕北窗惊梦短移床东壁卷衣忙堂茅幸免三重破堦水真愁一尺强寄谢诸公前後直马头炎日漫辞长

与顾天锡夜话和留别韵【时天锡谪永州府同知】

路转三湘去更深潞河西岸淛东浔濳鳞自足波涛地别马长怀秣饲心湘女庙前山似黛柳公亭下石如林徵科亦是公家事民力江南恐未禁

以丝瓜馈李秋官若虚诵瓜瓞诗为祝若虚有诗冯秋官佩之以和章见索因用韵馈瓜如例并呈二君

地接东陵路不赊冷官生计只篱瓜闲行似爱凉阴薄醉笔多随野蔓斜名自雅歌传圣代例分风味与诗家从今记取宜男祝贺客来时好荐茶

大雨次李若虚冯佩之屠元勲联句韵

醉魂惊散眼花稠溜下空庭水乱流卧听衡茅兼彻夜坐看絺綌已先秋排空浊浪骚人恨蔽日浮云壮士愁郎署忽传歌古调韵风含雨正悠悠

体斋宅赏莲用体斋韵

独坐幽亭数竹攅名花何意此相看一枝已分巢林足寸步犹疑缩地难香爱露华浓似酒静怜秋色冷於官狂来却怪筒杯浅直欲全倾翡翠盘

送王汝瑛院判归省宜兴

梅溪之水清无痕梅溪主人花对门开花万树复万树流水一村还一村采药路迷山远近读书声动月黄昏欲知昼锦经行地尽是天家雨露恩

和萧给事元日早朝韵

庭燎光分烛影稀玉堦残雪向春微千官夜听星辰履九陛朝悬日月旗地切丹山闻凤吹天开黄道见龙飞海东才子多春兴一日新诗动琐闱

郊斋和张养直修撰韵

煖风晴日丽层天雾驾颷车从列仙鸣凤有岐还盛世神龟出洛自何年朝班晓蹑青霄上御气春浮紫盖边珍重玉堂清密地新诗莫遣外人传

庆成宴有述

殿庭开宴引千官拜舞亲承万岁欢坐拥日华看渐近酒传天语饮教乾【每宴必传旨云满斟酒又云官人每饮乾】青云旧侣班相望白雪非才和岂难十五年来无寸补一心惟有向时丹

和明仲洗马韵二首

竹简韦编次第评於君真见古人情百年事了须闻道举世嫌多为近名敢谓学非顔氏乐直将心比伯夷清尘踪满地无由濯何处沧浪水上缨

友道陵夷继者稀独予才力尚卑微无成颇觉初心负未老先知旧事非今日中流须砥柱几年东壁有余辉期君合在风尘外千仭冈头一振衣

上元日与文敬诸友游神乐观蒙典簿宅归马上作

玉壶沽酒载青骢同向城南问老蒙谁信神仙有官府始知轩冕是樊笼去年花在开应晩落日诗成意未工归到上元灯火夜九衢丝管听儿童

春闱校文有作呈诸同考

省闱分职重持衡十载趋陪两度行满地奎光天咫尺隔帘人语夜分明空中万马神俱骤海底遗珠梦亦惊科甲少年今老大耻将名姓托羣英

沈礼部时阳行以只鹅斗酒为饯家僮误送于顾刑部天锡时晹去始知之戏作小诗奉寄

隔城风雨送归骖斗酒笼鹅意未堪何令别时无长物殷郎书到只空函十年世事成春梦千里神交入夜谈他日相逢应大笑乱山深处是江南

送王成宪归苏州省母得难字

晓风残雨送春寒一曲离歌意未阑都尉府中新捧檄侍郎门下旧弹冠贫怜菽水为欢易老觉江湖见面难已办彩衣随画舫风流未数晋潘安

送樊时登延平训导

客堂寥落雨兼风一曲离歌目断鸿杨执戟生空识字李将军战竟无功孤舟野岸苹花发五月山城荔子红见说儒官非远别梦魂长在浙江东

送桑民怿训导泰和【民怿苏人会试春闱策有胸中有长剑一日几囬磨等语为晏检讨汝贤所黜又作学以至圣人之道论有我去而夫子来等语为丘学士仲深所黜今年得乙榜年二十二籍误以二为五用新例辞不许遂有是命】

十年三度试春闱新见声名满帝畿甲第久惭唐李合奇才终误宋刘几功名岁晩非蓬鬓湖海官贫尚布衣试看孤鹰下林落甘心还向碧天飞

送宋民止绵州学正【民止民表进士之弟前翰林孔目公之子今年予校其文中格用制额退在乙榜】

已见珊瑚拂钓竿不胜遗恨满江湍力穷鲁缟心犹壮望入蓬山路始难无奈风尘催短髪且将名字托微官青氊旧是君家物又向王郎坐里看

送董子仁给事使琉球

琉球东望海门开圣代提封亦壮哉万里风涛才七日六年天使此重来麒麟有服真殊宠薏苡无车莫浪猜归忆皂囊封事在殿前风采尚崔嵬

送张思履司副使琉球

尚方新报赐衣成玉节金书万里行岭外方言通异俗岛中烟火望孤城由来使者关风化亲见朝廷录姓名不用殷勤宣圣德远人先贺海波平

送王祭酒先生还南京

盛代声名北斗尊锦袍牙笏旧承恩两都词赋多传世四海英才半在门紫塞天高连雁影石城江落见潮痕金瓯彩笔云霄梦姓字应劳圣主论

和韵寄答陈汝砺掌教

寂寞天涯叹所依海云江月意俱违茱萸岁改身仍健苜蓿秋荒马不肥白雪屡传新调寡青云半觉旧人非家山不隔长安路应倚南楼望夕晖

和师召步入西华韵

九衢香雾拥尘埃望尽仙踪隔草莱螮蝀影从桥底见芙蓉花在镜中开碧桃黄竹无年岁翠羽红鳞自去来几度北安门外路误骑羸马绕城回

寄刘时雍

望到关山白雁初离愁多在忆君余百年交友通家谊万事伤心一纸书江上流民何日定里中羣盗可能除西垣词赋东曹业欲效贤劳愧不如

游西城故赵尚书果园与萧文明李士常陈玉汝潘时用倡和四首

漫忆江湖万里游西园风景似南州青苔地湿频经雨白苎凉生不待秋尘事已醒前日梦岁华空白几人头松醪载得浑醉莫遣飞花浪作愁

官曹无计可招寻坐爱林风满素襟醉後颇思醒酒石贫来须办买山金花蹊柳径稀踈见茗盌氷壶次第斟欲问五陵歌舞地我家园树得成阴

句入西园字字清葛衣纱?称闲行苔侵翠壁应全徧果熟青林已暗生流水断堤人共远片云孤鸟意俱轻闲官爱说山中话为有归田录未成

残樽系马立斜阳忽送秋声满树凉花落始知留客久雨来偏为作诗忙山堂竹户寒犹闭石径苔泥滑不妨独有园人爱沾洒不随僮仆问归装

送陆封君归大仓【鼎仪修撰之父也】

十年池凤远将雏白首飞扬兴不无老去关心惟骨肉梦来欹枕亦江湖山川尚忆重游蓟乡里犹称旧姓吴画舫载将官市酒却从林下说皇都

予素不善饮文明诗来有西涯烂醉欲人扶之句日以二樽见惠步韵答之

梦断高阳旧酒徒坐惊神语落虚无若教对饮应差胜纵使微醺不用扶往事分明成一笑远情珍重得双壶次公亦是酲狂客幸未麤豪比灌夫

送郑瑶夫先生之南京太常

冰霜心事见平生冠冕文章动两京直讲旧官才五品太常新命接三卿园林俎豆春秋祭江海庭闱日夜情近说词臣多简在御屏风上恐题名

送王元常贡士归省河州【兵部尚书公度之子】

尚书门第切云高西去秦山望眼劳朝论十年归旧德家声今日在时髦虚闻汉节求良马尚有任竿拂巨鳌却望故园归路杳未辞尘土逐青袍

刑部郎中栝苍金君尚德之子禧及其弟尚义御史之子祺闻尚义将有谪命自其家赴京师以予托交二君称契家子来谒子重其孝友笃至怅然感之赋赠一律

旧家门第有清风眉宇分明似两翁春梦忽惊黄耳犬秋风愁送玉关鸿徐歌漫有临岐赠祢刺深劳昨夜通蓟北辽东俱万里天涯回首意匆匆

怀麓堂集卷十二







卷十三

钦定四库全书

怀麓堂集卷十三

明　李东阳　撰

诗藁十三

七言律诗

幽怀四首

雨深门巷半苍苔十日幽怀郁未开刚道官闲忙又错偶教身健病还来酒杯尚藉驱除力诗债慙非应答才犹有旧堂堪系马水边鸥鹭莫惊猜

坐看幽意满青苔雨径烟扉湿不开药裹半封尘未扫棋声欲定鸟还来为园每课山僮业弄笔先怜稚子才我瘦不缘诗思苦骚人相见勿频猜

墙根老树碧生苔门卷疎帘一半开岩影乍晴云欲散雷声忽动雨还来长堤隔水疑无路瘦马冲泥念不才朝往暮归缘底事秪须形影自相猜

懒携行杖踏莓苔寂寂残樽对雨开开口秪应心独语闭门休问客谁来幽居有道堪藏拙巧宦逢时亦自才试问白头冠盖地几人相见絶嫌猜

林屋养高【王编修济之乃翁以光化知县家居受封济之归省分题得此以所居洞庭山有林屋洞天之胜故云】

隐君新拜此系泥牋许住东南一洞天老去折腰羞作县醉中因酒得称仙门高剩有栽槐地年好多收卖橘钱为报五湖风月道秋来须载彩衣船

送黄汝修举人还太平【文选郎中世显之子】

京国趋庭见少年别来风度已凝然亦知梗槩非流俗未论簪缨有世传坐上好书消岁月江南归梦绕山川桃溪太守今前辈长在春风几杖前

题敷五菊屏

先生深卧菊花丛曲几围屏杳窕通本为红尘辞俗眼岂因多病怯秋风交情尽付炎凉外身计聊凭吏隐中相过不嫌憔悴质秪应风味与君同

用沈仲律提学韵奉邀一首

行囊又挂佛堂灯可是缘诗尚爱僧江上踏泥三日屡城南冲雪两人曾别来事与流年异病起吾慙饱饭能西望草堂三百步敝鞍羸马到须登

夜坐有怀仲律

草堂寒日下虚檐露白风清此夜兼坐榻有尘僧为扫客囊无计岁将淹诗成骨与山争瘦老去心将玉比亷还似鹤林萧散地未容巾屦学陶濳

再次灯字韵

布袍书卷拥寒灯兴味萧条颇似僧爱酒独从醒处得戒诗惟有病来曾幽栖借屋山人许再拜升堂稚子能好是五湖烟水地几时舟檝渺然登

用韵赠林蒙庵和仲律【时蒙庵以车驾郎中谢病将归漳州】

病来三月不窥檐老去心应吏隐兼万里江湖甘独往一官书簿苦相淹还寻陋巷贫中乐解使贪夫去後亷独立乾坤双道眼静看鱼鸟到飞濳

与仲律饮鸣治宅用原博韵

偶陪骢马游三日复到城南意惘然山色见如逢旧友菊花开不厌残年幽居地接东陵近爱客心知北海贤犹识旧堂曾下榻隔楼风雨赋诗眠

饮士常新居和席上联句韵

寂寞官曹似隐居清风时动一床书花应旋种栏将满客不频来席尚虚诗好忽惊传锦字酒狂真欲换金鱼多情愧有东邻卜已办城西欵段车

送程克勤谕德归省尚书

杨修家世本公卿庾信文章自老成馆阁尽推良史笔君王亲记讲官名金函玉扆丁宁诏去马归舟日夜程却倚三台看北斗鲤庭鸾掖正含情

戊戌冬至节初赴朝天宫习仪【翰林旧不习仪是岁有新旨学士而下俱令依常参官习仪】

朝天宫阙路逶迤帝遣儒臣下赤墀礼重叔孙绵蕝地恩同文德押班时五更清漏闻鸡早十里红尘恨马迟馆局幸多闲岁月敢言筋力是吾私

寄庄孔阳二首

买断溪南十顷烟还家无复梦朝天身如元亮归田日诗似东坡过岭年蓬岛谪来仙骨在钓台高处客星悬十年未洗江尘耳谁听清风石上弦

背郭诛茅草盖堂边江种柳树为墙舟中梦醒闻春雨楼上诗成坐夕阳南纪壮游余岁月北扉遗草旧封章清时例有逃名客见说严陵本姓庄

韩贯道黄门见示雪中游泥鳅寺诗和韵一首

宛转新诗出袖间宦情幽事总予关山迎旧路如相约雪到今年始放悭地僻不妨禅客梦岁丰先动野人顔空慙突兀东斋坐如听车声带月还

斋居和世赏编修韵

半夜开门雪满坡清吟无奈玉人何人间路与红尘隔天上春随翠辇过灵吹下时神语寂琼楼高处晓寒多笙箫本是虞廷乐不为秋风起棹歌

文明黄门携大庙东宫郊祀庆成诸作见过和韵一首

织翠华笺共到门袖中烟雾尚氤氲龙筵地与天顔近鹤驾班随辇路分礼重圜丘春载覩歌成清庙夜还闻凤池雨露虽同沐似隔蓬山一片云

次韵原博新庐有作

卜筑堂高迥出曹牖风牀雨睡能牢鸱夷不语聊相伴褦襶多情岂见挠迂叟乐应须水竹醉翁心不在山醪万间广厦君当见似说苍生属望劳

若虚馈匏瓜仍叠前韵奉谢

野意相看总不赊园匏虽大亦称瓜青丛摘罢烟仍湿翠笼擎来日半斜吟有旧题成左劵酌无清酒愧西家郎曹兴味清如此絶胜春风谏议茶

曰川馈无花果答丝瓜之赠叠前韵

翠笼珍果望还赊报我眞应愧木瓜采掇恐沾秋径湿传看不觉夜灯斜饱知实德非虚语脱尽浮华是大家异物清诗两奇絶渴心何必建溪茶

杨武选挽诗【杨名仕伟文敏公之孙谪台州通判卒于途其妻建安朱氏遣使乞诗】

十载长安梦未醒离堂风雨思冥冥书随洛下舟中犬身逐台南水上萍卫国精灵应寂寞郭家池馆半凋零寡妻稚子衘哀意谁作张圆死後铭

大雨次柳邦用韵二首

雨声吹送满城秋委地颓云湿欲流环堵不藏原宪病穷途误作阮生愁烧残官烛晨犹暗落尽庭花晩更幽此夜儿童如见月直应狂喘似吴牛

风伯何时许放悭雨师今日不辞顽虚疑九道乾坤合坐遣双笼日月闲满地瓜田惟足水几家茅屋尚依山官曹况切怀人意一夜清诗强破顔

士常得男叠前韵奉贺

庆协充闾事不赊嘉期先报及时瓜门深贺客车应满喜极题书字半斜周雅祝辞新故事李膺名姓旧通家东楼若许吟诗到联尽轩辕石鼎茶

馈瓜杨维二编修以桃见答叠前韵

手种丹桃岁月赊感君投我胜投瓜来疑度索山城远去恐天台石磴斜已托神仙栖寿域敢教儿辈恼邻家餐余便有通灵意不待卢仝七盌茶

馈瓜曾文甫编修以冬瓜见答叠前韵

晚花秋蔓野堂赊不道冬园别有瓜未遣堦苔封径合肯缘篱竹挂檐斜後时岂敢为君惜多子还应胜我家预报明年汤饼会嘉期须及雨前茶

若虚夜馈瓶枣叠前韵

异代神仙事不赊如瓶丹枣胜如瓜多情馈客诗兼远急脚携筐步半斜内苑不劳方朔射西邻还切少陵家白头正有分甘兴先向高堂一荐茶

汝贤馈西瓜及?榔叠前韵

汉使西还道路赊至今中国有灵瓜香浮碧水清先透片逐鸾刀巧更斜饱德未忘蒙正饐为园翻愧老樊家因君解取南闽俗更说?榔可代茶

九月八日与谢于乔诸公游朝天宫有作

细草苍苔石路重偶从西郭问仙踪亭如逋叟长留鹤径似陶濳但有松尘世百年能几见洞门今夜不须封谢家屐齿应无恙拟上蓬山第一峰

是日和王世赏韵

厌见秋城卷暮沙还回仙路出西华清怜竹笋宜供饭醉挿松枝且当花阁苑烟霞非昨梦兰亭山水似君家新诗未稳还催就纸背横书字尽斜

和冯佩之韵

百尺楼台四面同烟霞深锁洞门中虚牕地迥犹含日破?情多不受风万里碧云秋兴远一番凉雨夜愁空秪应今度来差早明日花开定满丛

和谢于乔韵

疲骖旧路不劳牵十载重游意惘然丹竈药成鸡已化石墙阴冷鹿犹眠仙踪下与尘埃隔野色西来岛屿连不似玄都易摇落秋来还有看花天

九日游慈恩寺叠前韵

偶从农父问田塍又向禅家话葛藤久宦北南俱是客频来宾主更谁僧行怜马上寻诗惯坐忆湖边见月曾到此蹔抛尘土累敢言清世独无能

九日和王世赏韵

石门惟许白云留我亦何心恋此游竹里行厨烟未午水边萧寺叶先秋行贪覔句忘吹?醉去登高不上楼诗景满前谁会得野僧多是远公流

九日和谢于乔韵

鹤翻风树晓犹狂颇似任翻卧竹房石底片云犹宿润竹间残雨尚余凉桔橰亭古荒秋草钟鼓楼高送夕阳犹有丹丘余兴在坐来今昨两相忘

和李若虚韵

芋区瓜圃地相联仄径多从断岸边邻曲望疑沽酒市儿时忆上打鱼船年华未改先惊暮风景重来不及前更说农家少生事一番秋水没湖田

和屠元勳韵

杖屦城南得得来寺门今日许重开溪流过雨苹生岸林影翻风竹映杯我醉不辞桑落酒僧高长住贝多台吟风赏月当年事莫作三生石上猜

题徐氏含晖堂

家住层峯叠浪中水光山色动帘栊红尘地少多逢石画栋云轻不受风陶径菊松今古在米船书画往来通濯缨谁和沧浪曲我亦无心谢此翁

再游慈恩寺留僧瑢画卷

软沙幽草接芳洲旧路重来问石头名似曲江题後到身如房琯梦中游山迎杰阁层层见水绕长桥曲曲流吾祖汝师俱寂寞相逢茶话坐消忧

韩都宪公雍挽诗

早骑骢马出乌台万里风云亦壮哉岭海威名天下重庙廊谋箕古人才宁知晩节终泉石岂料英?閟草莱京国少年思识面楚歌声断使人哀

诸生有作红叶诗者爱其末句戏为补之

碧树凋余老更红强将顔色慰飘蓬浓霜未着愁先醉返照初回望欲空唐苑情多何足问吴江句好更谁工晩来蚁穴无归路应恨萧萧匝地风

醉杨妃菊次韵亨父

谁采繁花席上题偶将名姓托唐妃日烘花萼醺时面雨换华清浴後衣隔坐似邀秦国语挥毫未放谪仙归欲从顔色窥生相已落诗家第二机

後园种菊经月忽见数花用亨父韵并呈城东赏菊诸君子

幽花种得偶相忘步转南檐却背堂但有芳心宁择地更无佳客亦宜觞登临忆负重阳雨采掇愁沾昨夜霜满袖余香试披拂晩来风力正悠扬

苏人织蒲为茵二片置牀倚间藉背及足甚宜冬寒凌季行以书见惠道经敷五太史辄为所留聊作小诗报季行并柬敷五

轻蒲一簇软如花巧织重铺意未华吟处迥宜孤背倚坐来温爱两趺加未沾南国佳人惠已落东泷野叟家幸有题封三十字殷懃留向手中夸

冬日对菊用陈玉汝韵

揺落霜空万木飞一枝无奈赏心微未成老圃应须学若在南山便合归人道秋香非昨夜天留晩色共斜晖陶翁可是忘机者犹自含情待白衣

与王世赏重游朝天宫是日病卧待诸公不至

石径苔深步屧空菊花开遍去年丛重游误落秋风後旧事都消夜雨中已觉地偏非世界却怜身病是樊笼诸公只隔瀛洲路未遣丹丘鹤梦通

和世赏韵

偶陪寒日坐空庭饭有胡麻药有苓霜菊多情留暮色风禽无语堕疎翎堦前藉草衣全湿石上题诗酒尽醒莫笑山公归太早秪缘多病想幽扃

杨应宁母安人受封诗

老去逢恩不自知半生勤俭鬓成丝家如夫子长存日身似郎君未贵时拜忆登堂晨贺早醉沾开阁夜归迟百年桑梓瞻依地一度生辰一献诗

送韩贯道湖广参议提督武当诸宫观

神仙官府意何如亲见分符上紫虚山拥帝宫三十六地屯兵卫五千余人言才大难为用我爱官闲好读书临别与君堪一博肯将青绂换绯鱼

谢邵地官汝学馈陶鼎次韵

感君携赠出南装别路相看似故乡诗客品题新定价野人抟埴旧传方茅柴火底春风软骨董羹中滋味长秋去冬来几寒暖且将麤粝送年光

汝学席上赋陶鼎叠前韵

山家形制朴无装伴我颓然入醉乡人境最宜林下一丈筵何羡食前方不辞地僻江湖远却爱官贫岁月长几见雪堂明夜火拟从东壁借余光

王仁辅见和雪後西华联句用韵答之

磴云梯雪迥分层玉殿琱阑次第登敢向内园夸壮丽似闻南客想炎蒸淡交情在贫应识白战才高老定能蛱蝶飞来谁解道当时独有吕翁曾

再次王仁辅雪後韵

雪堂高耸玉楼层驴背寒多不奈登夜饮略教杯有酒晨炊谁问甑无蒸长安病卧袁郎老野寺吟行贾岛能应恐出门无觅处沙头记取屐痕曾

再次仁辅韵

晓风残雪上堦层谢朓楼头客未登纸帐不知寒日出砚池初觉暖云蒸关心远道妻孥隔作伴空斋杖屦能斗酒绨袍吾欠此赠君空有笑言曾

分题得孔林送张廷芳廵按山东

孔林乔木蔽高空岱岳西来泗水通万古山川神陟降百王封秩礼尊崇诗书世岂坑焚後俯仰吾犹覆载中却羡东廵张侍御得先瞻拜仰遗风

徐用济秋官和雪诗次前韵并柬仁辅

雪风吹透褐衣层望尽高台不可登满地茶烟犹带湿几家藜火尚余蒸江湖意气山人老词赋风流汉署能尘土满胷消不得琼琚欲报两无曾

再次陶鼎韵答用济诸君

重炉高盖拥层装规制居然自一乡豪客休嫌下箸处仙家不用辟寒方味兼小市盘餐别坐共严城漏水长却有好诗如拱璧抟工何意敢争光

仁辅屡和雪韵而方石不至再用前韵督之【是时仁辅馆于方石官舍】

雪里幽怀百感层相逢聊复话年登帐中绿酒香应醉鑱底黄精湿未蒸王子扁舟无兴到谢家新句有人能诗坛定与屏风隔梦里高歌达未曾

李世贤侍讲一产二子用瓜祝韵贺之

同官同姓迹非赊异事还应协我瓜池凤水深相对浴海桃枝重不胜斜緜緜周雅诗人颂衮衮徐卿积善家留取秋菹荐春酒向来真爱一瓯茶【向馈瓜世贤答云谨当腌渍为菹以俟他日汤饼之会今不敢以荐茶也】

再和仁辅韵【是日雪将再作】

云拥高城雪意层苍天欲问恐难登山家未报来牟足海国还闻瘴疠蒸胜事园林谁合閙丰年歌颂我犹能王郎更趿何门履十二街头遍已曾

方石坚卧累日忽与仁辅联句见答始悟其为合从计赋此挑之

门掩高坡最上层【方石所居名高坡巷】径深泥滑苦难登歌残白雪无余调梦醒黄粱第几蒸季子合从元有计亚夫坚卧岂无能何当再接星堂战头上同云黑未曾

仁辅以诗见欵复用前韵并柬方石

雪里降城百二层素车今日愧君登力勍岂谓心能怯顔赭空惊汗欲蒸谋楚似闻王翦老御秦犹有谢安能无端又作冲寒战袖手惟应巧匠曾

雪再作再叠前韵聊用自咏

睡起空阶薄霰层高堂片雪已先登郑桥路隔新风景马馆寒空旧燠蒸【马融尝在史馆燠蒸如坐甑思隂山层氷】清物秪余陶鼎在晩交惟有竹君能孤吟寂寞无人和时问门前客到曾

次韵答时雍

谁是乖崖一字师须将得失寸心知君才絶我宁论倍世事於人大忌随是玉也须怀卞氏有金休把铸锺期十年道义相看地犹落残葩与剩枝

次韵答若虚

雪外楼高碧瓦层江南江北望中登寒愁夜垒军声乱暖忆春湖水气蒸酣饮纵教豪客醉冻吟输却腐儒能西堂杏酪清堪比独坐怀人此意曾

立春後一日席上次若虚韵

地近彤楼御气边苑花宫柳意先传三冬闰月留余日两度春风共一年庭浅恨无投辖井酒穷须办典衣钱瓦杯陶鼎能留客未愧烹肥与击鲜

再用韵促诸秋官和章

雪堂开卷坐分层自扫西阶待客登盟在岂应寒似水心烦长使热如蒸驱车路熟朝停惯刻烛才多夜坐能独有东邻老同姓为予谈笑解围曾

读杨尚宝叔简漷县怀蒙泉岳翁诗有感次韵

门户凋余秪弟兄忆公於此最伤情囊空始信生前计棺盖从他世上评古墓囘车谁腹痛遗文在箧我心惊【杨时语及家集】符台老友今头白几向荒村问县名

贺周原已得男再用瓜祝韵【原已匏庵外甥】

宜男嘉祝未云赊吉兆今符第几瓜西海又传桃实大东楼初记斗杓斜桓郎未必无佳客王氏从来有外家闻说贺筵多异品尚方新赐小团茶

题王允达中书所藏宋仲珩草书卷後

萝山令子华川裔前後清朝两舍人几世通家同骨肉数行遗墨在风尘典刑尚及吾非晩文献犹存子未贫江水旧多元佑鬼恐惊风浪出通津

徐用和御史墓山八韵

金山埋玉

金山四面拥佳城玉树埋时不复荣灵气百年还造化岩峦千古閟光精名同郭璞江心墓恨比何充地下情欲采生刍无处奠乱沙衰草正纵横

玉屏耀金

玉屏开日耀金精下见扶桑海色明彩翠揺空光不定丹青照眼画难成羊郎晚可移床对王子朝宜拄笏行犹有旧题诗在壁十年风雨绿苔生

冈凤翔云

冈头晴翠拂云开幻作丹山鸑鷟胎五色宛从天上降一灵真向薮中来盛时川岳皆为瑞奕代文章可比才应是思乡还感旧可能重上凤凰台

璧池浸月

古墓前头月一池璧纹浮动不成漪半空影落秋毫见午夜光生老蚌知犀火不劳温峤照锦袍谁赋谪仙诗旧游囘首伤心地乂是烟愁雨暝时

笔架明星

笔架山形奇且牢上与列宿如相遭光华照地夜初白苍翠挿空秋正高大年登楼手可摘杜甫上天诗更豪乡人翘首望山斗我亦念之心孔劳

冠峯湛露

危峯高耸似峩冠草树蒙茏露未乾袍笏尽消狂客拜风尘不受世人弹羽幢朝岳云中降鳌首当空海上看下有白头未死地石门空枕夜台寒

圭田秋获

台府官清只俸钱十年祭有大夫田人闲耒耜秋风里路遶桑麻夕照边见说承家须主祀况闻忧国愿丰年平泉花树真何物犹辱先人戒子篇

茅屋时思

报德难忘寸草私多愁长废蓼莪诗也知春雨秋霜意犹似晨兴夜寝时种得松楸成古墓采将苹藻荐新祠欲凭此恨东归海江水无情去不知

怀麓堂集卷十三







卷十四

钦定四库全书

怀麓堂集卷十四

明　李东阳　撰

诗藁十四

七言律诗

元日早朝

万仗攒空簇彩旃杳闻人语隔香烟城头日共鸡声起天上春随斗柄旋荒服五图皆禹贡华封三祝更尧年侍臣独立瞻华盖长记分班黼座前

贺岁次韵若虚秋官

扑面尘多眼乱花春来心事剧如麻九衢路塞车马集七贵门深云雾遮长怪仆夫遗刺字每劳阍吏指邻家长安旧俗年年在又是晨鸡与暮鸦

元夕和若虚韵

十里楼台月色边御河东畔阙西偏杯盘入市多新俗儿女看春忆少年紫陌尘香千骑合玉堂官冷一灯悬江南风物君休恋自有宫柑入袖传

闻王仁辅买鱼瓶俗所谓泡灯者赋此嘲之

买得长安市上春玉壶清水贮金鳞却看尘土疑无地未掣波涛亦有神眼底功名聊比幻杖头风月且敎贫西堂灯火元宵夜又向东风作旅人

仁辅遗鹤灯若虚有诗因次韵

不逐飈车与电轮偶来飞遶帝城春尘埃误落空中影烟雾虚疑梦里身千岁有丹应化骨九臯无唳亦惊人于公旧价休劳送自有山翁为卜邻

仁辅鱼瓶遂坏意甚不释叠前韵慰之

白髪华灯一夜春江南江北两穷鳞飞腾有地归尘土诃护无钱役鬼神物以泡名终合尽家随身在更何贫清诗素壁犹堪玩休羡扬州鹤上人

李贯道学士挽诗

青霄健翼几徊翔蜀水燕山道路长司马旧游题柱晩子瞻新命揽衣忙亦知机巧非公事可独文章与命妨南省北扉灯火夜向来清话正难忘

送罗大理大常擢广东佥宪

目极苍梧岭外云大江南下海西濆殊方贡赋诸夷接十郡山川五岭分汉尉官高骢马出楚乡家近雁书闻即看万里澄清地野虎城豺浪作羣

西湖草亭诗

淮阳城外西湖好漫说杭州更颍州云里乱山堆寺出雨余春水入田流官闲了却坡翁事家在无烦范蠡舟诗卷画图游子意几囘春梦遶芳洲

方石将谒陵愧斋席上赠别一首

百里郊原眺望通又骑羸马逐溪风官清屡伴词林幕【方石尝与冯孔目同行今复与方孔目往】地僻休过泮水宫【昌平学有翰林行馆今废】啼鸟落花春早晩乱山残雪路西东因君却忆中元事【中元予与愧斋同往】何限高情笑语中

送尚书黄公之南京户部

早听仙履下星辰帝遣南曹属重臣财赋国须根本地衣冠公是老成人云连阙角千山起日暖江头万树春应向栢台逢旧吏更多鱼鸟避行尘

陈玉汝得孙归功瓜祝用旧韵贺之

祝子生孙喜更赊始知为瓞胜为瓜拟分座上金钱满来看风前玉树斜诗学早传韦孟业德星偏聚大丘家佳期忽与春争到正及雷鸣二月茶

林亨大修撰得第四男用旧韵贺之

莫谓三山道路赊【亨大三山人】人间仙果不论瓜筵前会客犀钱散醉里题诗蜡炬斜三凤岂须夸薛氏八龙今已半荀家他时细说熊罴梦夜榻留连到几茶

三月六日曰川宅赏接杏绿萼梅限韵

三月长安见此花东君犹恋北人家清香有月还疑暗老态无风也自斜纵饮不辞杯尽白苦吟应直鬓双华青枝绿萼依然在凭语诗人莫误夸

环翠轩

幽人旧住秣陵庄石径岩扉閟草堂空雾湿衣春冉冉野禽啼树月苍苍老於江海遨游倦闲觉山林兴味长莫向东华更东去马头尘土又斜阳

送赵良辅知宿松

银台门下见铜章前後清朝共宠光意气古称燕慷慨科名今此汉贤良山多黍稌知秋熟县有弦歌爱日长十五年前同辈少杏花阴里忆升堂

陆参政孟昭挽诗

高才耻作书生酸开口论事如翻澜直遣胷中九云梦从敎世上一邯郸清风庭馆宾客散【陆有清风馆】落月屋梁魂梦寒我亦生平旧青眼诗成不见但长叹

送汪祀丞归凤阳

园陵分祀职清专况是名家一姓联祖似王陵元有母官如茅氏总登仙【汪二兄一为指挥一为奉祀】山川地识蛟龙气雨露恩深草木年沛上小儿今白髪当时歌曲可能传

原博席上用击鼔催花令戏成一诗

击鼓当筵四座惊花枝络绎往来轻鼓翻急雨山头脚花閙狂蜂叶底声上苑枯荣原有数东君去住本无情未夸刻烛多才思一遍须教八韵成

息巷【?县王阳仲夀藏】

扫开苍翠凿孱顔自作堂封更堵环颇似王樵为茧室不劳齐景泣牛山悟来物理谁称达脱尽天羁始是闲记取平生行乐地宁论地下与人间

送陈昌举会试毕还无锡

春风得意早还家不待长安满路花已觉青袍同昼锦却看银汉有星槎江湖廊庙皆心事城市山林且岁华珍重平生治安策汉庭须召贾长沙

送徐生下第归

误落多才与世讥暂将幽寂掩光辉草玄亭上侯芭在【亨父门人也】白璧山中卞氏归江雁过云寒雨暝渚花飞雪晩风稀庭闱别有三公养未必华簪胜彩衣

次韵答若虚秋官闻恤刑诏有作

西曹忽枉恤刑诗我在闲官亦自疑正恐灾祥非独致敢言繁简不同司心中自许神明鉴笔底真看造化移今日治安还有象贾生痴泪莫深垂

送太仓俞良臣之安州学

青山骑马入安州囘首京华是旧游岂谓功名非适意漫将诗酒坐消忧渚芹香湿还经雨岩桂花迟总待秋借问娄江今几????秪应同向海东流

次韵答攸县陈翁钺

十年衡岳雁书迟纵有高怀说向谁花下一壶狂李白江头三弄老桓伊清风坐里时生腋黄色归时正满眉尊俎肯留今日燕为君重咏白驹诗

送吴江陈知县

曾踏长桥望太湖至今魂梦绕东吴波涛岁久鱼龙化云雾天空岛屿孤千里风尘长送客几人冠盖此分符贤劳未有登临兴不道官闲一事无

雹

黑云驱物忽城东万雹飞来势绕空和气不成三日雨威棱兼助一番风山中蜥蜴真成祟海底蛟龙误奏功久旱不堪逢此厄几时禾黍报年丰

次韵杨应宁久旱三首

三复来诗百感侵寂寥云汉有遗音终风漫挟扬沙势毕宿空怀好雨心坐待庭苔封蚁蛭梦惊潭树作龙吟原田已恨冬无雪更入新年恐不禁

万里长空晦复明夜牕推枕昼还惊真堪夏日流金石不见天河洗甲兵耕获有期空尽力流离无地可聊生绿衣年少谁言事已识君王驻辇情

骄阳五月渐生阴病渴人方起上林周稼有风还自熟商郊虽旱岂妨霖贫增贾客时时价苦尽农家粒粒心杜甫不胜忧国愿向来眞与海波深

送陈翁归攸用前韵一首

衡门门下好栖迟此意悠悠欲语谁风静渔歌闻款乃夜凉书馆听唔咿涑川二老皆黄髪马氏诸郎总白眉却忆赋诗相赠地不应相送更无诗

送萧履庵之鎭宁二首

郡佐初传给舍名尚疑朝报未分明方惊作客天涯地况是思君病里情暂喜山川经野甸若为风雨住江城春明门外阳关路细数邮籖第一程

杯酒平生几故人送君南去独伤神氷霜不改孤臣操天地能容万里身未论华戎风俗异直敎夷险路头真东风合是无私物瘴草蛮花也自春

送履庵子鸣凤侍父南行次韵

尔家门第足清风十载交游父子同辩论有才惊阮籍吹嘘无力送扬雄山桥树老还多节林桂花开未满丛应有宦游兼色养旅情乡思一时空

观仁辅林黄门宅看莲诗戏次其韵【林旧为庶吉士】

老去愁多秪为花不堪风雨更泥沙买栽自笑贫无地卧看谁怜醉是家江上路遥随梦到袖中诗好向人夸词林旧侣风流在许赠繁香压?纱

次邵东曹借屋诗韵

宦路无心定卜居又从官邸驻行车园花不碍东邻蝶御水濳通内苑鱼白石生云当户满緑苔经雨上垣初辛勤合似韩京兆十五年来末有庐

次韵秦武昌见遗之作

使君清鉴彻秋毫误识山鸡比凤毛闭户吟鸢惭我拙入门下马让公豪文章竟作雕虫技岁月能消继晷膏见说诗坛高数仭空将目力送刘曹

邵东曹堕马伤足次武昌韵

十年双足躏词塲我亦怜君坠後伤历块敢夸千里俊乘船却笑四明狂扶颠老仆空随路学仆娇儿更倚堂应似崔家亭下鹭独当秋雨向寒塘

寄潘兴化先生次韵二首

分曹去後抗章前六载尘途事惘然忙里簿书无暇日老来林壑有深缘清风尽扫淫祠籍遗法犹存废寺田略试平生经济手声名已许郡人传

髫丱曾趋组绶前重来公已鬓苍然风尘望隔还山路杖屦惭无学道缘遂有冥鸿归碧落旧闻仙鹤产青田明时未合逃名尽不惜文章与世传

廷韶文敬联句见寄叠前韵一首

日长秋馆罢抽毫自在闲庭落麈毛忽有词章传二妙敢将名姓托三豪心清乍可鸣金镝肺病何因漱玉膏身欲奋飞无羽翰始知尘路隔仙曹

鹪林书巢叠诸君韵二首

小结书林数尺巢闲将露翼倚烟梢居宁择地心常乐力不凌云世所嘲贺厦漫劳飞燕雀缀枝聊可藉?匏周灵鲁瑞非吾事休说鵎门与凤郊

幽栖无意托声名小榜轩居亦近情四海於身皆俯仰一枝随分且飞鸣山林旧侣心犹在风雨中宵梦不惊读罢庄生齐物论始知天地有鹏程

寄都宪桂阳朱公二首

帝命台臣镇五戎豸冠兼带虎符雄庙堂出入谋谟在岭海华夷节制通揽辔孤城怀旧志献俘双阙见新功风霜合遣为霖雨天下苍生正忆公

乡里长怀仰止私不才先已荷公知敢言元礼通家旧岂恨荆州识面迟丸蜡屡传封後药彩毫今见寄来诗欲知父子同朝地云母屏前赐坐时

再叠鹪林书巢韵二首

词林别馆建深巢已避云间第一梢鼹鼠分同堪共适蠧鱼心苦漫相嘲飞腾岂必冈千仭饮啄聊应水一匏若遣丘园随野性未论东郭更西郊

卜筑无材懒近名暂将微物寄幽情略同庄子为言寓敢效张华托赋鸣纵有樊笼何足累更无缯缴底须惊羽毛欲作填河报路隔天桥尚几程

无锡殷氏婢守节秦武昌廷韶有传识之以诗

妇家名节本从夫殷氏分明一女奴少有清风辞外侮老将遗业付诸孤文章郡守能为传忠义乡人定作模试问衣冠涂炭地不知曾汗此顔无【无锡有忠义乡】

赋得玉泉送王元勳还南京席上作

九曲峯前一派过谁将壮士挽银河天池倒浸空中影地脉濳通洞底波【泉南有华岩洞洞有窍其深无底】诗骨照来先见瘦醉顔醒後不成酡因逢玉兔泉边客【南京有玉兔泉】欲鬬清泠奈远何

文敬闻仁甫在予坐以诗见诧因次韵并柬仁甫

不厌缁尘染素衣此翁身迹信依依酒狂不作高阳醉吟苦从教饭颗讥犹有舌存非是拙更无家在莫思归何须重访东曹隐【文敬号束曹隐者】风月西坛兴未稀

文明生日以龙尾砚为夀并致一首

我持龙尾溪头石来夀凤毛池上人清爱石将人比德夀看人与石为邻长留天地诗家事坐镇浮浇静者身记取翰林挥翰客年年来此颂芳辰

戱效原博坡书辱诗见遗因次韵

坡老书名重雪山劲如戈铁转如环心同好古生差晩力欲追君鬓恐斑聊以师模归有若敢将文行比顔般狂言戏作皆吾过赖有新诗为订顽

原博诗来戏予还故步再次韵

醉後挥毫力拔山玉堂观者堵如环换羊价重街头帖画虎心劳纸上斑得趣岂须优比孟改绳翻愧拙於般也知真外皆成假莫大分明点与顽

三叠韵答原博

坡书新价踊如山碔石何堪报玉环榻遍吴牋犹送锦搦残湘管半无斑文心捧处慙施女笔阵围时困楚般【楚鬬般伐宋围缗】石底老蟇如可学爬沙双手不辞顽【有评苏书谓石压虾蟇者】

原博和章不至四叠韵督之

书家风采屹如山拙匠纷纷但坐环可信龙猪元异骨误疑鸡鹜本同斑郑师乍许三降楚墨守终能九却般闻道纯绵深裹铁定藏锋力待坚顽

原博诗有雪堂独立语五叠韵谢之

种柹临书叶比山空惊岁月转如环云间天马谁争步水底山鸡自照斑敢谓逢蒙曾学羿岂知蔿贾不容般苏门七字君须入我已无心起懦顽

西庄清隐

山林旧隐不知年北墅西庄次第迁桃李春风花县外金银夜气宝峯前家贫有业存书卷官在无心乞俸钱若向水边逢孺子可能重和濯缨篇

送李提学若虚侯佥宪公矩一首

十载同官别更同一朝分送两青骢湖南使节经江右浙上行船过泖东面带氷霜生朔气手栽桃李待春风他年冠佩还朝地谁奏天曹第一功

游白秉德西园次韵二首

行逐溪流过野亭望疑山色绕空冥池鱼自跃非因饵园蝶还飞不受扃傍渚幽花怜寂寞舞风疎柳爱娉婷郎君门地清如水不待平泉石已醒

欲采黄花泛緑杯胜游幽意两徘徊门连甲第三家近节过重阳六日才高厦卷风飞燕雀短垣经雨上莓苔松林步屧多余兴马上新诗取次裁

送黄廷威户部还南京

承恩寺里劳相送宣武门前复送君北地黄花开较晩南都绿酒梦犹醺也知钱谷能禆国漫有文章为策勲羇旅未胜乡里话雁行飞断楚江云

送陈继昭秋官还南京

早闻天阙载星轺越客游吴路未遥千嶂隔空还共月两江分海亦通潮沙堤树绕青骢过画省诗成蜡炬消见说圣朝书讼少几人清社许招邀

史千户生挽诗

举世无端奈死何谁能生作葬时歌漫劳庄子忧蝼蚁且胜藤州卧薜萝墓木又生人未老湖亭不动水空波史官今日书名姓已附他年达士科

和张都宪谒黟国公祠韵【平江陈恭襄侯追封于黟】

将坛三世仰先登庙祀中朝覩载兴宾馆久辞朱履客影堂时扫白头僧楼中旧匣藏秋剑河上行旌见夜灯犹有姓名传吏卒勲劳不愧史官称

周原已席上赋十月菊

布袍萧索不胜凉坐爱芳心共日光何用门前看五柳始知秋後有重阳故园栽处田应熟【原已尊翁号菊处原已号菊田】小市开时药正香自古交期须岁晩相过不敢避风霜

送吕进士卣之大名推官

清时休但爱闲官错节须从利器看我愧孙阳曾相马君如仇簿暂栖鸾交情覆手炎凉易世路於人俯仰难至境不关儒者事百年留取寸心丹

送孙进士治知临淮【临淮凤阳旧城】

千里长淮绕县东两城佳气往来通封移旧地同周镐世有遗恩比汉丰今日兵戈皆耒耜当时父老更儿童循良合是昇平事要録书生抚字功

送蒋宗谊推官之金华

北来南去几星霜又见分符出帝乡三入越山身更远重游京国梦难忘也知吏法兼诗老未必才名与命妨台省秪今须俊杰看骑骢马问豺狼

次韵体斋病起见寄二首

长随待漏入金门宦况诗怀得细论刘向有才方汉阁杜陵多病且江村防身戒久同持律爱国情深比负暄此境定应闲处识几时倾倒向清樽

坐倚孤筇卧拥衾重门未放野寒侵疑蛇已辨杯中影病鹤长怀海上心诗劵负来应未释方书验後懒重寻灯前细认银鈎笔不待平安报好音

夀彭詹事先生五十次诸翰林韵【宴後数日复兼学士】

彭铿家世本神仙异代长生复此筵朝罢文鵷班始散宴囘青鸟信方传东宫地近恩兼渥南陆天长景正延记取八千从半百是公重到玉堂年

雪二首次韵彭武选性仁

冉冉瑶姬驾玉軿堕翘遗佩各飘零遥从天上诸空界巧出人间万幻形洗墨池氷看又合衆星堂夜坐还扃美人独立高寒外似隔蓬山数点青

造化无端类转軿晩将恩泽慰凋零浅深欲试千林色高下皆随大地形羽士天坛宵拥节龙宫氷海昼开扃君心自与丰年应渐觉春回苑树青

雪後饮胡彦超冬官归叠席上韵二首

马蹄冲雪叩君门坐爱飞花扑酒尊帘未卷时先作阵屐曾来处已无痕寒檐叶落蛛丝堕老树巢倾鹤梦翻今夕定知何夕是好风明月未堪论

醉歌声里夜筵收雪满空斋拥敝裘岁事正劳商祷旱边心应识汉防秋山林地僻留清赏江海盟寒忆旧游坐听萧萧成不寐短牕疎竹未能休

雪晴和应宁诸君韵二首

雪後余寒满素缣坐看庭彩动星蟾红尘迥与东华隔贝阙高疑上界瞻墙外经过知马迹城头指点见山尖聚星堂上多勍敌白战通宵恐未厌

氷溜无声欲堕檐雪花何力更窥帘山桥路滑车犹险村市寒多酒正甜甲第好开云母障贫家空照水精盐眼看珠玉囊中尽却怪诗人大未亷

傅曰会举进士次汝贤文敬韵二首

曾听干将跃冶声又看欧剑发精英乡邦望里论家世艺苑书中识姓名御墨亲题金榜字宫恩新赐玉壶清为君喜极须雄饮力尽西江万里鲸

上林芳树倚云高长笑高蟾咏碧桃白战早收天下捷春游不学少年豪两苏才拟当时重二宋名同旧史褒应共玉堂词翰手凤凰池上对挥毫

斋居和舜咨侍读院署见寄韵二首

数点残星带碧寥五云城阙路迢遥乘高直欲登楼坐望远空劳举袂招何必关山成别梦幸将名姓托清朝天涯囘首相逢地杨柳秋风白下桥

绿槐庭馆坐春风十九年前此兴同未老身犹书卷里不眠人在漏声中大鹏南去云连海羣鹤西飞月绕空灯火忆君连夕话不胜幽思满斋宫

立春日力斋席上作

雪後余寒尚满城东风花柳正含情春盘浅送青丝色昼漏遥传玉箭声杯酒秪供闲岁月文章应减旧聪明西台骢马东关路又愧贤劳百里行

送范秋官以贞谪凤翔判得真字【吏部拟谪广南特改兹郡】

早闻长策动枫宸十载郎官谪命新家远漫为秦岭客恩深不作播州人一身且向闲时病万事还从定後真萧索郡斋山树里坐看黄叶渐囘春

次韵白宗璞员外使密云途中遇雪

蓟门春雪尚能花却望边城路更赊应律未囘燕谷煖舞风还湿汉旌斜青山骨耸如争瘦白雪词工欲鬬葩此夜宫绫寒不寐未知清景属谁家

和杨学古先生东阁趺坐韵四首

院直初归柳外途玉堂高坐拥双趺应同礼席开函丈岂有禅心到给孤聚讼漫劳今日议如尸谁见古人模亦知戱笑皆文字闻说公才似长苏

金马门深入禁途红尘无地着高趺仙人露下秋茎白太乙灯来夜影孤礼乐百年周制作文章一代汉规模休劳钜笔称燕许谁似张公可配苏

名家簪绂是前途两世青云共接趺金冶外看双剑跃木山中见一峯孤韦贤经学真传授扬子文章古范模衣鉢更多门下士向来江浙似湖苏

目极邯郸步里途独慙无力继前趺瞻依地近公长许汲引心劳我尚孤望道若洋徒自叹学文如虎未成模百年几见非虚语幸是陈郎早识苏

得匏庵观造雨?诗辄次韵

结构亲劳较短长栋材应不弃余良平分屋角三重溜巧借檐阴二尺凉闼外青山犹可送帘前紫燕莫愁妨从今稳作城东客雨笠烟蓑不用将

次刘时雍狱中遣怀二首

历尽悲欢几岁年始知安乐是神仙途危自喜肱犹在嫁晩非关貌不妍贝锦有词难剧辩圜扉无事且孤眠眼中同调知应少莫更高吟白雪篇

蓬莱通籍屡经年暂谪人间七日仙翼折岂妨陶梦吉颊伤翻益邓粧妍休劳吏报催晨谒却有诗情搅夜眠世事閲来今已熟不须重问解牛篇

送许珵之南雍

驿亭红树夕阳舟十载相逢说旧游同学故人多擢第异乡孤客且登楼庭前夜合频经雨江上芙蓉可待秋会有蛟龙藏璧水几时云雾起沧洲

送李进士?还西宁【?明远都督胄子】

幡戟门前绰楔高郎君身已着青袍龙墀有地陈三策虎帐无心学六韬归蜀漫夸题柱早入关空说弃繻豪太行云外东西路去国怀乡两意劳

佩之馈石首鱼有诗次韵奉谢

夜网初收晓市开黄鱼无数一时来风流不鬭蓴丝品软烂偏宜豆乳堆碧盌分香怜冷冽金鳞出浪想崔嵬高堂正忆东邻送诗句情多不易裁

与佩之诗有误笔以书见问叠前韵

嘉鱼诗罢客筵开多事诗人独未来忆钓每看江雪画闻歌如隔海云堆釜中旧业空愁屡濠上高谈亦近嵬愧有恶词兼误笔一时丛杂待君裁

谢原博惠笋叠前韵

翠笼青笋一时开为有清风竹巷来【原博居修竹巷】池凤羽毛应比秀箨龙鳞甲漫成堆袜材有派分洋谷?锦无心鬭马嵬莫笑北人曾煮箦久从湘客问烹裁

佩之惠笋乾自称玉版老师谓原博冬笋为吴山少俊叠韵奉谢

玉版山深石路开东轩真被笼盛来饱谙南国烟霞味不入长安酒肉堆老觉禅心终苦淡瘦看诗骨共崔嵬丛林年少休相笑脱却缁衣更懒裁

馈佩之新笋用前韵

客路逢师眼为开长安尘土去还来题诗肯附嘉鱼什作供先辞怪石堆自觉氷姿殊秀爽笑渠霜骨老崔嵬西曹汉吏持三尺高下应劳手自裁

谢于乔送杨梅乾无诗用前韵奉索

深夜柴门阖更开杨梅香送满甖来霜乾浅带层氷结红烂纷成万粟堆坐爱春盘装磊落忆从秋树采崔嵬莫教俗却先生馈佳句重烦答後裁

馈柑于乔世赏用前韵

冻地经寒裂欲开南柑初载北车来霜随玉爪氷丝落日照金盘火齐堆高价敢论燕市踊远林还忆楚山嵬也知黄陆当时传健笔应劳太史裁

和侍郎尹公留别韵三首

南都曾听八仙歌【诸公有八仙会】欲和高风奈远何紫禁朝天清梦绕青云回首後尘多禇虞制作唐贞观王谢风流晋永和而我未忘山水地送君吟鬓欲成皤

词源滚滚正无涯况有勲名为国华江汉地通朝海路星河人识上天槎回看仙步离尘远老觉君恩与岁加莫赋春明门外别金陵元是帝王家

瀛洲无地不登仙吏省仪曹次第迁从此略施经国手向来闲却着书年亦知忧乐能关世自卜行藏岂问天归路不须驰传急似闻宣室正求贤

怀麓堂集卷十四







卷十五

<集部,别集类,明洪武至崇祯,怀麓堂集>

钦定四库全书

怀麓堂集卷十五

明　李东阳　撰

诗稿十五

七言律诗

体斋赏莲次韵廉伯宫谕

後堂深闭小盆池池上花开客已知索赏故将狂作态被留真以醉为期三年约伴人应少五月来看事亦奇不似城东千叶主有花无酒任人嗤

送张天瑞福建参议

树拥层城水带沙八闽南望是天涯民连越徼还殊俗官似秦藩郤近家今日闾阎须抚字旧时台省见才华诗成不及都门驾秪为孤吟对日斜

徐竹窗挽诗

身是江南隐者流手开瓜圃接田畴纵无负郭宁求相自有东门岂藉侯不受红尘欺我眼谁教白髪上人头阪陂陂下多春草一夜西风满地秋

大雨亨大诗屡至叠前韵

急雨雄词欲鬬淙未论陆海更潘江倾残峡水声犹壮挽尽天河句未降敢谓中流堪比障故知行潦不宜艭高歌忽断浮云外犹有晴虹照夜缸

碧筒酒次韵柬傅曰会中书

翠嶢深处碧为筒照见池头一丈红别有清风来地主巧将甘露夺天公香随緑蚁应潜度心入灵犀已暗通我不负花还负此不胜余兴绕堂中

少保商先生夀七十

白头归老荷君恩一代勲名衆所尊自古年华稀七袠本朝科甲重三元海中仙子长生籙洛下先生独乐园恠见台光映东壁郎官又侍紫微垣

送焦孟阳侍讲子瑞还南阳【时孟阳归省不果】

翁归未得遣儿归归着襴袍当锦衣南极一星方照地北山羣梓又成围晋阳授简书应在司马题桥志不违九日菊潭潭上水定和新酒夀重闱【焦大父九日初度】

题黄日升贡士东楼卷

胜地於人似有期层轩直觉与东宜杜陵西阁怜花冷庾亮南楼恨月迟近市尘埃元不到背山风景郤成奇十年着得凌云赋秪恐君王未便知

徐用和御史席上偶成

雨後凉生别院东午窗残暑坐来空水光倒射檐头日弦籁时鸣树底风南国骚人方作赋西台御史正乘騘文逋未觉驱除尽蹔得幽欢此会同

次韵答王世赏夜雨感怀

何处吟诗成不寐夜窗残梦雨来时清闻木叶随空远暝觉山锺到枕迟千里关河游子恨一年生事窭人悲万间大厦君须作不用归心绕故篱

体斋西轩观玉簪花偶作

小园纡步玉堂隂堂下花开白玉簪浥露余香犹带湿出泥幽意敢辞深氷霜自与孤高色风雨长怀采掇心醉後相思不相见月庭如水正难寻

西山十首

日日车尘马足间梦魂连夜到西山近郊地在翻成远出郭身来始是闲云里荡胸看缥缈溪边洗耳听潺湲秋风忽散城头雨先为游人一解顔

日照西山紫翠生雨余秋色更分明蜃楼出雾东浮海雉堞连云北绕城旧识邮亭犹问路渐多僧寺岂知名十年几度登临约不尽平生吏隐情

石桥沙路转逶迤青草园林白露时遥望好山频驻马缓寻流水细吟诗梅间客到题名久云里僧闲出定迟也识醉翁非爱酒笔囊茶具自相随

背倚危峰俯碧流上方台殿出神州锺声过院日初午琴响入空山更秋骑马客寻青草渡采芳人在白苹洲乾坤不尽东南眼复欲凭高一上楼

长为寻幽爱远行更於幽处觉心清祗园树老知僧腊石壁诗存见客名望入楼台皆罨画梦惊风雨是秋声人间亦有无生乐化外虚传舍卫城

野寺林深一径通讲经台下见生公心於簪组元无累兴到山林便不同坐爱鸣弦清石上仰看飞鍚堕云中诸峯絶顶香山路振袂须乘两腋风

千仞高峯十丈台坐看秋色转悠哉水流涧石丛中响云度山墙缺处来洞口花深无路入岩根树老更谁裁匡庐句好终难和愧杀当年李白才

古松成盖竹成隂十载重来感客心鸣叶绕空天籁远飞流堕地水声深湖山胜槩此庵足城市幽期何处寻出寺高歌重囘首似闻空谷有余音

竹篱花径绕山开尽日无人觉往来且学山翁游緑野休传御史出乌台乍逢野客名相问惯识僧门手自推应爱帝城风物霁诗成不为黑云催【徐用和同游】

十里平川一掌如稳骑羸马当轻舆山家犬睡门初掩僧寺人归榻已虚远兴直穷高处望豪吟多在醉中书长安饱食真无事郤忆江淮意有余【时淮南大旱】

中秋饮汝学宅次韵【是日微隂】

对月衔盃莫问天人间谁是谪来仙三千界里应同大十二囘中此最圆天柱峯高秋雨暝广寒宫远暮云连追欢不尽东楼兴犹有清光入闰年

见山楼题常熟陈亚参卷

虞山青近海东头正对元龙百尺楼半世闲身刚得隐四时佳景更宜秋屐曾蹑後犹余齿帘为看来懒下钩倚遍曲阑人不见断云飞鸟共悠悠

慈恩寺偶成

城中第一佳山水世上几多闲岁华何日梦魂忘此地旧时风景属谁家林亭路僻多生草浦树秋深尚带花犹有可人招不得诗成须更向渠夸

送太常杨公还南京次韵【时杨公掌尚宝司事】

菊花时节共登台南寺曾为北客陪醉後音书难屡寄别来诗卷定频开吴舩最稳才经月燕酒虽醨亦满杯今日送君如送我可能无意暂徘徊

哭女菱

夜堂娇语坐生嚬眉目分明画里身谁遣一朝为骨肉极知千古共埃尘回头尚觉呼名误入想犹疑见面真漫抚哀琴不成调他年空忆辨弦人

乔师召编修挽诗二首

禁林仙籍久通名我里君门数送迎身病每劳分药裹官闲时复对棋枰北堂萱草三年梦东国鲈鱼万里情可是得归归便了竟将勲业负平生

菊径松园春复春醉中光景病中身生存遗业分诸弟死有余恩恋老亲富贵不成空骨相文章无用祗埃尘玉堂今夜薇花月曾照当年伴直人

雨中种竹

石栏沙路雨声乾为欠萧萧一两竿深带土膏从地底暝移茅屋过江干方於辰日依时种影待晴天拂翠看试倚蓬窗听踈密布袍沾尽不知寒

茅屋松声

草阁斜临野水隈松声时过石窗来飘萧忽散飞空雨荦确长惊殷地雷清和鸣弦生白石远随行杖出苍苔诗人听此难成寐醒尽虚堂昨夜杯

夜窗听雨

潇潇残雨入深更半洒踈窗半拂楹芳草池塘应有梦落花庭院不胜情听疑野寺昏锺远望忆江船夜火明明日晓晴须出郭葛衣藜杖一时轻

柳岸埀纶

钓鱼矶上晩风多拂拂埀杨渺渺波行过酒家来别岸坐移林影下前坡聊将短日供长线又见新条绾旧蓑老去秪应家在此不须盘石更埀萝

糁径杨花

漠漠杨花带远天舞如轻雪糁如氊径当僻处随人到风向多时着意偏地湿似沾前夜雨日斜犹照隔溪烟春光到此真须惜莫爱床头沽酒钱

经废道院

偶从樵客看棋回回首仙宫迹已颓岁久荒碑横蔓草日长饥鹤啄苍苔空闻河上仙翁去不见山隂内史来更说前朝封禅地玉符金秘有人开

除夕书怀【壬寅十二月时已买太仆巷屋】

夜坐高堂席屡移老亲欢在秪娇儿贫堪苜蓿堆盘少病觉屠苏到手迟生怕莺花催客老早看氷雪与春辞明年又卜新居去应忆城南守岁时

次韵寄答若虚二首

懒向江湖问楫师江南江北两相思鸠巢近报移来宅鴈札遥传寄到诗城市行踪嗟我在山林性格祗君知如今旧社无新兴不似星堂夜战时

西郊云气满林端郤恠长安雨易乾溽暑中人贪睡久软尘欺面觉行难星霜道路天涯隔氷雪形容梦里看翘首望君君不见月明无限海波寛

冯佩之秋官得男用瓜祝韵【时佩之自江西使还】

佳音南报驿程賖千里归期正及瓜喷案早占钗玉坠【佩之往岁诗云有人笑倒玉钗斜】就床亲正锦?斜西京旧德于公第江左清风络秀家若遣皇华能再返此郎应已解呼茶

次韵寄答方石二首

玉河杨柳几春风回首长安是梦中别鴈有时传塞北愁云昨夜起天东应怀野客歌招隐肯效文人作送穷我病欲攻无药石愧将交谊托微躬

艺苑词垣二十年离情不似十年前緑波南浦江淹赋白雪西山杜甫篇醉里功名心尚在老来山水性俱偏春风漫作金陵梦郤望天台更渺然

斋居日待诸同官不至

三日斋居到每先病余欹坐不成眠砚池晓滴蔷薇露土锉春回榾柮烟满座清风陶谷茗半庭迟日李程甎玉堂官况从来冷不为诗情减少年

再经西涯

新筑湖堤面面平乱桥欹岸失纵横轻鸥着水惊还去老马缘溪恋复行旧日邻家今几在别来光景共谁争匆匆不尽逢僧话刚说无生便有情

次太子太傅余公登镇朔楼韵三首

边城胜槩拱皇都杰阁东来眺望孤落日平沙随地远澹烟飞鸟入空无中原将帅歌周伐北土山川尽禹敷欲识老臣经济畧武侯营阵有新图

皷角声高起画檐坐来霜鬓几茎添三边戍久衣重换二月寒多草尚?胡地牧情嗟易变汉家兵食恐长淹知公不似征西帅醉下南楼月满帘

北来风物感重游又上孤城百尺楼白骨川原遗旧恨荒田禾黍动新愁华夷地仰威名重台省官兼位望优从此黄河南下路不教胡马饮长流

昌平学宫和刘谏议祠韵

谁为君侯续旧祠眼中人事几推移登科士有同朝愧忧国心惟异代知长路屡曾经此地高风真足壮吾诗不须感慨深怀古风雨催人鬓易丝

送左行人使琉球

鲸波淼淼接天遥海国尘空瘴疠消贡赋远通中服地册书元自大宗朝南船去日占风信【凡使海国以冬至日开洋】北阙归时望斗杓【海舟惟视北斗为的】但使行囊无薏苡岭头铜柱不须标

闻世赏太史诵夏提学正夫後园席上二首次韵分柬

回廊欲尽到还通十笏书斋一径东坐久幽花犹带雨酒醒高树忽生风乡园近接官仍近馆舍同迁地不同闻道诗筵多好客夜来磐际有飞鸿

浙东冠盖屡追随三日深杯醉不辞踵接尚慙登第晩神交长恐渡江迟观中桃树谁应种笛里梅花可奈吹一见好诗还技痒欲颦无力效西施

再叠答夏提学

十载江湖梦寐通使车重绾寺门东未倾李白金尊月先坐王郎玉麈风楚刺漫来何日到郢歌工後几人同相逢莫更飘然别指爪须留雪上鸿

到处惟应笔砚随私逋官籍恐难辞耽诗癖在身长瘦学道心劳岁恐迟已饱东方犹汉粟未逃南郭尚齐吹向来垩质缘君减斤斧何因得重施

次夏提学韵二首

诗家余韵远相沾不见高轩驻短檐花落每教空扫径客来长为误窥帘僧门漫说三生改人世难逢四美兼若遣锦囊随彩笔草堂风月价须添

衣袖归时雨尽沾卧闻凉叶响虚檐鸟情幽寂将依树苔意夤缘欲上帘静里秪应闲尚在病来长与懒相兼读书自笑成何事细取虫鱼几字添

世赏席上次韵夏提学

坐久莓苔欲满庭屐痕犹带雨时青京尘昼断车马迹山色晚开云雾屏鹦鹉笼深空望眼凤凰巢近有栖翎相思只隔西垣夜长怪东堂梦易醒

谢王世赏移竹次韵

俗居无计避尘氛西郭浓隂远见分幸有竹看休问主苦无邻乞竟烦君天应不爱城头雨地许长留石上云十日肩舆犹未过晓风帘箔又斜曛

厓山大忠祠诗四首

国亡不废君臣义莫道祥兴是靖康奔走耻随燕道路死生惟着宋冠裳天南星斗空沦落水底鱼龙欲奋扬此恨到今犹不极厓山东下海茫茫

汴城杭郭总丘墟三百年来此卜居海内山河非汉有岭南民物是周余行宫草草慈元殿讲幄勤勤大学书辛苦相臣经国念有才无命欲何如

北风吹浪覆龙舟溺尽江南二百州东海未填精卫死西川无复杜鹃愁君臣宠辱三朝共运数兴亡万古雠若遣素王生此後也须重纪宋春秋

宋家行在日南迁胡骑长驱百万鞭潮海有灵飜佑贼江流非堑枉称天庙堂遗恨和戎策宗社深恩养士年千古中华须雪耻我皇亲为定幽燕

送平江伯陈公漕运还淮安二首

贤劳三世服王家千里山川路道賖周甸土中南北贡汉河天上往来槎晨挥玉麈风生座夜拂银灯剑有花闻说江淮多故老风流皆作祖侯夸

朝廷漕运仰南东百里官河属会通胜国封疆还蓟北西山泉????出城中舟车坐惜千金费畚锸虚劳累岁功犹有腐儒忧国念欲将经国问元戎

遇雨後送镜川杨先生谒陵次去秋见忆韵二首

春祠秋祭总期程陵典分官次第行苦雨途穷怜我拙停云诗好荷公情倦游丘壑心还在历尽波涛梦亦惊今日不堪还北望树头风鹤有余声

闻说登临兴渺然秪应幽赏胜孤眠遥知水涉山行地正及花明柳媚天尘世年华须自惜诗家风景更堪怜闲官亦有游春梦缓逐莺声送马鞭

再经西涯

拂树穿云二里堤緑隂深处鹁鸠啼背城古路车尘少隔岸人家酒幔低清爱野僧来紫衲醉扶童子当青藜相逢郤恐知名姓不向慈恩寺里题

送邓大参宗器之山东

谈笑苍生在掌中使君才是出羣雄县分南国弦歌满郡领西夷节制通镜里雪添新鬓白殿头云拥旧袍红循良故是藩侯事莫道齐邦本上功

次柳文范中书阁直赏雪韵三首

雪满园林物不知赏心郤与雪相期窥帘咏絮谁称絶煮石烹茶未当奇玉宇空寒高易到碧窗清响静还宜柴门拟学昌黎闭赢得王郎凤沼诗

贝阙瑶坛路不分眼看飞雪乱如云高城暝带朝鸦色小苑斜披猎骑羣氷溜响檐醒短梦冷花吹面拂残醺自应瓦砾难为质故乏琼瑶可报君

遥从天上雪中来不信人间满户埃积久渐看随地起舞余飜爱逐风回楚江蓑笠孤舟客吴地园林半树梅莫向此时夸此景有谁吟对玉堂杯

世贤双生一子夭死慰之以诗

城东瓜熟子离离长向西园记送时正爱春风联蔕好坐愁寒雨一枝埀人生得意难为乐造物何心亦妬奇从此柯条终远大为君重诵古绵诗

每从奇骨辨头颅知是徐卿第二雏属对早能通四六读书何但识之无渥洼水远神驹化阿阁巢深彩凤孤闻说生男重有兆夜来呼彩得双卢

斋居东青谿先生

玉堂冠佩托英游老大相看尚黑头後植庭松柯叶改旧题诗壁姓名留仙人掌出云初散太乙灯来夜转幽惟有清欢并姓语多情难为故人酬

谒陵憇清河旧馆有感

路出沙堤向草堂北归曾此驻行装风前热火烟生面夜半开门雨到床今日闾阎宜富庶旧时僮仆尚苍黄人生剩有悲欢地何必他山与故乡

过沙河有感

几家茆屋住荒洲风景凄然感去秋沙壅断桥还旧路水藏深涧有桡舟虎谈在耳神犹动鱼葬伤心骨未收对此不堪怀故侣野烟溪日重回头

重宿刘谏议祠有感

曾照荒灯宿古祠祭余山路独归迟谁教夜雨移床後正值秋风破屋时岂谓人生非梦幻极知平地有欹危感今怀古无穷意只许前朝谏议知

昌平城北道中有感

十里溪桥野色分平沙不动水沄沄听余空谷犹闻鸟行到深山不见云胜事园林看入眼迷途风雨忆离羣城隂旧路元非远梦觉斋庐日未曛

赋得西湖送张公实少参归浙江

路指三天转六桥盛时风景胜前朝无山不绕湖边寺有水皆通海上潮部使随星驰汉节骚人乘月弄吴桡因君郤省会游地醉倚高楼望泬寥

初赴郊坛看牲

奏书初出太常卿隔日分官次第行骑士拥尘随辇道牺人投牒报牲名楼台地远稀闻漏灯火门开夜到城归向玉堂题笏记坐听金钥待天明

庆成宴初预殿坐

大官分胙出郊牛又向宫筵侍冕旒瞻拱正当天北面班行初坐殿东头斟来琥珀盃频满舞罢狻猊队始收正是君臣修省日感恩无地答神休

锺御史同追挽诗

少海惊波竟陨身豸冠曾触骊龙鳞生无赭色居台省死有丹心质鬼神五夜虞渊终日见百年宰木再回春南宫戅老英灵在地下惟应两故人

雪後早朝

六日长安雪满城五更锺皷一时晴水精宫冷云犹冻鳷鹊楼高月正明朝马不嘶金勒静院灯无影玉堂清秪应天上寒如许恠底人间梦不成

郊祀前一日斋居候驾

石桥琼尺倚雕阑树里行宫接泰坛尽地龙顔瞻九陛两班鵷步引千官旌旗满路春云拥鼓角连城晓气寒为报雨师休洒道香尘先已避鸣銮

初预郊坛分献得南海

南海分坛位向东石门深鎻象龙宫归虚下有通灵地广利中含济物功万里炎威惊变雪一春佳兆喜占风儒臣诏许供牲币愧有微诚佐圣躬

镜川杨淑人夀诗

鹿呜歌里和桃夭白首相看似一朝清俸屡沾三世业内班新缀两宫朝门临杜曲天相接脍出蓬池手自调为报平反终有喜夀顔春酒任红潮

祀陵怀青谿学士

君居禁署应思我我在山城更忆君药裹自煎岩下水缄书谁寄陇头云归鸿影落当空见警鹤声高半夜闻长恨兹游不同赏一年春色又平分

镜川翰长以刘谏议祠诗见托竟忘代致以诗谢之

曾劳诗卷付苍头一笑空囊竟莫收忘事师丹犹少壮致书殷羡敢沉浮误惊神物空中化郤愧明珠暗里投已向荒祠留素壁重来须待碧山秋

乔主事归自西山闻南屏隐瓮山皛庵漫寄一首

静倚岩扉自咏诗岂知朝市有人知山林入後应嫌浅踪迹看来颇近奇满目尘埃须笑我一川风月合分谁苍苔白石湖边路亦欲相寻未可期

怀麓堂集卷十五







卷十六

钦定四库全书

怀麓堂集卷十六

明　李东阳　撰

诗稿十六

七言律诗

京都十景

琼岛春云

瑶峯独立倚空苍云去云来两不妨旋逐春寒生苑树更随晴日度宫墙玉皇居处重楼拥太史占时五色光若与山龙同作绘也须能补舜衣裳

太液晴波

太液池头春水生更无风雨郤宜晴鸟飞不动朱旗影鱼跃时惊彩枻声天上银河非旧路人间瀛海是虚名何如周囿开灵沼长与君王乐治平

居庸叠翠

剑戟森严虎豹蹲直从开辟见乾坤山连列郡趋东海地拥层城壮北门万里朔风须郤避千年王气镇长存磨崖拟刻燕然颂圣德神功未易论

西山霁雪

雪後西山爽气增冻云消尽出崚嶒眼看万壑徧一白谁遣六月生层氷岩窦有泉浑欲滴石根无路转愁登飞楼缥渺空寒外几度凭高兴不胜

玉泉埀虹

玉泉东下转逶迤百尺虹霓欲倒埀石罅正当山断处林光斜映雨晴时惟将远色兼天浄不恨微?到海迟五老峯前才一派可能消得谪仙诗

蓟门烟树

蓟丘城外访遗踪树色烟光远更重飞雨过时青未了落花残处緑还浓路迷南郭将三里望断西林有数峯坐久不知迟日霁隔溪僧寺午时锺

卢沟晓月

霜落桑乾水未枯晓空云尽月轮孤一林灯影稀还见十里川光澹欲无不断邻鸡催短梦频来征马识长途石栏桥上时翘首应傍清虚忆帝都

金台夕照

往事虚传郭隗宫荒台半倚夕阳中回光寂寂千山歛落影萧萧万树空飞鸟乱随天上下归人竞指路西东黄金莫问招贤地一代衣冠此会同

南囿秋风

别苑临城辇路开天风昨夜起官槐秋随万马嘶空至晓送千旓拂地来落鴈远惊云外浦飞鹰欲下水边台宸游睿藻年年事况有长杨侍从才

东郊时雨

鸣鸠将雨过东林细草青郊望转深润入土膏春脉脉暝含山色昼沉沉寻花问柳游人兴荷锸扶犂埜老心见说帝城多景物春晴未必胜春隂

次韵贺彭阁老先生二首

吏部衘清带翰林路随仙步转高深人间别有登云地天下空劳仰斗心瀛海新波添夜雨玉堂乔木长春隂归来更觉门如水不受车尘半点侵

半生名行重儒林吏隐官曹岁月深文靖旧无旋马地敏中元有耐官心川原煖入三春雨殿阁凉分六月隂欲效禹偁书院壁向来官序敢相侵

哭商懋衡侍讲

科甲文章有父风词林接武更谁同讲经春殿炉烟煖校艺秋闱烛影红门阀并高缘有弟头颅未白早称翁生年五十还非夭不道人间是梦中

成化丙午五月十日东阁晓卧梦人以一男相馈六月九日初度得男家报至阁中其事始验志喜二首

儤直金坡笔砚余忽传芳事满庭除官曹尚忆占熊梦仙岛何曾碍鹤书三日两孙翁独喜【舍弟溟亦得男】四旬初度我还如犀钱未作通家会织翠先过长者车

坐抚新雏一笑余胜从台省得新除闲门最陿堪旋马旧业虽贫尚有书贵贱人生真漫尔贤愚天意定何如渠兄渐长资犹劣壮日谁牵服贾车

丙午顺天府鹿鸣宴後有作

二十年前宴鹿鸣京闱何意此时衡官曹饱後心长怍天语来时梦亦惊敢谓文章真妙选极知荣宠是虚名宾筵既醉皆君德拟赋周诗竟不成

闻青谿学士擢礼部侍郎喜而有作

早将经济许乾坤位入申年望已尊两世北门专掌制二卿南省载承恩【文僖公以学士擢礼侍青谿寔?美二职今代所未有也】腾蛟地迥云俱化浴凤池存水尚温从此黄扉须更到讲筵经史待重论

大行皇帝挽歌辞三首

北阙南都象镐丰我皇身自际时雍秪应龙种如高帝何止虬髯似太宗草木有情皆长养乾坤无地不包容因思二十年前事长蹑仙班侍九重

圣朝偃武修文日共道王言似六经宋史重施新衮钺孔庭增饰旧笾鉶埀衣共仰升龙象赐墨皆成翥凤形回首茂陵松栢树春来还向裕陵青

圣孝仁恩遍九埏由来至性本天全慈顔备极清宁养帝号重归景泰年断狱法常寛斧钺祀郊行不为游畋儒臣恋德兼衰病北望桥山几泫然

祥後次方石谢先生见慰四首

三年血泪空啼我万种愁心合语谁春梦不成飜苦睡冻髭多白岂关诗孤云遐水无归处落木长风有静时南巷北邻瞻望地底须暌隔是相思

除夕高堂每燕嬉悲来惟有骨先知飜思白髪伤春至敢惜红顔与岁辞归鹤不关今古恨乳乌长恋死生私多情得似无情好莫怪娇儿太放痴

承欢未极早生悲已觉人间万事微三釜禄存嗟独荷百年身在忆全归愁来别馆春灯暗戒後诗坛夜坐稀不有青云旧知已病躯无力定谁依

朱顔有信先惊老碧草无情已报新药裹不消贫里病乡山空复梦中春欲寻流水难成调怕听啼鷄又及辰敢谓悲歌能当哭歌成呜咽转愁人

次韵答方石先生斋居见寄

岁序惊心感雪霜闭门终日类山房不眠岂坐耽诗癖纵去能为对客狂西阁漏声清夜隔上林花意薄寒妨云霄旧侣劳相问愧杀官曹两月忙

再答方石

一卧空山岁几霜斋歌重听汉芝房应怜史局多清睱误悔诗坛作故狂春梦屡惊神独往病怀真苦力相妨无因载续阳春调奈有娇儿乞字忙

再答

紫坛仙路隔烟霜缩地真无费长房身计祗应和雾隐诗情敢作上天狂驻顔药在心仍病折翼门高梦亦妨最是丹丘无事鹤人间飜苦寄书忙

次青谿除夕韵

星奴无力送韩穷万事都归百感中病去祗应愁作伴诗来真与檄争功交游义重劳三益骨肉情深念五宗花柳一春余恨在尽判双泪与东风

张进士鍈知含山乞诗走笔赠此【张自称知白之後】

我病萧然不出门河桥冠盖正云屯新诗写赠聊随俗往事追思欲断?夜雨江头千叠浪春山树里万家村河阳相业须珍重两字箕裘不易论

次青谿岁暮祫享韵

殿头风静宿云销目送香烟上紫霄祧庙有灵归祫祭议曹无力预官寮千官佩舄陪龙衮九奏笙歌合凤韶人道舜廷咨伯地旧将清直事唐尧

送陆武选文量之浙江参政

天上风云拥俊豪海边鱼鸟识旌旄心悬紫禁千门月气压层江百丈涛高论有人传谏草清时无事说兵曹极知民社关忧乐未放山川入醉毫

枉诸友先君墓次方石先生韵奉谢二首

荒郊无地不悲风废堞西来古道东本为登堂劳范式非关痛腹返桥公十年世事看今昨两代交情识始终赖有新诗题旧恨多愁聊可慰予穷

泪眼冲寒不受风出城先错路西东地连村郭无三里谊重存亡有数公寸草恩多身尚在蓼莪诗苦卷难终须知尽日闲行意不为看云到水穷

送吴亚卿道本省母漳州二首

地卿分职重东曹南望家山隔暮涛无计得归宁免乞有亲能觐敢辞劳天风夜送飞帆急海日晴翻舞袖高莫为倚门烦侧席太平勲望属时髦

与君交谊岂不久我少忽看青鬓华八千余里暮山色二十五回春杏花故人离思赋碧草仙母醉顔餐绦霞谁道天河隔世界从知海客惯乘槎

春雪次韵方石

踏雪诗来起我眠雪清诗絶两堪怜极知慰藉春深地不似仓皇岁暮天闲看红尘非世界坐疑银海眩山川万间广厦真谁事昨夜先愁我屋颠

次方石先生春分怀先壠之作

永夜深悲辍笑欢梦囘还复报晨餐闲门少客犹多病旧业无家漫有官四序槐榆频改岁九原风雪倍愁寒多情莫咏频蘩句白髪伤心和正难

心远堂

晩向青油幕下归宦游不与意相违山林岂独容高枕尘土何曾着衮衣近海秋帆风力健遡空晴鹤羽毛稀终南捷径翻能近今昨谁堪校是非

清明前一日谒先宜人旧壠有述

远从中岁忆儿童三十年前此送终四世死生同骨肉两原川陆限西东浮生过眼烟云外旧事伤心含歛中欲问九泉何处好鹤书迢逓若能通

送储静夫主事之南京吏部兼寄夏廷章

万里晴空一鹤飞野云溪雪避光辉不应银海妨回櫂未许缁尘得上衣南国地夸山水丽东曹官爱簿书稀多情定与吾乡彦石假峯前咏落晖

章恭毅公挽诗

极知天下无难事闻道先朝有直臣万死不输三寸舌一生谁是百年身英灵地已归河岳遗草天应护鬼神欲殉朱云借时剑九原重斩负恩人

次韵答愧斋先生

历历星霜岁屡移病来双鬓几茎丝故人别久翻疑梦往事心劳尚有期天上浮云初变日江南芳草未青时祗应千里神交地不识人间是路岐

次青谿先生喜雨韵

河伯经春暂啓宫银潢飞雨一时通城芜尽湿疑含雾园柳低埀不受风四埜年丰占卜史三坛神听协歌工儒臣独病空无补赖有贤劳答圣衷

次韵方石哭静逸先生

病起看春意屡新春来无事不伤神百年世路谁非客四海交情几是真馆阁正须挥翰手山林兼少着书人因君万念凉如水亦欲沧江把钓纶

禫後述哀用祥韵四首

凄凉此日还非昨俯仰吾生欲藉谁盘芰有情慙屈建江鱼多恨老姜诗孤禽影吊曾栖地宿火灰余未死时莫向海天深处望海天空阔不胜思

膝前长记作儿嬉老去悲来不自知诗诵久荒毛氏业?招空效楚乡辞祸能倚福须天定病得偷闲是我私独有无情双白鬓不关人黠与人痴

百身难赎两年悲转觉悲来病力微月落空堂惊梦短草青深院识春归浮生迹在云俱变客泪?多雨似稀应谢西涯旧时柳泣风愁雨共依依

庭花向晩寂无隣槁木经年犹有新屈子徒令惜往日谪仙别自悲余春烹鱼馔笋竟谁事骑马看花非我辰故旧相逢莫趣驾闲居亦是素餐人

次韵答时雍

万里长江日夜风故人消息苦难通十年人老俱头白千里书来会面同弱质瘦怜多病後余情闲寄苦吟中极知倦眼犹明在须向虞廷睹舜瞳

昼梦用旧韵

暮雨林台花黯然愁人正愁相对眠梦疑空蝶有时化兀如风舟不受牵江乡乱草接天际邻家短鷄啼竹边偷闲习惰恐未可犹欲作官支俸钱

又用韵柬方石

溽暑中人如酒然空堂闭门各自眠君无俗客片纸入我苦娇儿双袂牵莓苔古洞石岩际芦荻钓矶秋水边振衣濯足两不遂一枕清风千万钱

重经西涯

城中风景梦中路病不出游空有身柳条弄水色不定鸥鸟傍沙情自亲旧邻十室九易主古寺百年长占春恸哭儿童钓游地白头重到为何人

寄顾天锡

两年三度吉州书一见佳儿更起予霄汉踈星晨落落江湖幽梦晩蘧蘧吟诗性癖同心在听讼堂空散吏如独有故人衰病後忆君清涕欲沾裾

遣儿兆先入学以诗示之

襁褓才看丱角成尽将骄劣误聪明要知西塾横经地不尽重闱属纩情天意肯从吾敢负父书须读汝休轻烟楼撞破非能事我已无才浪得名

送衡州邓同知

楚客游吴几荡胷又看衡岳耸晴空东西南地踪迹半七十二峰疆域中郡剡有名随荐鹗仙班无路接飞鸿邻邦亦欲沾河润听说阳城抚字功

承陆冶斋以诗趣出次韵答之

太行山下不胜思得似河阳驻马时环堵病回犹有我玉堂天上本无期云随海鹤书来远门掩春钟梦觉迟六馆编摩诸老在敢将名姓托吾私

过城西高凉桥忆方石用所寄韵

每缘多病辍幽寻蹔驻城西水石隂同赏竟孤前夜约独行无奈此时心千山拂晓疑看画一雨经春不论金犹有未忘情处在更无开口亦微吟

游西山次韵答方石先生

未信仙家隔世寰直须风物尽戎蛮一时望眼东穷海千里提封北据山光景竟输三月暮官曹空负两年闲秪应他夜烟霄梦长在西林水石间

登华严上洞呈方石

振袂先登不受呼洞门高俯一浮图吐呑云雾成朝夕指点江山入有无东去平芜连野尽北来飞鸟背人孤因逢海上仙翁说不羡天台与鴈湖

次韵杨维立侍读馆中见怀

每依红日住长安瀛海东头是大观一代编年尊国史六曹分局重天官同埀汗竹夸羣彦对掌丝纶见二难曾向先朝分旧馆壁间名姓老羞看【予两侍史馆】

次韵寄题镜川先生後乐园二首

药栏花圃背堂开一日朝回几度来范老心终念廊庙寇公家不起楼台海边钓石鸥盟远松下棋声鹤梦回多少旧题诗句在碧纱笼底认青苔

緑隂繁处小堂开野蝶园蜂自去来细草有情双驻屐远山无数一登台幽花坐爱栽时满俗客空教到後回病起三年犹未赏短垣多雨长莓苔

重经慈恩寺忆张沧洲题瑢僧故庐

石桥飞步欲凌空百尺清隂九折通水底楼台天上下岸边花柳路西东春题杏苑怀张籍昼卧庐山梦远公今日一杯还一曲独吟孤酌与谁同

苦雨次韵方石五首

雨足街衢水到门几家儿女竞罂盆疑占石础经时润梦骇雷车昨夜飜河若可填乌敢避日如能照犬须奔南邻老伴非耽饮直为愁多共酒樽

悲歌彻夜掩重门急雨声高应皷盆破屋有情看突兀颠崖无力捄倾飜街头浊浪如山壅天上行云学马奔误向北邻招杜甫不胜愁絶对空樽【时方石丧内】

海中谁泄尾闾门天上疑倾玉女盆夸父力穷空竞逐商羊舞罢复飞飜议多邻壑功难就战退诗坛殿已奔两月内曹无职补大官刚减病时樽

直下天潢是海门蛟龙何意覆池盆身如断梗沙边泊梦逐虚舟浪里飜风伯纵灵应郤走月娥空老更谁奔郁攸重作中宵祟欲效栾郎噀酒樽【时有水菑】

病掩愁城不出门直须牛饮院家盆天瓢有底从教罄屋瓦无情也任飜占忆田家今昔话唁劳邻使往来奔青丝白日空相送不得高歌共此樽

送崔指挥谦漕运还大河

滞雨浓云黯不收漕歌声动木兰舟星稀禁阙天初霁水落长淮地始秋国计已随山共积归心应与水争流山南後裔声名在要识清朝有壮犹

寄哭王允达中书次方石韵

金华西下路崎危又辟齐山第一支乘化不随玄鹤返怀归空与碧山期生前义重同心在身後囊空老仆知极目关河飞旐远为君惆怅立多时

重经西涯

渺渺平田水满湖早秋天气雨晴初滩声赴壑如相竞鸟影凌空半欲无未采苹花怜寂寞旋栽松树见扶踈经过自与行吟约未觉何顒此兴孤

社斋院署次前韵答方石

瀛海分明不受舩三山漫与十洲连鸾飞鹤散惊千里月迥星踈共一天迹似杜陵休比浪诗成曼硕自须怜玉堂槐影依稀在独坐吟灯思惘然

索酒一首与方石

下马呼童索酒忙出门黄雾正茫茫应慙野兴缘秋减乍觉轻寒与病妨彭泽漫劳王宰送新丰不学马周狂亦知善戏非成虐晬盎从来别有方

重游西涯次韵方石

流水平堤柳绕垣重来又隔几寒暄轻鸥似解随人意老马犹能识寺门千载高情彭泽社百年幽事杜陵村王郎亦有携琴兴聊共清风石上尊

怀麓堂集卷十六







卷十七

钦定四库全书

怀麓堂集卷十七

明　李东阳　撰

诗稿十七

七言律诗

弘治己酉十月恭陪茂陵禫祭途次次韵答谢方石赠别

万里长空送远颸马头西向禁垣辞郑公听履星俱下列子乘虚气可骑狂似山城吹?客恍如尘海泛槎时诗人莫讶天将雪雪後寻春更有诗

宿刘谏议祠用前韵

庙门高树响灵颸直谏犹怀慷慨辞海内鸣阳希世有仗前瘖马任人骑江山盘礴堪舆气精爽分明梦觉时千载腐儒忧国念为公三叹一题诗

望狄梁公祠用前韵

碧山西望遡流颸欲吊唐?诵楚辞寄远束刍谁与致冲寒瘦马不胜骑心悬晋岭瞻云地功在虞渊取日时预拟明年寒食候莓苔壁上为留诗

宿西陵朝房用前韵

汉家陵壑动悲颸汾水经秋忆旧辞海上桑田春几变人间铁马夜还骑瞻疑日角临朝地立似天门待漏时山下拥裘寒不寐独吟聊且罢联诗

重谒茂陵用前韵

寝树寒声起夜颸载闻清庙有歌辞鼎湖已逐羣龙化周驭空传八骏骑千古山川神陟地三年祥禫礼成时微臣亦抱劬劳恨万事伤心忍赋诗

陵祀归闻赐戴煖耳诸公有作再借前韵五首

乌纱巾上透凉颸一髪君恩力未辞赐煖宫貂同日戴冒寒郊马有人骑耳闻明主如丝诏心似穷民挟纩时明向玉阶还稽首羔羊重续退公诗

天上晴云散煖颸晓霜先与赐貂辞宫墀正引千官拜塞马方怀贾客骑兴岂龙山吹?日恩同汉帝解衣时琼楼玉宇寒多少拟和新词学进诗

轻盈弄日煖含颸短髪蒙茸乱不辞狐掩敝裘慙并价马惊寒影怯初骑宁同赵服随胡制不似齐宫污肉时寄语春风莫吹郤多情长诵感恩诗

拂面寒生雪後颸十金貂价岂容辞鵕?秖解戎衣着狐貉空随猎马骑礼重鄘人歌鼠日功多杨子拔毛时君恩不与炎凉变欲和唐官赐葛诗

午门晴旭扬轻颸拜领恩纶竟莫辞八座敢夸三珥贵千金不羡五花骑休论孟德头风事絶胜杨候耳热时老去毛君犹未秃玉堂闲写赐貂诗

尚矩还自南畿宿城西高氏园出访而还次亷伯韵一首

名园秪在寺垣西客袂无端此再携鸦背夕阳天上下马头晴雪路高低吟思谢氏池边草渇忆苏郎醉後虀岁晚朝天应不远不须愁滑向春泥

十一月朔喜雪次韵答周松露亚卿

卜岁何劳问大贞雪飞元不待嘉平未看麦应两岐秀且赏花开千树琼天向白时知夜尽地从消处见阳生青绫被底余寒在独有怀人梦不成

西域贡狮将至有诏遣行人道郤之鸣治侍讲有述敬次来韵一首柬舜咨伯常二礼部

万里狻猊初郤贡一时台省共腾欢极知圣学从心始谁道忠言逆耳难汉代漫夸龙是马隋家空信鸟为鸾非才敢作清朝颂独和新诗写寸丹

元日早朝

紫殿朱阑白玉坡天风吹乐下云和城头星斗知春早苑外旌旗拂曙多龙集载看新岁纪凤池初煖旧恩波拟将无逸陈周戒咫尺君门奈远何

郊祀喜晴有述

碧烟消尽露华凝目极瑶坛第九层清佩缓随驰道月绦笼高应午门灯【郊祀时树大灯笼与正阳门灯相应】风传广乐声初下天近燔柴气已升人意可占神意悦万年灵祚永堪膺

夀董圭峯六十二首

百尺圭峰势入云看君标格动人羣雄才捷可时挥翰老眼明堪夜校文千载极星当阙见九霄清鹤傍城闻长生会里神仙客宴罢宫筵酒再醺【是日经筵】

六袠才临未二毛置身元合在仙曹登科记有曾刋策直讲恩多旧赐袍陌上儿童知姓字馆中年德让耆髦东夷不用询安否亲见先生夀骨高【董尝使朝鲜】

弘治庚戌三月十五日殿试读卷东阁次都宪屠公韵

阊阖门深紫殿春先朝旧典一时新文章妙极寰区选陶冶同归大造仁世有真祥非物宝天将吾道付儒绅状元忠孝何人是遥见香炉上玉宸

十七日文华殿读卷次司马马公韵

龙虎榜中新得士凤凰诏下正求才宫袍锦簇班初合御笔红批卷未开跪捧案香当北面步随仙躅下中台銮坡两度沾恩宴犹忆先皇旧赐杯

十八日听传胪有作

金莲影与赭袍明华盖前头次第行黄纸数行丹诏字鸿胪三唱甲科名云边晓日中天见梦里春雷昨夜声归向长安听人语圣朝罗网尽豪英

十九日恩荣宴席上作

队舞花簪送酒频清朝盛事及嘉辰星辰昼下尚书履风日晴宜进士巾围撤汉科三日战苑看唐树九回春丹心未老时头白犹是当年献策身

送张亚卿文渊廵山海诸关

百二重关拥帝京大夫持节正东行风声匝路旌旗绕月影连山睥睨平秦策本无空万里汉降能受秪三城极知经济吾儒事要使贤劳答圣情

送陆贡士答还常州【亷伯庶子之弟也】

霜蹄历块蹔须惊可信青云路未平杨意几时能荐士子由刚道不如兄花迷苑外愁中望草入江南梦里生因忆晋陵亲旧地送君非是道傍情

寄和愚得谢先生韵二首

楼高未许俗人来坐看风江雪浪颓不受苦吟嘲饭颗偶传新赋出天台听余百鸟惟闻凤阅尽千花始见梅远道夀公无一物愿将碧海注金杯

兰舟旧兴久相违藜杖余光得暂依二阮有情还共社两疏休恨不同归汉宫直拥青绫被越调歌传白苎衣莫向江湖重回首故人天上晓星稀

砺庵为毛给事作

学得磨砻岁月深都将片石付分隂无瑕始见他山玉有用终为大冶金转觉工夫非旧步肯教圭角变初心未论商鼎调羹事先进君王纳诲箴

早朝露坐

七月凉生暑未徂似闻宫叶下高梧城头急雨时来去云际踈星乍有无清漏水声催玉箭绦笼灯影动金铺长安道暍知多少坐待天风一夜苏

左时翊方伯挽诗

漫说仙坛有地灵早将尘滓濯清泠多才拟作梁园赋好古亲书汉石经驷马门高归兴遶五羊城远使车停桂坡坡上怀人处月落梁空梦易醒

送闵都宪镇两广

早闻新命出台端多少都人夹道看五岭以南惟此镇六卿之外更何官风传夜柝营门静霜卷晴旗海气寒二十八年鵷鹭侣佩环声里听和鸾

闻应宁游西山以雨不果戏赠一首【时久旱】

六载金山梦玉泉北来双袖几便旋杜陵雨怯期空负赤壁风高兴已仙浓爱午云笼苑树暗惊春浪打湖舩苍头也识苍生意解为游人一莞然

夀卢方伯廷佐

秣陵花竹卧新庄画省薇垣旧梦长长有夀顔红胜酒尽教诗鬓白於霜一钱不用买明月万事无如归故乡欲采灵芝为公夀久知仙药是家藏【卢有瑞芝】

十月既望曾太仆席上见雪呈诸同年

十月长安见雪初舞风帘幕爱萧踈寒欺烛影花相妬浅映盃光玉不如五出未开应避汝二毛新点正慙予同年会里清时乐欲赋丰年兴有余

寄应宁提学用留别韵二首

天上词垣近省闱十年毛羽爱追飞南池水煖鵾重化西华风高鴈未归絶足风尘须独步初心道德肯相违网罗剩有求才意未放山林老布衣

声价曾倾翰墨林圣朝风教竟谁任氷霜故有回春力梁栋应劳种树心犹记籍分中秘久更无名谒外台深才看白髪窥青镜又逐离情上短簪

次严宗哲太守留别韵兼寄应宁

宦辙南来万里身二川西望入三秦从知太守多名士更喜监司是故人沧海夜惊鲸力破碧霄晴指凤毛新他年记取留诗别庭雪初回柳未春

体斋偶谈旧谱出湘潭因取旧刻古潭私印为赠并侑以诗

片石当年手自锼姓名犹记古潭州老来悔作儿童戏质在长含瓦砾羞郡邑旧分从远谱文章新价托名流乡评世讲吾人事传语云仍次第收

用前韵答曰会中书

寸铁空劳两字锼天教完壁送邻州乔迁漫有时哉叹旧匵翻为待者羞李氏石无佳子弟苏家山是假风流极知伯仲文章贵应与词林并价收

代石留别用前韵

纯质亲劳琢更锼又随筐篚过旁州相逢郤有抟沙恨欲往先防见玉羞【体斋家有王】君义比金谁合断我心非水亦分流如闻翰苑将移篆【予摄篆久体斋以新秩当受篆】愿与钤封一处收

青谿闻体斋古潭之说有诗嘲次韵以解

奇事非关功力锼桑乾从古说并州登龙郤恨通家晚献璞翻为识者羞岂谓他山无片石谁能只手断长流春曹不许书名籍别付诗坛掌故收

圣驾诣郊坛省牲喜晴次阮礼部韵二首

玉堂铃索报新时又尚南郊候省牲照日山龙明有象行空剑舄迥无声层城近识彤楼丽复道遥看羽盖轻谁道碧坛玄贶远天心先格主心诚

九重宫殿一时时帝帅千官视五牲献瑞云师朝送彩避尘风伯夜无声虎贲帐合龙旗绕羽士班联鹤帔轻应识感通非浪语骏奔何力助精诚

张亚卿文渊翟都宪廷瑞汤谕德维立领武官诰草事奉赠一首

曲池方槛緑周遭北阙回瞻象魏高台省衣冠新接武神仙官府自分曹书函御宝开红玉酒出宫壶泻碧涛见说武阶名籍重未妨精鉴入秋毫

送曹都宪出镇蓟州诸关

居庸东下接榆关千尺层城万仭山秋有桑麻生事足夜无烽火戍楼间帐前貔虎知严令岁晚风霜识壮顔畧试一方经济手归来重补旧朝班

元日早朝

九门深掩禁城春香雾笼街不动尘玉帐寒更传虎卫彤楼晓色听鷄人帘前乐应红灯起阶下班随彩仗陈朝散东华看霁日午烟晴市一时新

孟春陪庙祀

阙角钟鸣寝殿开羽旗鳞甲绣成堆班齐禁旅分行入拜罢宫盘捧胙来九庙神灵同日降四时霜露及春回庙街出外频翘首一道笙歌遶地雷

郊坛候驾

御座亭亭覆朶云行宫佳气正氤氲风旗缭绕空中降午漏依稀阁外闻贵戚赐衣多锦绣内厨颁馔屏芳荤斋堂向月悬清佩拟候瑶坛入夜分

郊坛分献再得四渎

宿氛销尽夜无烟万燎光长复道连陟降祥如水行地祼将心与月当天羽衣道士通仪节白髪牺人说豆笾犹记策名分献日去年风景似今年

庆成宴有述

彩旗珠纛舞晴风香案前头玉陛东天籁迥随仙乐下日华偏近御顔红百年覆载生成後一代君臣礼意中郊献几回分殿坐圣恩神贶两难穷

送彭进士杰之南曹

几年宦路说通家二仲风流世所夸去日独吟池上草到时同醉寺前花芭蕉月冷春题字棠树风清晩散衙为报高堂消息近旧都元不是天涯

送周进士统知宿州

甲科文采重弓裘亲见趋庭接宦游坐爱簪袍能待客去看冠盖得分州宫前碧柳先春动河上清波带雪流共道中原风土胜向来凋疾待君瘳

送王公济归省

鹗荐南来势入云鵷行东下暂离羣江山别与诗相助花柳浓将酒共醺亲老秪应怜见面子才谁不爱为文西堂八月清如水坐爇名香待令君

送伍主事符归省【其父孟贤参政予同年进士】

画省郎官着锦衣緑波晴漾彩帆飞天池水足鵾仍化庭竹隂成凤始归鲁史法应传衮钺宋科心不在轻肥题诗为寄同年老有子如君眼底稀

送刘御史丙奉使归省

楚山高不碍云飞春日偏明绣豸衣人自乌台持节下天教白髪待儿归新巢阁凤还千仭旧种庭椿过十围极目滇南山尽处平安莫遣报书稀

送屠大理元勲録刑福建

九寺官高重两京北来冠盖且南征清怜解槖留家地老识登堂拜母情司马昼游非衒宠欧阳夜坐本求生况逢紫凤衔书日盆覆须教仰大明

九桥书屋为京学陈教授作

八壶隂处九桥东水阁山楼面面通栽药地余经岁雨读书声遍隔林风聘君名迹江湖外少宰文章感慨中犹有弦歌遗业在误疑家塾是黉宫

沈郎中尚伦母夀诗

白髪萧然林下风夀筵芳事几家同星朝婺女极当北水绕秣陵江正东梅笼出林朝雨熟鱼舩入市晩潮通凤雏不假青鸾使自领天书出禁中

送董行人奉使交南

紫泥新诏出彤宫帝遣南乘使者骢四面楼舩通海气九霄旌节下天风仙蓂万业占尧历化日重辉仰舜瞳闻道奉扬恩泽徧远人无地不呼嵩

送茹知县銮

百里孤城枕太行县名元出古陶唐清时政简仍多税甲第才高不愧郎天阙近应沾雨露枳丛低岂碍鸾凰极知此去非长别一曲离歌意许长

过真武庙怀朱文鸣亡友

淼淼沧波白鹭飞苔?长满钓鱼矶松隂不改三珠树鹤梦还醒一羽衣细数邻家遗老尽久怀同学故人稀沿流不觉寻诗远把酒看花事事违

四月二十二日日讲初罢柬体斋学士先生

三十年来两月忙讲筵犹饱大官羊联班左掖天顔近散直西堂雨气凉秪谓积诚须感格敢言多暇得倘徉词垣老友箴规在未遣茅心一夜荒

送江主事泽之清江因柬徐用和太守

淮上分司隔郡城旧游兹复赠君行官非外补犹差遣客不频来少送迎莫倚名题金榜贵直将心付水曹清多情为问山阳守种得甘棠几树成

送袁道士还任南京朝天宫【倪礼部内党也】

重来京国梦如昨再到冶亭山已秋颇觉烟霞非世外误迷花竹是江头谁将载酒供新帐我有题名纪旧游应向青溪老仙客借骑轻鹤下瀛洲

赐枇杷

尚方?果赐新尝分得江南百颗黄远道不妨经月暑冷枝疑带隔年霜龙笺帖罢名初散翠笼开时手亦香归领君恩荐家庙不禁清泪满衣裳

送张以蒙知庐陵【兄裕夫为江西参议】

扁舟曾问吉州名二十余年此送行山半有田皆地力夜深无巷不书声封疆正属分符寄抚字真劳作县情明到大藩参谒罢不妨风雨话彭城

赐杨梅

官河催载满船氷十月杨梅入帝京沁齿不知红露湿到诗偏助玉堂清名从傅鼎遥分派价比隋珠亦称情再拜文华门外地讲筵恩重若为荣

送衍圣公以某还曲阜

岱宗佳气郁崔巍阀閲门高衆所归一道仙槎依岁转四山灵鸟避林飞彤墀引罢新呈马宝篆沾余旧赐衣郤恨星轺常夜发霜时携酒意多违

愚乐传公尝种松数百株读书其下有主松书院在焉为作诗以遗其子若孙

旧时书屋长为主手种青松间石根卧拥白云春下榻到随寒月夜开门风霜閲历无年岁樽酒过逢有子孙闻说大夫封已贵故枝新叶总沾恩

赐藕

秪向名花看画图忽惊仙骨在泥涂轻同握雪愁先碎细比餐氷听郤无郭北芳菲怀故里江南风味忆西湖渇尘此夜消应尽未羡金茎与玉壶

送柳拱之宪副之岷州兼柬应宁提学宗哲太守

蜀雨秦云万里程贤劳还属使君行山连旧镇遥分省勅换新官尚典兵味少渐知塩酪美地寒偏觉毳裘轻殊方郤喜同乡话不负鸡坛下马盟

林侍郎挽诗

庙堂风采重於山多住江南草木间一代循良须不愧百年气运恐相关氷霜节苦天应识亥豕书存手自删莫道衣冠无廕泽圣朝恩命果重颁

寄寿菊罗郎中公给事中鉴之父时九十有三矣

久从仙骨见鲵鲐又报春风寿域开满眼儿孙才一颔遶园松橘是重栽衣冠解识先朝事车马飜无长者来州里後生曾致祝十年诗札愧新裁

寄挽金陵陆廷玉

韦布居然古意存向来城市岂堪论门多剩地容山水家有遗书付子孙远道风尘违执绋旧时楼阁记开樽江空岁晚情无限郤寄燕歌吊楚魂

于景瞻府尹夀诗

半生夷险路从容晚岁真於万事慵京尹望高曾荐鹗省郎官贵早乘龙秋添华髪将诗老春入酡顔映酒浓湖海秪今耆旧少一人长对两高峯

次韵匏庵闻王古直至之作

老来不记入京年旧事依稀屈指前身似野僧才有髪家如渔叟更无舡秪愁别久今衰矣不觉诗成为冁然春夜定知何处宿漫从新市买灯悬

送张兵马考绩还南京

石头城阙路迢嶤南去长干十里遥野树林踈寒映雪官河水长暗生潮帆樯数点天空濶鷄犬千家夜寂寥三载一官初献绩几人翘首望回轺

吕亚卿天章求诗夀其妹黄宜人时天章以使归

谁咏皇华入夀筵故家门阀尚依然扶衰试煮英公粥念寡新分范氏田拂镜飞霜秋渐满开樽华月夜将圆莫嫌老婺光芒减曾见腾辉上九天

院中即事

砚氷呵墨印开封独坐高檐落叶中筹唱有声催短日氅披无力御长风羸骖向晩还思秣老鹤惊寒欲唳空遥羡玉堂诸院长酒盃能緑火能红

予尝复书於屠都宪朝宗称之为丹山先生盖谓其家四明有此山尔朝宗乃更其旧号以诗谢予次韵奉答且以两篆字赠之

弱毫谁道力如杠漫作丹山小篆双千岁早占仙是骨四明休诧石为牕直须号令惊山岳何止才名动浙江况有烟霄天上曲楚歌从此不成腔

怀麓堂集卷十七







卷十八

钦定四库全书

怀麓堂集卷十八

明　李东阳　撰

诗稿十八

七言律诗

癸丑春闱试毕次韵知举倪侍郎先生二首

公道如天望眼开片云无地着羣猜千钧用尽能辞力万木抡余始见材枕为听更寒自警门因看月夜频推虚惭浅薄持衡地十度悬科五度来

夜灯人静不成眠亲听王襃颂得贤圣代文章真盛矣少时情兴转翻然麟凰徧薮元多瑞奎壁分宫亦并躔南省东堂嘉话里几人同事复同年

陆贡士筌以伯兄冶斋学士校艺春闱避不入试将归常州诗以送之

杏园花梦晚相迷又向东风驻马蹄冶外有金元自跃竹边多凤且分栖春光逐路生新草江水随潮入旧溪得失漫须看目睫天留名姓榜前题

祈雨斋居

日日风霾夜夜隂小堂何地豁幽襟花迟别苑春全尽井渇空缾水更深玉署几惊欹枕梦赤霄徒有望霓心桑林祷罢仍翘首宵旰勤劳恐未禁

送进士归省

眼见宫袍换锦衣偶从文字托光辉宵辞禁漏铜龙尽晓散朝行白鹭稀千里驰驱才始见一生温饱志全非定须不学长安孟秪向春风得意归

寄庄定山

六峯东面一江横此老逃名竟得名山屋到秋惊雨破野舟经日任潮生消愁物已盃中办得意诗还枕上成三十年前携手地寺门斜月晚钟声

寄吉安顾太守天锡【天锡尝为族祖希蘧先生修永新墓且刻遗集】

百年交谊此何勤骨肉谁教异姓分郡有残编存故老野多荒草认空坟山头迥立千年表峡口寒封十丈云从此思君应不忘更披新刻见遗文

送杨志仁宪副之山东

歇马长安坐晓凉忆君曾接旧鵷行北来宫殿千门月东去关山满路霜柳氏家传唐训法班生世有汉文章竹林花径经年别应向春宵梦玉堂

送马员外金谪判庐江

春明门外报离筵忽为题诗意惘然暑去清风刚拂面雨来新水欲胜船谁将白璧横官道信有黄杨厄闰年从此思亲兼恋阙定依南斗望中天

送同年汪宪使希顔之贵州【汪尝以希蘧府君遗墨见遗】

宪节东来日未曛使轺西去复离羣佳期不负秋城雨别思先停晚树云月里亏盈天自定世间夷险路平分故家遗墨劳珍赠愧乏千金可报君

次韵送李天瑞二首

莫问潮阳路几千两州山水镇相连重来京国无知者却望江湖更渺然贾傅少能为世计後山贫不受人怜云霄剩有囬翔地北鴈南鸿又一年

两疏金门一月余使?重检旧图书亦知廊庙心仍在奈有山林癖未除戒酒不从花底醉爱舟多在水中居禁林风雪怀人夜已觉轻寒薄绮疏

送薛吉士给养病

十五年中两校文多才频见出人羣金门漏永平明入玉署书声半夜闻别梦几回欹枕月归心一片渡江云须知馆阁储贤地可见词章是策勲

雪夜追次坡翁韵四首

物华随地歛穠纎始识玄冥号令严祗树未春花作雨解池初夜水生塩粧疑淡扫时窥镜舞恨低飞不过檐漫向苍生占喜色冻愁先到两眉尖

放朝声里散晨鸦闲取诗题赋雪车陆海平翻千顷浪江梅乱落满城花几人标格如江令何处交情有戴家不尽高楼看爽气拟寻樵迹认山义

赋形随意极毫纎白战坛空未解严过眼幻疑看石髓入茶清不让羮塩红尘旧梦迷香陌白屋新愁拥破檐却望五门天上峙登高无路拟城尖

冻云飞尽北台鸦曾辱东坡小驻车颍水聚星他夜战玉堂微霰几回花孤吟信可成诗案险句争传出道家絶胜江南无雪地斜阳空立路三义

正月四日受郊戒复陪庙享是日饮福受胙皆免

晓听纶音出殿东午陪亲祀入神宫斋期已先庚三日辇路遥清巽二风礼异冠裳随地改望高宗庙与天通恭闻饮福新停觯精意同归陟降中

郊祀赐文绮有述

金吾卫士夜催朝门外承恩赐锦袍裁就巧随宫漏尽拜时红近朶云高须知左右斋明地不负东南贡篚劳经幄史臣频荷宠骏奔今日愧重遭

正月七日郊坛分献得山川

山川羣祀一坛分复道东来万燎熏尽有精灵禆海岳岂无功泽比风云礼当人日天须应制出今王古亦闻从此八方归禹奠愿将微意托余芬

送侍读学士曾士美之南京

荐章频见出文渊重上春风建业船官好旧衘加两字书成新史又三年西江使客多乡信北院移文秪俸钱莫道凤楼闲老手要看词赋满山川

屠都宪朝宗宅柬诸同席【屠所居予旧屋也】

诸曹冠盖簇成云上席叨承礼不羣旧屋有知应笑我高堂多庆已慙君太牢胙美颁时荐南曲声高醉後闻桥梓一门春色里栢台余?许同分

屏风灯青谿先生席上作

真于剪刻露天机暗处生明识者稀春步转迷丝作障夜游翻讶锦为衣曾闻云母分班坐颇记金莲出殿归同是玉堂年少客晚从东壁借余辉

戴松厓亚卿席上观屏风灯用青谿宅韵

丹青组织不同机制出方灯様转稀炽炭煖回雕玉地绣云暗动紫烟衣娇儿解事怜春赏醉客多情惜夜归莫向东曹夸步障有人持锦鬪光辉

上元後十日会冶斋观梅值雪限韵二首

有约移尊玉署东小梅疎雪赏心同轻扬晚色还随袖浅着春寒未满丛娯客漫须琴有调催诗却笑雨无功休论腊日三回白且胜元宵万点红

片雪斜飘别院东此花风致偶能同飞从贝阙三千丈占惯春风第一丛剪刻似经词客赋栽培多荷主人功相逢欲鬪空明色正对金杯腊酒红

篁墩先生奉命同教吉士有诗见贻次韵奉答

词林盛事久相仍师席逢君喜不胜文望斗高人正仰诲言珍重我先承清班白玉墀头地旧业青藜杖里灯同是感恩思效日直从乡榜记宾兴【篁墩同壬午秋试】

次丹山屠都宪韵

煖风晴雪散瑶天又向朝回宴集贤碧树春隂高比盖玉堂氷溜大于椽规程永乐千年制【庶吉士之选前甲申最盛】衣鉢文安两?传【予拔选时保斋刘先生奉命领教赏敷其所举士也】刚道阳春无和者丹山山上有诗仙

再用韵自述二首

列宿光分共一天姓名先後托羣贤清风重检书千卷旧业曾占屋数椽圣代渥恩惭我负词林故事许人传欲将勤苦酬清逸又被官曹说地仙

中年进学似登天转觉文章畏後贤悔送隙光飞过鸟记栽堂树小如椽科塲次第门生出教旨丁寜阁老传眼底功名非实地任夸千佛与羣仙

送许吉士天锡养病

一点文星傍紫微士林方此伫光辉工诗不为唐科选卧病非同汉令归旧友爱听谈玉署老亲惊见着朝衣文塲讲席周旋地道义重来幸不违

体斋先生夀六十

傍人不信已称翁祗爱朱顔点碧瞳一纪夀高先过我六曹名重几如公宾筵酒熟春初半使节山回日正中莫讶多情频致祝老来向止说三同【予尝有三同诗赠】

中元送篁墩先生谒陵

暂辞经幄下山邮独愧官曹有去留天上羣仙归袖领月中诸帝相神游云深辇路苍崖合风落离宫锦树秋试问未安新学舍旧名曾护碧纱不

寄答李白洲宪长【闻其体肥过昔数倍】

海北天南气郁蒸置身如在玉壶氷壮心不分缘诗瘦老手兼夸作吏能买地墝墟山有业寄书寥廓鴈无凭多情省树休劳问岁月空惭雨露仍

送王德润参政还河南【其子崇文亦予礼部所举士】

星朝初下紫微垣不为多情岂赠言两世科名看放榜一时冠盖送归藩庭前槐老隂重合江上棠成树已繁还向耆民宣圣德万人扶杖绕行轩

送盛郎中洪归省崑山

省郎飞步蹑仙梯驷马门高绰楔低春煖旧山多玉种岁寒芳树有鸾栖封章一一题名字归梦时时绕路蹊今日圣恩教暂去望君长傍五云西

天津八景

拱北遥岑

百尺高楼拱帝廷北山秋望入空冥太行西带城烟碧碣石东连海树青吟客放怀朝拄笏使游翘首夜占星监司正属埋轮地一夜朝天梦几醒

镇东晴旭

五夜城头听早鸡海东红日上云梯飞乌晓颭朱帘影舞燕晴翻画栋泥千里帆樯天远近万家村市屋高低客来不用愁风雨无数风光入品题

安西烟树

安西门外碧参差緑树层烟晓更宜缥缈不知天尽处霏微疑是雨来时林间暝色闻钟杳野外寒光见日迟睡起鈎帘看午霁一川花鸟正离离

淀南和风

层轩南向坐薰风极目平畴远近同万里黄云吹不断一天翠浪卷还空阜财正藉驱烦力饱士新成偃武功殿阁微凉天上句拟将余兴续坡翁

吴粳万艘

长江西上接天津万舰吴粳入贡新漕卒啸风前後应篙师乘月往来频千年国计须民力百里山灵护水神秸銍古来先甸服万方无处不尧仁

天骥连营

危阑一曲俯平川万骥聨营下九天沙地雨肥青苜蓿日华晴散锦连钱使宛枉作开边计归华真传定鼎年白发奚官无一事太平天子罢游畋

百步平潮

海门晴雪浸金鳌日道沾来涌暗涛望极远空知岸濶卧欹残梦觉船高遥疑梦泽相吞吐不似胥江枉怒号时有海舟随下上往来沙口不辞劳

海门夜月

海门东望极空明月里山河影乍晴万里沧波天一色数声灵籁夜三更水精宫閟鱼龙冷白玉城高鹳鹤轻不用扁舟泛寥廓且看奇絶尽平生

七言排律

徐州新洪诗【有序】

洪旧名百步洪水峻石险自古为然工部郭昇腾霄凿石平岸厥功告成请以是诗刻之石

山根忽断水横来谁见当时禹凿开此地独当南北险济川多难古今哀丛丛怒石迎船起拍拍惊涛打岸回?卒不眠愁上下篙师无力正摧颓千年鬼斧遗天巧百里山灵伏祸胎已仗中朝天子命兼烦东省使君才沙沉铁锁蛟龙避电转雷车昼夜催直到中流无龃龉却看高浪失崔嵬寒泉出甃人争引垂柳边河手自栽贾客不须虞覆溺暍夫终免卧蒿莱岩收傅筑功难继海着秦驱事可猜莫置丰碑芳草处恐教文字没苍苔

送梁廷美黄门之陕西参政

秦中天府旧金汤圣代提封寄一方西去地连沙漠尽北来城带海山长分符望重诸侯伯参政官烦给舍郎关塞五年三出将闾阎多事屡经荒随车少妇劳牵挽失穴残胡尚陆梁共倚訏谋裨社稷早闻忧国有封章芝兰莫遣蒙萧艾貔虎终教制犬羊充国屯田长在汉士安租调总归唐朝廷拔擢君何沗朋辈交游我未忘离别此时无限意酒酣分手脱丝缰

与时用陪士常话别联句翌日士常见和因叠前韵

客去萧然卧北窗兴来谁复倒余缸钟声坐觉催寒漏灯影长怜伴夜釭徐?正悬怀旧侣郢词初变忆新腔忧时每念丹心独抗世宁教白眼双敢谓文章非沗窃未看民俗尽敦龎名场有绁身仍系宦海无风浪亦撞交重雷陈真不减才非元白已全降孤藤幸托千年树一苇终期万里江望里停云心脉脉曲中流水恨淙淙还家莫叹关山隔闻说弦歌似鲁邦

再叠前韵送士常

乱叶囘颷坐打窗几时清话拥寒釭归期好趂残冬雪离思先萦昨夜缸乡树影稀遥辨色胡笳声断不闻腔重冈路折羊肠九尺纸书囘雁足双南望关山真设险北来风土旧含龎词争赵颖锥全脱气压增门斗易撞人杰有灵君不沗交游无用我先降秋风騕褭将辞市春水芙蓉正忆江西壁可容窥末照东流从此识归淙千金学得屠龙技未遣青袍滞一邦

寄题松江曹封君屏山别业【刑部员外郎时中之父】

江上山围碧玉屏九峯深处一峯青风低桂子香垂屋水足桃花浪拥汀谢傅园中开别墅司空谷里见新铭【曹尝自作夀藏】兰桡力短歌仍缓鹤氅寒多酒易醒月满旧游随夜烛日高幽梦绕晨扃行时载药非因市静里占蓍或有灵月旦里评劳衮钺春秋乡燕仰仪刑传家剩有樊侯漆教子亲将伏氏经名自中朝天子命身为南极老人星山中吏隐从来别不似扬雄旧草亭

无尘舫

潇洒城西屋数椽端居长在木兰船东华尘土翻疑梦南国江湖别有天灯火对床怀夜泊岩峦欹枕忆朝眠囊空剩有图书载地僻都忘里巷连明月在庭知浪静远山移坐觉风偏行随树影如开?坐扣阑干却代舷欧老再逢须作记李膺如到合登仙吴桥宛对霜中宿剡水真从雪後还圣世已无浮海念高情谁和濯缨篇万间广厦何由见见说君才好济川

题青岩隐居记後【青岩者王文忠公子充读书之所也公为翰林待制死事云南後若干年其曾孙汶举进士持青岩图视予公所为记义门郑长史楷所书公伯子绶之诗与仲子绅之文皆在焉】

青岩西面接嶙峋闻道先生旧隐沦二水夹流通涧谷两山高起隔风尘唐川地古犹称越【唐有华川县废公始号华川】元世兵余合避秦【公隐在至正年】墅似羊昙非乞舅【记云依外家傅氏而居】居缘孟母不求隣长怀龙卧歌梁父岂学羊裘老富春书诏早传行在所【天兵至婺公首以徵见】衣冠生及太平辰纪言右史亲沾命【公尝为起居注】仗节南荒竟委身白发郑公乡里在青氊王氏子孙贫家声六代科名出国典先朝諡法新【公諡在正统间】今日醉乡还有记当时嵩岳岂无神曾披汗竹开金匮拟束生刍吊玉人遗像雅篇俱在眼斗山瞻望敢辞频

城塘书屋为邵吏部日昭作

阳羡峰高荆水深草堂风物静萧森层轩不碍浮云色曲径遥通野岸浔自引溪泉教作涧旋移隣竹看成林怜花肯信儿童折爱树时防鹿豕侵身在尽余容膝地囊空频散买书金门无俗客城中驾坐有清风石上琴仰止高山谁独步跫然空谷有余音卦探羲氏隂阳画诗和尧夫首尾吟台省正逢推毂日江湖空忆挂帆心王郎旧业今何有十载庭槐满地隂

黎沧隐观趣楼

龙峰峰下俯江流上有元龙百尺楼叠嶂远从巴树拥巨涛平蹙楚天浮芳村花柳春风遍晚岁桑麻暮雨收汀鸟下时云片片渚鳞行处水悠悠樵歌出径遥通谷钓舸回溪却系洲或有幽人来问字更无豪客为停舟陶园未涉先成趣苏酒多藏不待谋逹士岂知名教乐大官终有庙廊忧百年天地容吾老千里江山忆此游忽省故园迷处所监湖东畔瀼西头

镜川杨先生宅赏莲得蕖字

不驾城东欵段车偶来池上看芙蕖盈盈素质秋波外濯濯红香夜雨余照影宫粧新入镜遡风仙步欲凌虚谁言画手工能貌自笑酡顔醉不如二女江头裙染茜六郎天上锦为裾耻将脂粉同倾国却有文章为起予太华峯高唐客咏若耶溪近越人居身闲与世论清浊心在随时作卷舒几日物华惊又变百年情赏幸相於留连不觉诗成晚起向金莲烛下书

雪和佩之韵上元後一日

天风吹雪下鳌山天上仙郎白玉顔云母屏风春卷幔水精宫阙夜开关光疑素月鸦初动路绕层空鹤乍还氷溜堕檐真欲滴风花满树若为攀诗才絶妙君堪比酒价从高我未悭净扫柴门无好客草堂幽处不胜闲

雪不止叠前韵

漫将春雪比氷山日薄风稀渐改顔怯势已销红兽炭欣贫犹拥旧柴关无情竟作凌空去作态犹能拂袖还积淖有时妨跋涉乘危何力任跻攀人情自觉多时厌世事长于好处悭莫恠云师大驱逐向来赢得一冬闲

长至祀陵纪行

九重霜露重三时盛代官曹有令仪南陆正囘羲驭晷北轺仍遣汉陵祠身辞左掖炉烟里路出西郊野水湄已少游尘轻扑面更无飞雪乱侵肌居民小市多新集胜国荒城秪断基耕罢疲牛驱再作蹶余羸马坠还骑徧观禾圃知秋熟稍憇茅檐觉午移别苑场空犹苜蓿孤村树老自棠梨因过古渡伤心切为送停云驻足迟岁晚萍踪怀故侣境偏芹馆赴幽期词林旧邸经年在谏议高名後世遗莫厌车?频去住载看堂构几兴衰松风入梦长惊枕槐月窥人直到帷绦帐广文停夜酌白头老将具晨炊传教驺隶齐回节逢着樵夫屡问岐高历翠微时缥缈俯穿青迳转逶迤千寻紫殿琉瓈合百尺银桥螮蝀危暗昩敢忘蘧瑗礼寂寥深感杜陵悲神宫久閟仙游迹御制亲题圣德碑龙脉蜿蜒冈势绕兽形狰猛石工奇山腰列雉围成郭岩窦诸泉滙作池庐宿坐残红榾柮屐登梯尽碧参差中官启户鸣金磬都尉升阶奠玉巵林迥侧闻豺兕静天低下阚斗星垂光遥爟火依稀见气隐葭灰次第吹虎拜忆从三舞蹈骏奔甘效独驱驰行囊竞与归途急旅?真於睡思宜霁景忽开双倦眼闲情或上两颦眉黄楼作赋思携客紫塞论兵念守夷珠刹富填捐施主土墙贫拥负暄儿香浓蚁瓮聊供醉寒近貂裘竟不知每愧谋猷禆献纳仅将筋力付娱嬉朝趋未报鳬飞信庭觐先陈鲤退诗二纪兹行今十度春寒风物合分谁

送董生天锡还寜都

潇洒词垣玉树风夜堂烟暑坐来空未论耸壑过房相且赏清谈似阿戎别苑芳苕鸣翡翠旧巢归凤识梧桐庭趋正在闻诗後云望翻於驻马中少日方言谙蓟北去时乡梦隔湖东衡庐地远千峯接章贡城分二水通故老见须惊丱弁大人去尚忆罴熊摽梅实在星垂户林桂花开月满宫报得泥金非浪语夺囘幖锦是奇功通家屡辱常相拜先为题诗贺若翁

怀麓堂集卷十八







卷十九

<集部,别集类,明洪武至崇祯,怀麓堂集>

钦定四库全书

怀麓堂集卷十九

明　李东阳　撰

诗稿十九

五言絶句

西涯杂咏十一首

海子

海子西入城中与龙池连高楼沙口望正见打鱼船

西山

磐石傍幽谿羣峰坐囘首静爱白云来苍苔湿衣久

响闸

春涛夜忽至汨汨溪流满津吏沙上来坐看青草短

慈恩寺

水绕湖边树花垂石上藤常来寺前坐不识寺前僧

饮马池

立马春池上沙水清可怜溪翁熟予马汲罢不须钱

杨柳湾

沙崩树根出细路萦如栈垂柳隔疎帘人家住西岸

钟鼔楼

月黑行人断高楼钟漏稀城中闻夜警逻吏不曾归

桔橰亭

野树桔橰悬孤亭夕照边闲行看流水随意满平田

稻田

水田杂花晚畦雨过溪足老僧不坐禅秋风看禾熟

莲池

秋风吹芰荷西塘凉意早独负寻芳期苦被诗人恼

菜园

西园芳意湿不闻春雨声野人闭门睡园中青菜生

广福观

飞楼凌倒景下照清彻底时有步虚声随风渡湖水

画禽二絶

江柳着风多沙头一燕过相遭两不定无力奈春何

又

岁晚羣芳尽空林野啄稀安能学鸇雀直作傍人飞

画竹二首

山风与溪竹共作一林秋行人休更往前路有鈎輈

又

旭日照珊瑚秋风碧海枯只愁龙化去不敢鬪齐奴

三缄图

旧说三缄者长疑此义偏空斋默坐後须信古人贤

杂画四絶

雪满千山路茅堂只数椽幽人与修竹相对不知年

又

春岸桃花开江头夜来雨借问垂钓翁中流深几许

又

荷担归来晚山深畏日斜城中望烟火不敢宿山家

又

树寒风起早江静月来迟此句中宵得幽情欲语谁

便面小景二首

江濶水烟通孤帆势入空舟人意不极日暮更呼风

又

江雨夜生苔柴门傍水开溪翁自有兴不为野人来

题画二首

官柳何青青低垂覆江岸日暮无人行风吹几枝断

又

垂钓临中流携琴过前浦应笑山中人长年着书苦

杂画四絶

客来叩我门门前秋叶落山翁长在家不放湖边鹤

又

稚子牵衣泣隣翁答语喧归人定何处风物似羌村

又

地僻长宜静郎潜亦爱贫贫家不酿酒自有问奇人

又

画师好画鬼极力穷幽深世亦有真鬼画形难画心

分金图

四海多瓦砾两心同一金金尚不可破谁能离此心

杂画四絶

入谷听幽泉依稀隔云注欲观泉出时须向云深处

又

黄叶荒村路闲门车马稀隔篱山犬吠莫是远人归

又

出郭望前山溪行夕照间诗成无和者独跨蹇驴还

又

月黑山更昬江深雪无影中夜櫂歌声幽人梦初醒

白头翁画

莫道春风好春风易白头君看花里鸟亦有世间愁

六言絶句

出城四首

塞雁冲寒独回柴门傍暖初开青到城头柳色东风昨夜归来

洪慈寺里人醉主事坟前草生世路悲欢如此旧游何处忘情

田间白屋高低渡头芳草东西幽禽隔树双语瘦马嗅青独嘶

水遶平沙远村鸟啼双树名园西涯野客多兴十日春寒闭门

便面小景

緑尽平川渺渺青含远树依依芳草原头雨过夕阳江上船归

七言絶句

布谷

春雨园林布谷声声声不住劝春耕双旌五马谁相问此物频来似有情

戴胜

园中少妇把桑归掩袖低眉半落晖羞见山禽头似锦茧丝缲尽不成衣

题画

十日雨多不出门今日出门云雾昬扁舟欲往恐无路何处青山江上村

马上口号

早朝骑马赴长途诗骨冲寒细欲无此夜小斋风雪里有人高枕卧江湖

偶成四絶

幽蓟以南无片雪萧然田野尽荆榛未论来岁春苖熟且免荒村冻杀人

京城百万开新籴官价空低市价高闻道逹官多大屋转输无乃役夫劳

东安野老携儿至岁暮相逢惨澹中剩说前年好生事渚芹溪橡不曾空

三日不食卖牛犊十日不食兼卖屋惟有怀中数岁儿明朝各自东西哭

春在二首

睡足东窗眼倦醒城中尘土昼冥冥风光隔眼不相见春在西涯旧草亭

?去平江烟水空短蒲修竹自成丛东风一片沧浪梦春在潇湘细雨中

画鹤二首

旧载仙人白玉笙即随沦谪下瑶京空山试舞前溪月记得霓裳拍里声

嫋嫋秋风竹上生十年毛羽未全轻箫声莫向中宵动瑶草沙中月正明

和李若虚秋官韵二首

萧条岁晚无生计草树春来一遍新陇上耕牛能几个望春春至却愁春

岁歉何烦更出师厌闻烽火报关陲腐儒忧世成何用和得西曹数首诗

画鹰

寒重青林杀气多归来健羽戢双戈前山日堕冬天黑雪里妖狐夜渡河

延平刘郎中廷信所藏红梅三首

美人家住越江城翠袖红顔最有情犹是江南无雪地雪中看得更分明

莫种西湖浅水滨水清花艳各伤神春光不与花相妬花到开时却妬春

玄都寂寞花无主劒浦芳菲树亦香顔色似同风格异刘郎非是旧刘郎

陵祀道中次韵答周松露亚卿四絶

曾于秋夕奉明禋又向西陵拥佩绅私禫几时还国禫极知为子愧为臣

万方同日荷尧仁旧事凄凉敢重陈恩宠最先奔走後【东阳龙飞初科进士临送祥祭皆不与】未胜余恨欲沾巾

两度西垣办北?病囘刚过一秋强重来【阙】　　　兴为有南宫老侍郎

畏寒那免借重裘已向陈郎愧昔游误使同袍羡光彩瘦僮羸马不胜愁

会稽杂咏【用贞先翁尝游会稽有倡和卷用贞藏于家】

涂山

山头龙气郁迢嶤山下梯航万国遥千古中峯在霄汉至今犹受衆山朝

曹娥江

死随枯骨葬江滨报德真怜女子身千载断碑空过眼当时亦有姓曹人

菲泉

黄屋萧然四野清菲泉从此亦嘉名酒池春水三千斛不洗周王万国兵

灵鳗井

山川寂历不知夜风雨冥冥人独行却有老鳗生水底恠来潭树作秋声

禹穴

江南禹穴奇天下司马文章实似之颇忆江山有神助满窗风雨坐题诗

蕺山

蕺蕺秋风古井边英雄遗迹到今传吴亡越覇须臾事辛苦空山二十年

沉酿川

买断平川十里春富人常醉醒人贫相逢莫道清如水钱到波间亦有神

戏题画扇

漠漠天隂催日短冥冥诗思入花迟山童野鹤随人意问到春寒两不知

黄莺

柳花如雪满春城始听东风第一声梦里江南旧时路隔溪烟雨未分明

双?

岁晚长林共落晖野寒吹雪夜侵衣伯劳双燕俱无赖肠断春风各自飞

班鸠

积水寒芜遍野田恼人幽鸟隔深烟不须更唤溪头雨麦烂蛾飞又一年

周评事墓山二首

高台云散古城西潮落空江月向低此夜慈乌应绕树羽毛寒尽不成栖

漠漠横塘野水春暗烟重树失江津山中寒食风和雨吹落苹花不见人

题赵仲穆挟弹图二首

东风挟弹小城春游骑飞缰不动尘道上相逢休借问卫家兄弟霍家亲

落尽金丸万鸟空花间立马傍东风王孙醉笔飞扬甚人说风流似魏公

读汉史

緑囊方底殿屏东密使潜书昼夜通落尽仙桃春不管更教双燕舞西风

题画

水藏沙缩不闻湍雪满空山独树寒谁见玉龙天上战至今头角倚江蟠

虞美人

按剑孤营落日昬楚歌声里汉兵屯当时国士无存者独有虞姬不负恩

燕

绣户珠帘有路岐别时嫌早到嫌迟主家只解怜毛羽涴尽雕梁不自知

严子陵

一代巢由赖此翁世间元自有三公偶教识得君王面白首犹烦到洛中

太公

白首苍生意未忘起扶衰老为残伤也知战伐非吾事不杀军中叩马郎

张子房

博浪椎车亦壮哉圮桥纳履太低囘当时不用黄公术老去终为赤帝猜

王子猷

平生爱竹手频栽江上人家一径开纵是无心已成癖葛巾芒屦为谁来

李太白

醉别蓬莱定几年被人呼是谪神仙人间未有飞腾地老去骑鲸却上天

范忠宣

天下苍生望哺深君家父子总关心麦舟亦是区区事薄俗犹能慨古今

周濂溪

不是芳菲解泥人自家生意总来真当时只许程明道道得前川句里春

苏子瞻

两国山川一战功子瞻词赋亦争雄江流自古愁无限落木长天万里风

题柳邦用蒲石图

潇潇风雨入江多白石青蒲倚櫂过长忆幽芳不能采美人今去意如何

夏太常墨竹

白发先朝老夏卿酒酣随笔意纵横空梁月落仙台迥犹听清秋玉佩声

读文山集附録

状元忠义古今传野史何如旧史全删述总烦胡学士姓名犹记丙申年

画竹

汉臯亭上起秋风夜逐湘灵下楚宫晓入碧云看不见堕钿遗佩各西东

林郎寒鸦图二絶

万里长空倦羽翰野风残雪岁将阑纷纷燕雀高飞尽独宿空林一夜寒

断堤疎柳不成行上有寒鸦带夕阳十载丹青那更得烟波江外老林郎

海鹰图

漫云如水浪如山屹立中流砥柱间莫恠眼中无燕雀暂时飞到即飞还

送吴汝贤归省莆田

画船箫鼓越溪行十载青山忆送迎咫尺乡关心万里白云飞尽海边城

夜深歌酒动江楼春入高堂鬓里秋一日承欢寜易得十年身在凤池头

题张仪制所藏杜甫嘉画【时杜已没多年矣】

闻说当年杜陵老老来诗画满江干青林白屋萧条在每到东曹一借看

华表鹤图二首

城头华表切云低千岁无端得重栖莫道鹤言非物恠山君元不问昌黎

城郭人民果是非千年谁见鹤曾归都来一觉人间梦错向黄冠问缟衣

怀麓堂集卷十九







卷二十

钦定四库全书

怀麓堂集卷二十

明　李东阳　撰

诗稿二十

七言絶句

题扇次倪良弼稽勲韵

渚兰汀芷思芳年多在秋风白露前欲把青溪溪上笛夜凉吹遍泬寥天

海潮图

月明初满妙高台江上潮头夜半来恨不海门三日住北风吹雨看崔嵬

墨梅

碧溪寒水淡无痕照见孤山处士魂此夜独吟应不寐隔江清影未开门

墨竹

翠佩瑶环昨夜风渚云飞尽楚王宫青娥舞罢婆娑曲人在空山月影中

先春亭

幽人屋近梅花住载酒呼童出每迟误向花间问春色不知春在未开时

应伯起墨梅

老香遗墨未全磨见说咸淳似永和画手人间那更得澄心堂纸已无多

题画二絶

风落空山老树秋断溪幽咽水空流何因得共幽人话消尽西窗一夜愁

隐隐幽岩曲曲泉石林茅屋两三椽平生不尽江山兴只是丹青已可怜

题画

隔岸溪分野色齐渚烟汀草望还迷深山似有幽人宅不是湖东是瀼西

牧羝图

仗节驱羊不自怜白头归国意茫然陵亡律死须臾事谁更能消十九年

沈启南墨鹅

点染鹅溪玉雪光忽惊毛羽动寒塘君看十五年前笔已有诗人说沈郎

题画

水穷云起两无期独坐空山日暮时好是王维诗里画画中那复更题诗

怡云图鸣治以寄其族叔世弼者用亨父韵

不用将云寄隐君隐君山自有闲云云边若遇陶弘景莫遣高歌世上闻

子母牋一首与仲律【仲律见索小牋数日酬和还者过半因名为子母牋】

朝来东馆暮西涯子母牋成岂浪夸犹有贪心劳望眼半随诗句落谁家

题画

月斜长信晚钟声又报羊车过夹城清夜独吟霜雪句手携团扇背花行

芦?

江上黄芦风作花一双秋影落寒沙春风又緑长安草何必江南有岁华

戏题屠元勲小扇

苍苔白石净无尘十亩青山絶四隣剩欲逃名此中去秪愁诗债远随人

草庐三顾图

鱼水君臣岂易遭几人三顾不辞劳一从钓渭耕莘後谁似先生出处高

墨竹

乱石层厓卷暮湍秋风吹老碧琅玕苍苍月色萧萧籁并作空堂一夜寒

安远柳侯所藏墨竹

莫问龙孙与凤雏渭川门阀重江湖看君合是封侯相已作昂藏一丈夫

梧竹图

雨干霜枝偃欲扶两心应与石同枯山中岁月无人记曾宿当年老凤雏

夏仲昭墨竹【有朱氏仲昭印】

江南墨竹近来荒剩有人传夏太常图印秪今犹旧姓风流知是少年狂

画鹅

宛转临流意欲飞野云溪雪乱光辉莫教洗墨池边过共惜姢姢好羽衣

梅鹤图

野色茫茫水接空数声风鹤乱西东夜深不辨梅花路知在轻烟素月中

画鱼二首

禹门人道不凡才咫尺烟波万里猜刚见赤鳞三十六尚疑平地有风雷　　　右鲤

清池玄鲫映霜空鳞尾分明素浪中顔色未能同赤鯶似应呼作黑头公　　　右鲫

题周御医原已赐扇寄乃翁菊处处士

九华宫扇簇春云上有仙书写八分林下清风试披拂布袍应惹御炉薰

画瓜

玉盘秋露水精寒氷齿余香嚼未残暑月为君清到骨不知身在画中看

画菜

坐怜幽意满闲庭长见春畦过雨青记得苏郎旧风味雪堂中夜酒初醒

牧牛图

雨足平田水乱流秪应牛背稳如舟归来记得前村梦月满千山一笛秋

月明吹笛过前溪牛背归来夜不迷还似小西门外望淡烟芳草路东西

题画

不惜柴门一径苔杖藜长是为花来黄花也解幽人意似向西风作意开

题杏花图赠吴原璧下第後判黄州

吴刚自是斫桂手不折东风杏苑花二十四囘京国梦岂知春在楚天涯

希夷睡像次体斋韵

万古乾坤一草庐春风长在黑甜余自从驴背翻然堕纵有蒲轮不上车

题画

碧瓦朱楼素月中苏台东望海门通何人解作孙郎啸一夜千山万木空

墨牡丹二絶

老来青帝亦风流年少花王正黑头共忆东风旧游路乱红残紫不胜愁

净洗浓妆不受尘墨池清赏称诗人休怜一朶扬州白犹是烟花梦里身

画

步屧空林散夜凉断桥斜带入溪霜仙家晚饭无烟火犹记山中石髓香

题徐御医画卷

忆别江南花草地十年幽梦满京尘还家尚喜儿孙识不是天台采药人【徐本姓刘】

太白扶醉图

半拥宫袍拂锦韀有谁扶醉敢朝天玉堂记得风流事知是吾宗老谪仙

白头翁图

名园芳事入新年绣羽无声意共传可是春风消不得白头如雪对花前

题崑山屈钥画竹

太常墨竹似彭城又到江南屈处诚可是崑山能种玉一枝初老一枝荣

画松三首为卜刑部从大题

玄云匝地黯无辉老干盘空势不归疑是叶家堂上见夜深风雨墨龙飞

十年不到山中路又见青松画里生拟着茅堂最深处石窗凉雨听秋声

郎官对坐一松孤共识西台两大夫十八年中今已半夜来曾梦作公无

梅月图次韵

影娥宫殿月参差却认梅花是桂枝欲采幽芳无处寄人间天上两相思

画马四絶

野花开尽紫骝嘶老树风高落日低十载沙场无一战老来林下啮霜蹄

照夜琼阶匹练明月中疑是踏空行若教画史当时见纵有霜毫貌不成

望断朱门白昼长野烟溪树晚苍苍也知羁杙为身累思绕秋风苜蓿场

毛骨真疑泼墨成柳花初点雪分明秪愁化作苍龙去闻是当年渥水精

弃瓢图

至人于物本忘情瓢系犹嫌树里声应是向来新洗耳个中听得更分明

红梅为力斋题

谁道南枝胜北枝北枝偏耐雪霜欺雪霜消尽春风改只有丹心似旧时

梅月图

清溪倒影入空寒月色梅花共一般夜半落英看不见暗风吹堕玉阑干

花鸟便面为泉山修撰作

开遍江头荔子花几年春日住京华南枝越鸟如相识飞入端明学士家

画扇

水西亭馆路逶迤客到衡门出每迟相别几时长揖罢定应先诵近来诗

画二首

野色湖声远近中緑荷翻雨稻含风幽居无限山林景只隔柴门便不同

露下空江宿雾收月华天影共沉浮轻舟莫放乘流去恐入银河犯斗牛

夜合花二絶

夜合枝头别有春坐含风露入清晨任他明月能相照歛尽芳心不向人

袂掩芳尘欲避春羞将月夕换风晨向来花品看应熟不待开时已可人

送张阃幕兼素借陈石斋诗稿

病来三日废吟诗石老诗清想见之为报故人张幕府中郎书秘有人知

空山野食无烟火灵籁天声自管弦我亦从今断荤饮为公重和石斋篇

夀陈石斋母节妇竹枝七首

北堂有草解忘忧八十为春八十秋若与庄椿同数夀八千从此是从头

少小为今作婆朱顔两点鬓双皤孙在堂前为婆舞从堂上听儿歌

教子读书还织缯纺车哑哑绕青灯母今发白子亦白白发相看无限情

名家绰楔起高楼节妇名题在上头石柱如山屹不动门前江水自东流

大忠祠下非无路节妇门中更有人莫道人心不如古须将节妇比忠臣

慈竹生孙正满坡闭门秋色转婆娑桃花柳絮无拘束纵得春光亦不多

岭南风景直千金楚客歌成万里心莫作楚歌歌此曲阿元解岭南音

题画三絶

雨余东郭草萋萋花底垂鞭信马嘶莫恠山僮行不得石根犹滑旧时泥

问水寻山路转难携琴不觉过溪寒秪应城市无间地不到深林未可弹

雪满前溪竟不知一灯寒影下书帷橹声咿轧中宵至不是王郎更有谁

杂画

雪藕霜梨氷齿寒翠瓜和露出秋盘多情更谢西园笋并作山斋一味酸

鹭鸶

野水和烟向晚昏一丝揺曳欲无痕游鱼不动风前饵梦绕秋江处处村

鸲鹆

宛转清音世所稀巧将言语夺天机翠笼鹦鹉休相诧只让翩翩好羽衣

慰方石先生病手及口次韵各一首

只手难教左画方病肢终以右为强持螯未觉风流减对客挥毫也未妨

病口慵开兴亦孤逢人一笑且胡卢不须更作悬河辩纵有悬河济得无

杂画四絶

度竹穿花处处心暖风晴浪影浮沉亦知春去无多日犹在花丛与竹隂　　右蝶

涧草园花各自春喓喓趯趯意俱真试从象外看生色始觉天机不属人　　右草虫

五月桑园叶再生吴蚕初熟暑风清山禽一夜头如锦贫女缲丝尚未成　　右戴胜

啄遍高林蠧已空枝头独立向西风莫将毛羽论长短要録山禽爪觜功　　右啄木

题计汝和墨菊

偶将盘礴累高情画苑人人识姓名一自长安卖墨菊担头桃李价全轻

沈石田山水

翠竹碧桐秋气高洞庭南望俯亭臯恠来落叶兼风下知是幽人读楚骚

竹雀图

爱听琳琅戞素秋恶闻啁哳绕枝头若教爱恶浑无迹须向天机静处求

题画二絶

云暖深山药草新山僮应愧客来频多情独有松间鹤长为殷勤报主人

卧雪年深懒跨驴客来犹未下庭除心闲自觉渠输我诗好还应我让渠

鈎勒竹

晋水秋沉铁鈎锁唐宫夜解玉连环世间无限机心事只在丹青伎俩间

春草

过烟披雨见蒙茸平野高原望不穷同是一般春色里年年各自领东风

泥金梅

梨花如雪柳如金俗眼犹将较浅深争似能黄更能白两般顔色一般心

拔蒿二絶示诸生

委巷回风多暮尘阶前老蒿长刺人呼童荷锸相料理忽见庭花放锦新

拔去庭蒿庭始寛向来茅塞本无端谁道人心不如此塞时容易拔时难

题画

波光树色两沉浮水郭山村共一舟柔橹数声听未了不知身已在中流

戴文进画菊

黄花开满院前坡醉杀西江计汝和忽见钱塘着色画不知秋色较谁多

题画为戴刑部同年

壁立西台万仭秋人间炎暑一时收道傍共指青松树得似棠隂庇九州

题画芥

雨洗尘沙不受侵短篱横圃带秋隂城居不改山林味世上何人识苦心

便面小景

题蕉拜石两无情捋尽吟髭句不成顾影忽然成自笑为谁痴立为谁行

词曲

便面小景词二首

浪淘沙

江上晚多风且系孤篷轻蓑细雨荻花丛见说前溪波浪恶休更匆匆此兴在江东还似飘蓬天涯白首画图中把酒高歌从此别何处相逢

减字木兰花

孤亭落照一片青山宜晚眺枉渚囘波短櫂何人载酒过秪愁归去蔓草寒蹊无觅处他日重游记取前溪双树头

洛阳春题金瓶牡丹夀罗氷玉五十

洛阳花入长安早似天风吹到绦罗高卷对罗郎画与诗俱好一阳生处春先报报先生知道年年画里看花来看花老人方老

雨中花题画四阕

正爱月来云破那更柳眠花卧帘幕风微秋千人静酒尽春无那迢逓高楼孤寂坐缥缈笛声飞堕恨烛短宵长院深墙迥凭仗风吹过

何处玉楼朱户如隔煖烟香雾荷芰池中蔷薇架底风落花无数三十年华容易度薄命任他分付恨承露盘空茂陵人老谁献长门赋

庭下桂花如绣门外月华如昼云母屏开水精帘卷照见姮娥瘦记得中秋风雨後今夜清光依旧怕犀箸风高玉盃露冷空把仙裙绉

三十六宫台殿一夜雪华飞遍旋扑罘罳更窥疏绮还绕流苏转人世几囘惊岁晏天上春光应先想白雪歌成氷顔醉也谁见春风面

减字木兰花题画

危峰欲堕岩背老翁方稳坐落叶无声树底风来了不惊秪缘诗癖纵有闲心闲未得刚道忙来世事何曾一挂怀

浪淘沙题牡丹

春去有余春且付花神天香满地不沾尘报道夜来新雨过雨过还新芳意比佳人谁写花真碧云为盖草为茵刚道花王谁不信疑是前身

怀麓堂集卷二十







卷二十一

钦定四库全书

怀麓堂集卷二十一

明　李东阳　撰

文稿一

赋

篁墩赋

新安之篁墩以竹名黄巢之乱凡地名黄者辄不加兵墩之人更篁为黄以求免旤其後因习称为黄墩墩之程氏有晋赐太守元谭故第梁将军忠壮公灵洗亦以功祀於墩其裔孙春坊谕德克勤愤其先世赐第庙食之地污於七百年之伪姓乃按据谱册复其名曰篁墩予谓考古之学反正之功於斯为大乃赋其事以教其宗及其乡之人使知兹墩之克复旧名者自谕德君始其辞曰旃蒙子退食玉堂顾怀旧乡乃阅禹贡观职方考地志披山经捡国史摉家藏望乔林於蓊郁吊古蹟於苍茫续梓里之故事得篁墩之嘉名彼阜兮孔硕莽修竹兮藂生根连卷以糺结叶竦立兮崝嵘物随时而并秀人与地而俱灵乃有循吏出晋功臣在梁树家声於阀阈存庙食於蒸尝此程氏兮故疆墩何爲兮彼黄噫嘻悲哉广明?妖寃句兴孼有唐弗君黄入其室东踏齐鲁南躏吴越过城爲墟战野成血殃鱼厄池鬬鼠悲穴当是时也玉币之所不能?锋镝之所不能折解围无外黄之儿排难无邯郸之杰惟?夫兮讳凶赖故老兮多哲宁伪姓兮暂蒙庶疑兵兮不发图免旤於巽辞岂甘心於折节聊假物於音声遽遗羞於齿颊山颦凄兮莫展竹泪渍兮不灭贼既死兮墩存事已往兮名掲嗤彼躬兮弗遑奋我肘兮谁掣慨世俗之无知苦难湔而易蔑可胜惜哉於是操斧钺之权秉春秋之管刚肠为之寸结怒髪爲之双短慕盗泉之不啜念朋字之当辩耻跖树之是依思召棠之勿剪岂名姓之足争实邪正之相舛泛氛埃於旧域掲日月於华扁还赵璧兮秦庭复王田兮汉版植纲常於已坠诛奸雄於既殄快九世之余雠回千钧於一挽怀世忠之遗风每为恨兮不浅幸此地之犹逢恨吾生之既晚於时乡之父老走而相告曰嗟乎有是哉物换兮星驰朝迁兮市移江山是兮人民非生纷纷兮死离离好不识兮恶不知嗟吾曹兮徒尔为微大史之为贤吾伥伥兮谁归谅靡德兮莫报匪吾人兮独私拂莓苔兮古石扫芜翳兮荒祠勒铭章兮篆籀修俎簋兮威仪既乃命酒酹地呼山灵而告之景若表而开明地若辟而平夷林柯若起而夭矫土石若增而崔嵬瞻虎豹之炳蔚睹鸾凤之葳蕤彼鬼魊兮安在曷汝虫兮足悲独勲德之未泯与文章而相辉客有好事者闻而爲之歌歌曰墩兮篁兮谁使汝爲黄兮篁兮墩兮亡吾又使存兮嗟墩之人兮勿我谖兮将以遗我孙兮

蒙岩赋

宜兴邵翁士忠居国山之阳居之北有岩岩下有泉观而乐之有取於易之象因自号曰蒙岩着志也其子武库主事贤请赋其事乃爲之辞曰有岩崝嵘兮崛起乎国山之南盘十步以九折兮与青天而相参樷葩襍卉骈植以旁沓兮忽朝霏而夕岚下则谽谺荦嶨左环右匝奄若覆而为龛幽泉泯泯出其下兮见微涓之瀸瀸窅冥蒙其未出兮若怀冲而抱惭渐纾徐以洪潗兮沸羣沤之四沾或触怪石以回薄兮曾不少行而又淹复膏泽而黛蓄兮奫沦泪潏下注乎清泠之潭奔腾砰湃势不可以蹔止沿溪入海兮或可舟而可颿抑孰使之而若此无乃造化之机缄繄幽人之好奇兮构茆竹而成庵纳微曦於瓮牖兮閟重檐之??倚空崖之廓落兮濯寒流之清濂曳韦裳与竹杖兮超逸步而孤探极俯仰於无垠兮得大化之一觇物必晦而为明兮孰为洪之匪纎曰微彚其犹若此兮吾有感於羲皇之占抱嘉清以独处兮聊藏贞而养恬歛华英之外饰兮信予美之中含念聪明之未达兮彼物理其焉能谙艮欲止兮尚静坎遇险兮犹谦始寸进以尺积兮必盈科而後渐耻旁流之匪正兮惧污潢之近嫌择前涂得所往兮奋修程之载兼渺圣道其犹望洋兮惧吾力之未堪夙兴夜寐吾犹未遑兮敢微功之是贪纵博观以内省兮匪游盘之足耽庶渐渍以自溉兮讵云物之能咸惟童蒙之得所养兮幸余波之可覃嗟少壮之好修兮鬌予髪之毵毵叹流光之不我留兮倏邮亭之过骖德吾使育兮行吾使果吾复何求兮吾将老乎兹岩

奉诏育材赋【有序】

成化戊戌春二月礼部试贡士得三百五十人三月策试於廷既赐第一甲三人进士及第为翰林修撰编修复诏内阁臣择第二甲以下文之优者为庶吉士命学士钱唐王公南昌谢公涖教事遵旧典也谨按书曰彰厥有常吉哉又曰庶常吉士诗曰蔼蔼王多吉士今之所谓庶吉士者所以储材蓄德为天下用古之遗意存焉盖自高皇帝立法创制义精虑远出於历代之所不及及文皇帝二年甲申诏庶吉士与第一甲曾公棨等二十八人肄学翰林而周文襄公忱以自陈在列皆上所亲择命学士解公缙涖之而亲顾问程试大严赏罚之典诸公亦感奋激励多为名臣若王文端公直王文安公英李忠文公时勉以及文襄文章气节材猷勲业卓卓在人耳目储材之典於斯为盛皇上即位十有五年自甲申至今凡六策进士四举吉士之选是科取人不减前甲申之数某以初科吉士簉国史观旧章而是科复在礼部滥同校试今日之事窃与有荣焉仰惟朝廷造士之盛心名臣钜儒育材之休命贤大夫士遭时之嘉会此皆足以诏天下示後世不可无所撰述以宣逹风教相励勲业者作奉诏育材赋其辞曰昔在文祖时维甲申阖隂辟阳握乾奠坤号令雷发誉髦骏奔如虎斯风如龙斯云乃启玉署开词垣举甲第收羣贤当是时峩巨冠拖长绅彬彬济济者二十有八人降精灵於四岳应列宿於高旻文章焜燿乎宇宙德泽覃被乎生民隘唐瀛之浩渺俯汉阁之嶙峋盖尝聆故老之余论而挹前辈之清尘矣猗欤休哉若夫世历五朝国緜六叶卿云再呈奎纬重合礼门廓开德化旁浃棘省春试临轩昼接蒐羽翼於网罗挽英雄於彀弽录匦牍於宫墀閲人文於仕牒稽盛典之犹存冀前踪之可蹑乃诏学士二人往授之业命之曰噫国重利器器资良工靡玉不雕有金必熔惟我庶士厥材孔良尔职翰苑文章之宗彼熔尔型彼瑕尔砻为鼎为镛为圭为琮献我大廷荐我明堂惟尔之功尔往其朂哉二公受命百辟倾听元老在席羣寮交迎踵沓肩摩緌辉韍映同朝肃引领之瞻载路协弹冠之庆芄芄乎连茹之征蔼蔼乎菁莪之咏自代有科目以来无若是盛也其居则鳌极左峙鲸波右折钩陈属道觚棱对阙璇台叠云画栋凝月风铃语静露榜花缬丹芸翠萐藂植乎其前瑶笙皓鹤缭绕乎其侧其用则菱笺松墨天府之藏玉液琼羞大官之烹文缣积笥楮镪分縢粟廪岁继膏缸夜明出纳之籍地官所经选部胥史马曹隶兵百工什器庀自冬卿其书则东观幽经西崑秘録宣明鸿都石渠天禄孔堂旧壁汲冢遗竹牙籖矗架锦带充屋张华之所未尝见扬雄之所未能读其学则上遡羲农下探邹鲁五纬错陈六际咸覩搜罗二仪囊括千古议必根抵文必绳榘制诏册命王言是敷表志传记太史所书论劝惩关名教之大作歌咏本性情之余盖将阐百王之礼乐而恢一代之规模者也於是二公乃进诸吉士而诲之曰子知国之所以待子者乎此虞之意周之制也百僚之有师而三俊之有士也吾将考古学陈旧章胪明条掲宏纲定甲乙分雌黄约尔以大义示尔以周行尔膏尔车尔颿尔航驾圣途之荡荡泳学海之洋洋绘日月以为辉组云霞以为襄耸廊庙之柱石补山龙之衣裳逸亨衢以骋步与往哲而齐光若乃旅逐羣趋寅入酉出镂木为工画饼为食纵坚白之嵬谈衒栀蜡之未饰而或月弄风嘲笔耕心织利私书於子弟糜公帑於朝夕是岂徒李太白之忧抑亦负陆敬舆之学也於是诸吉士若喜而蹈若歛而孙若惕而惊若起而奋谨顿首再拜而进曰昔者左李嗜学秘书是求张窦辞官不耻为留我独何人载歌载游屹门墙之在望辱衡鉴之是收观洪漭之大荒登崑仑之崇丘敢不朝研暮索上绍旁搜竭吾才以必鹜及吾仕之未优抽丝纶之藻思输药石之忠谋辅经世之大业扬对天之宏休庶吾夙昔之志可以粗酬也曷有负明天子之德以贻先生之羞哉乃歌曰巨鳌崒兮彼峰玉堂起兮丽空历贝阙兮入紫宫锵予佩兮墀之东匪吾皇兮圣明予曷为兮此逢姬髦兮商耉文之渊兮德之薮瞻爲山兮望为湖大者为师兮小者吾友生之逢兮不先以後矢予心兮终不负干羽兮两阶冠裳兮九陔歌明良兮咏蒸哉赞帝业兮延鸿厘念功业兮及时嗟古人兮我期臯兮夔兮吾舍此其安归兮

对鸥阁赋

对鸥阁者侍讲学士镜川杨先生继父志而作也杨之?故有阁家徙而阁亦废先生之父梅读公从祖父避地而归渐复故宅尝游川上诵李嘉佑南风不用蒲葵扇纱帽间眠对水鸥之句盖其志欲复兹阁至先生而成焉东阳从先生官翰林获观所自为记又从其弟府丞维贞编修维立及其子员外郎志仁闻兹阁始未为详乃作赋曰镜川先生之作对鸥阁也辟扉其阳设牖于隂乾藩坤篱山带水襟远则雷峰天井石楼木阜锡岭金峩翠岩雪窦天童育王骠骑车廐四明中空五马羣走句余武陵之墟圣公隐仙之居左盘右纡莫详其余近则金碶珠潭芝山桃浦北渡南塘蒓湖莲渚六港两川十洲三屿花迷学士之桥竹暗尚书之墅奇踪丽迹不可缕数於是启扉而入则飞籁洒地鸣琅戛空鳞瓦动目翬檐挟风上下轇轕东西冥蒙藏虚纳秀後与川通开牖而眺则屏围昼张澄练秋碧长林落日倒影千尺平田一緑与望俱极若乃岸芷洲兰滩蓼汀苹杞柳櫹槮而落?蕖荷的历而敷芬鳬鷖爲双鸂?成羣鸢跕跕以如堕鲋洋洋而若驯时有白鸥西来载泛载游既飘扬以雪舞忽浩荡而云浮先生方对客高咏览物旁搜独宿留以延伫若撄情於彼鸥客有在席者起而问曰何爲其若是也先生曰噫此吾先君子之志也试爲子言之我居杨?自宋及元杰构连甍有阁崭然国版受肇家徒外迁鞠彼蓬藋荡为荒园百础星落下沈清渊先君子尝惓焉於此矣复芸栖之故地创梅读之新轩歌越里之雅调诵唐人之遗篇将拂蒲葵而小憩岸纱帽而间眠时度隙景志齎重泉彼鸥何心以岁以年予乃晨兴暮思左相右度木藂崝嵘石叠荦确十稔交閲七楹并落幸往志之粗偿恨九原之莫作今我与子神游丘壑放意觞酌孰怀厥忧孰享其乐睹羣鸥之在目增一感於兹阁客乃俯而叹曰呜呼起废殊地悲欢异时数虽天定业乃人爲有始必复靡终弗持先生实勤童子何知然尝闻之矣谈史絶笔迁书继成佑不作相且终台衡故周贵述事孔称扬名先公官不及再命业不过一经存弓裘之旧物慨堂构之余情今先生身历霄汉步登蓬瀛文播海宇望隆公卿固将修五凤於天阙庇万厦於苍生彼美兮一阁恶足以尽先生之经营也哉若夫志逐功成名完身退行藏有时俯仰奚累知倦鸟之终还念间鸥之可对眷斯时之未晚非此阁其焉赖盖亦有诒盛业於诸孙播清风於百代者矣先生曰我其图之子盍为我赋之於时簪缨并辉子弟咸侍左京兆右太史趋郎官列贡士弦诵间作觥筹交驶客既醉散鸥亦翔止先生独居廓思方将合万物而一视也

忠爱祠赋【有序】

南昌王公得仁在汀州历府经历推官有惠政适邓贼作屡着奇绩且尽瘁成疾以死汀人作忠爱祠以飨之东阳从公之子今翰林学士大韶先生观碑传诗颂诸作得公遗事为详因托客语赋其事公之先本谢姓中更变故学士先生始请於朝而复之然汀之人犹称公为王侯今王侯云者爲汀人道也其辞曰客有出中朝使南服诹民风访邦俗过临汀之墟驻龙山之麓见祠宇之巨丽睹亭碑之高矗乃剔藓挥垢睨立而读之读未既有父老数辈提幼携穉脔胾榼酒盘兼豆茘跄趋升堂伛偻伏地再拜而兴澘然出涕客召而问曰尔何为者父老曰噫此吾故侯也壬子之秋侯来官游二十八年自幕登州忠在社稷爱流海陬人亦有言靡德弗酬客曰可得闻乎父老曰昔者旱魃狂舞饥民噭謈粜价屡减巡车继膏眉我为颦躯我为劳慰我苍黄归我逋逃民之戴侯若襁若褓嬖人肆骄侯语谔谔虣卒施虐侯法岳岳颓厦木柱中流砥崿撼之不可动麾之不可却民之赖侯若堕得绠若病得药两造具狱羣辞交拏侯居其间左牒右书微入芒頴细穷锱铢讷喙雄吐寃怀奋摅民之遇侯若毙而苏若乃山谷啸潢池沸蹻夔魖走魑魅羽书驰飈脑血涂地驿路夜断空城昼闭沥溲为饮煮革为食涂多饿胔官有余积侯发公粟若启家笥愚民被胁从恶如逝侯谕福祸若诲子弟乃翼戎官驱死士扬义旗操利器军门一袒从者如蝟喊震山裂雄翻海颲临阵贾勇鬬帷授计摧坚夺心诱降断臂应之者竹破触之者瓦碎盖将乘胜长驱尅期取质献馘明堂铭功金匮而鵩鸟外至营星下坠九原有知饮恨而毙噫嘻悲哉乾坤茫茫岁月如驰我耋我耆昔侯童儿或殒戈兵或亡馑饥其幸存者散为流移我田我庐我食与衣朋从戚游孙怡子嬉彼活我者非侯而谁我不祠侯而又谁祀哉客乃俯而颂仰而叹曰呜呼孰不民社传舍是迁孰不冠裳皆素而餐内积怨府外生衅端或瓦石相譁或簿牒交喧或面背殊相或死生异观故貌定止水事穷盖棺忠爱哉王侯虽千百世其无谖於是父老皆欷歔怅望若有感於斯言也有歌於庭者曰汀之山兮谁使为岑汀之水兮谁使为浔侯之德兮高且深爱而不见兮伤我心又有和者曰汀之材兮露为沐汀之田兮雨为沃侯之德兮安报嗟汀之民兮匪伊草木客乃重为叹曰吾闻谢起江左德门是望王出大原槐隂载堂人定者天胜功厚者直偿培之丰者未则茂浚之深者流则长观物理之有数信侯门之必昌归而访之则侯之子已立於玉堂之上矣

见南轩赋

若有人兮衡门之下兰渚之滨体貌质野意象清真植丛菊兮千株抚孤桐兮五弦朝咏结庐诗暮诵归来篇盖慕陶靖节之为人也遗世絶俗自称为葛天氏民尔其傲睨江湖逶迤冈阪倚秋旻而长啸惊落叶之方短藜杖纡徐其却立芒屩逍遥其未反登西丘而左顾陟东臯而右盼时宿留以延伫忽南山之在眼澹秋色兮将夕思美人兮何极瞻孤云兮归来与飞鸟兮俱息慨岁华之迟暮及草木之萧瑟寄缅怀於大古聊一感於山色方其崭岩?崿如鬬如却弛张廓翕如拱如揖飘扬兮如骤偃蹇兮如立倏歛藏兮既定渺不知其所入当予之始遇也伥伥皇皇心志交驰四顾旁徨不暇走趋俛仰之间万景毕露披襟一笑倾盖如故神之既交窅窅冥冥一尘不干彼此忘形大虚寥寥何物非假随所寓托物无不可盖於是不知山之为山我之为我也夫物有化机相爲终始情感气应谁之所使出於自然乃见真尔锦彩之炫烂适足以瞽吾之目笙簧之聒襍适足以瞶吾之耳故达人之放浪独锺情於山水而乐水者之动荡又不如乐山者之静而止也呜呼南山之闲闲兮繄我之乐不可以言传南山之默默兮繄我之乐不可以意识彼逆旅之相遭岂茫茫其求索惟物我之无间始忘情於声色盍反观乎吾身决天地之充塞彼南山兮何事仅乃胸中之一物

拟恨赋【有序】

予少读江淹李白所作恨赋爱其爲辞而怪所为恨多闺情阁怨其大者不过兴亡之恒运成败之常事而已是何感於情亦奚以恨爲哉中岁以来更涉世故记忆旧闻忠臣孝子奇勲盛事或方值几会遽成摧毁失之毫厘而终身旷世不可复得至令人吞声搤腕而不能已圣贤不言恨然情在天下而不为私亦天理人事之相感激虽以为恨可也乃效江李体反其为情以写抑郁而卒归於正知我罪我皆有所不避云其辞曰仰视大块流观古今抚陈编之磨灭悲往迹之消沉或事几之奇会或祸败之相寻感志士之涕泪伤善人之聋瘖若乃国士报怨吞炭漆身遗恨饮器濳身水滨部马为之惊局贼徒为之崩奔奋仇衣於一剑陨怨血於千春威横强秦怨深邻国壮士夜奋神椎昼击山岳为之增气天地为之变色误失手於副车仅逃形於大索陈窦秉政誓清浊乱推席定谋露章请断机事暗泄禁军坐畔塞宇宙於烟氛堕衣冠於涂炭昭烈继絶武侯托孤勇复汉祚雄吞魏都陈二表之宏略运八阵之奇谟忽将星之沦落悲帝业之榛芜武庙将建唐社几屋跃少海之潜龙返虞渊之日毂二竖伏法五王就戮功甫收於药笼祸终流於机肉建中失母感慨天衷顾衮衣与玉食嗟欲养而无从误承欢於别辇翻饮怒于深宫冀百欺於一得竟忍恸而长终金人入汴岳侯奋矛复中原於破竹誓决策於?舟神禠敌魄天遗国仇痛长城之自坏委社稷於洪流敌骑南驱江沙夜驻苦兵力之不支幸潮来之有处海若助虐坤灵失据岂二仪之翻覆莽万物之非故已矣乎江山改兮人民非白日黯兮隂风凄时不可乎再得叹浮生兮曷归骇余声於璧碎伫灭景於云飞事难成而易败世寡合而多违矢修正以俟命孰利钝之可期庶人定以天胜终斡旋於化机

鹊赋

爰有灵鸟集於中林修尾长喙玄衣素襟皦皦奇质泠泠警心我有嘉辰怀此好音若夫飞甍峻阁绣闼雕楹旭日初照纎飈不生茂树芳洁繁隂翳清忽促刺以双透歘翀而迅征刷凝鲜之委羽写宛转之幽情纷衆啅以争坠屡驯飞而不惊晴雪冲腾其下上闲华匝地而纵横尔其乍东乍西倏近倏远栖初危而不定去未极而中返或周旋其却顾或撆捷其将转方小伫於中庭误迟归於别馆曳余音於未絶袅柔条之半绾若乃玉关迁客金屋佳人淹沉幽圄之士杂遝高轩之宾托春心於锦字迓曙色於雕轮听泥金之小勅拥织翠之重茵晓枕惊梦春山罢颦莫不穷途拭泪幽谷生春或擎杯以酹地或倒屣而迎门嗤村鸱於牖户怪野鵩於水尘不利俗以投好徒增疑而召嗔试比物以引类信兹禽之足珍乃有上苑虞人五陵年少挟孤弹於怀中探危巢於本杪智藏乎其无形祸出其所不料岂百金之足图曾不满夫一笑物固有所偏工意固有所独适故知来岁之风不能芘一卯於终日报罗帏之喜不能解双顔於漆室彼世态之无常徒因之而太息复有梁州金印月浦银桥羡崔梁之窈窕骇鲁木之翔翺信慌惚而莫究徒夸浮而可嘲吾将使茂先卷舌而却走卜式遁辞而先逃见天机之流转知造物之非雕坐观物以自适聊寄情乎离骚

翰林同年会赋

御水分堤仙家近阙文当作噩之年节应嘉平之月旭日昫其载阳飘风爲之不发于磐是渐鸿衎衎以来仪出谷斯迁木丁丁而可伐乃有西江三凤东海二龙壶岭交撑乎日观台城独曜於霞峰河马既呈蒙蜀锦而为饰扬金在贡囊楚璞以相从叶数应于方川地灵斯孕历星躔於岁纪天运重逢嘅夫甲第同曹词林诸彦角百步於杨穿泝层宵於鹗荐陟唐瀛之峻引房杜而齐登撷宋榜之华与苏曾而并选蓝袍映采游怜花底之江宝炬聨辉归识柳边之院是日也或监或史载笑载歌烂云牋之丽藻灎月斚之微波耳听流焱声破遏云之管心驰急景光囘驻日之戈弛我道於息游或知所止任吾生之頫仰遑恤其他若乃麟阁遗风虎头妙手假物像以相求托丰仪於不朽夸竞茂於松杉媿先衰乎蒲柳名高君实争取验於儿童病瘦休文不自辨夫谁某情因礼致貌岂心违谅金石之可断陋蓬麻之是依交可絶於嵇书盖云有激知不逢於鲍叔生也何归乐以忘忧幸保无荒之戒敬之终吉宁遭不速之讥非徒毕一日之欢抑以定平生之籍诚哉宾主之二难允矣见闻之三益畴能争滕薛之崇卑安忍眎越秦之肥瘠吾宁不负期挂剑以相酬世独何心乃弯弓而共射复有芝兰美德药石箴言信荣辱之相丽匪升沉之足论肉骨怀深念东西於离合勲道远竞分寸於晨昏报以璚瑶既可示交期之永好写之琬琰终当与世讲而俱存

烧丹竈赋夀封庶子徐公八十

龙集载戊星杓指申玉扉荐爽金颷泛尘南州封君当弧悬之旦绡梦之辰翠织悤茏乎雾牖瑶环襍遝乎云茵野馈庭篚山藏海珍鸠杖主进错然而前陈有一羽客霓裳绣裾其容徐徐其步懙懙手并一器委诸坐隅封君曰此物奚形而焉取名胡为而至於吾庭也客曰昔者燧人鑚火神农制药轩辕铸器工倕操作是掇是斵爰究爰乃采青丘之黝购鷄山之艧掘海隅之赭糜葱岭之垩渍贲闻之湼剾上申之硌探石髓於神峰浞盎浆於帝壑撷玉荣於峚山捣沙砾於卢莫眇穷朱礤钜撮碌旊埴陶坋捖垶煣璞斡旋蚁磨?拄鳌足外隆内霱下承上覆其形则非鬴非鬵不甗不瓿匪灂以涂匪黚以黝旁庣为崇直垜为袤弗薛而髻弗窳而庮羶不涴於羊羮膏不沾於彘膳易牙之所不能用欧冶之所不得取奥藏乎广成之室神授乎安期之手吾侪敢私持以为夀封君曰竈则然矣何名为丹其方孰传效孰与宣操以贶我又安用焉客曰其用则链日煮月纳坤藏乾妙夺物性濳移化权其物则姹女婴儿皓虎苍龙侪分耦合会乎其中其法则渗之以离坎养之以屯蒙液华池以为浆闭泥丸以为封羯火为之销怪山夔为之歛踪乃酌圜丘之赤泉咀沔涂之栾木圭霞实以为飱匕神楼以为服盖有翼灵氛於两肘睫倒景於双瞩摩铜狄於城门算瑶筹於海屋者矣封君冁然而笑曰有是哉惟厥有始赋形受气五行为经三事为利调齐为饮炰炙为饲膏液刀匕鍼磨砭焫攻衺为防辅正为卫有一缺者是谓弗备若夫鹤算龟龄龎眉骀背不穷而达不色而瘁固有幽冥握其机衡冲漠司其割制者也吾将以大块为鼎元气为嘘隂阳为水火寒暑为朝晡作息为抽添之候弛张为阖辟之符咀仁义以为华嘬道德以为腴乐予生以自适听吾命之所如谅兹物之足珍与斯言之匪诬亦聊以资张华之物博助邹衍之谈余岂奇货之务宝眷高情之是与望宾阶而再拜韫我匵而藏诸客亦起而拜曰不腆敝物以实华宇公既受贶亦复受祜愿公眉夀永锡纯嘏维百千禩为丹竈主

怀麓堂集卷二十一







卷二十二

钦定四库全书

怀麓堂集卷二十二

明　李东阳　撰

文稿二

序

京都十景诗序

京都旧有十景景有题曰琼岛春云曰太液晴波曰西山霁雪曰玉泉垂虹曰卢沟晓月曰蓟门烟树曰金台夕照曰居庸叠翠盖即元所谓金台八景者颇更定之永乐间翰林诸儒臣皆有诗英宗睿皇帝增其二题曰南囿秋风曰东郊时雨於是为景凡十诸翰林复有诗诗凡若干首为几卷於乎盛哉惟帝王建国立都必有山川关辅之胜宫阙城郭之丽车书文轨民物之盛以观天下而鸿儒硕士必有文章歌咏写之琬琰播之金石以示後世不可阙也盖古之称名都者有三若长安之河华东京之嵩洛金陵之锺山大江皆有所据以为胜汉则有司马相如之上林扬雄之甘泉长杨班固之两都唐则有李白之明堂杜甫之太庙南郊西岳韩愈之南山宋则有王禹偁之籍田宋郊之圜丘王畿范仲淹之明堂周邦彦之汴都或诗或赋铿鍧炳燿後先相望皆足为天下後世道然校之三代之盛则亦远矣金陵之都以一统御天下者实自我国家始今京师居大行沧海之间其地亦胜乃出於古帝王智虑之所不及又非元氏之所能当者则我国家亿万载太平之业顾非天之所遗乎盖自契丹以来五百余年此地不得与於中国今承平既久民物繁庶制度明备山川草木亦精彩溢发若增而高若辟而广校之父老所传草创之际盖已倍蓰而科甲之魁杰馆阁之耆俊天下之所谓文章者固於是乎在古称文章与气运相升降则赞扬歌咏以昭鸿运垂休光者无惑乎其盛如此也若夫圣君贤相盛德大业所以植国家阜民物着之典谟勒之金石轶汉唐宋以拟三代之盛尤有不可阙者某将於今日之诗卜之也某幸生京师窃覩其所谓景之盛又厠翰林之末而材力浅薄不敢以作者自效谨推本其意而序之

送四川按察副使彭君序

成化庚寅皇上始命吏部得专举布政按察之任而亲进退焉示重也会诸大臣循行四方多所废黜乃次第易置之人於是时皆倾耳拭目以观天下卓荦奇伟之士将出也其首选果得彭君凤仪辈数人而君实为四川按察副使非圣天子睿哲察於羣僚何一指麾变置间得人如此哉君举名进士累官至刑部广东司郎中平生忠节自与无欹侧骩骳之行视夫营营苟合诎志以媒进旅退以辱身者盖所耻闻不啻其所弗为也其所处司号繁剧之地事多涉於艰挟势而席宠者侦前觇後左撞右突中立不动屹然以定民之负枉抱郁失利而狂奔者则为之鉏强剔蠧夺其有而归之虽罹咎戾必无所恨悔焉间居简默未尝言人过及所论奏侃侃以为不可用者排譁笑怒骂而为之既而果中如左右契相合用是信於上而下益彰其植心之端任事之力烛物之监如此皆君子之所难而兼有之谓为天下卓荦奇伟之士非耶夫负天下材受一方之寄其所树立必称举其职不下至汨没於世无疑也况天子之所亲擢出於恒典以感激而督厉之哉又况更张易置之余天下想望其风裁将十倍於常时者哉然固有为九仭山卒陨於一篑者此诚衆人所知而或贤者所不能免也君其慎之哉君之行也诸君子皆饯员外郎叶崇礼谓予曰彭君子尝知之矣今且去子寜阙子渊赠言之谊蹈仲尼失言之戒乎呜呼若是则予恶敢当诚有不可已於君者然亦可以为君赞独於为山之义有取焉若曰此固君之所知则予既已知之矣

游会稽诗後序

士相遇於少壮之年未有以异也少者壮壮者衰苟趣舍之既成踪迹之既定则其穷达莫有同者焉而又有忧乐干其中夷险接其外则其死生莫有同者焉故畴昔之笑谈欢谑寄於歌咏者皆慨叹之资及其至也或有流涕欷歔而不能已者此人之情也然君子亦得有以感焉曰某某贤人也穷不为晦夭不为殇也某某不贤人也虽达弗显虽夀弗永也故观兰亭之诗而王羲之之骨鲠徽之之放诞谢安之简靖万之矜傲孙统之恬退绰之剀直皆得以具见而其穷达死生之异则有如所谓视今昔齐彭殇者而世之大观尽矣正统乙巳嘉禾姜处士游於会稽会稽贺徽辈与其子用贞友也载酒与游赋诗若干首徽为序又八年处士卒又十年用贞以行人司副赠处士官盖至今二十有一年矣而同游物故者三人仕者十有七余皆散处南北莫有同者其诗固在也用贞尝见其人曰吾先子所与游也诵其诗曰吾先子所与咏歌也盖因之而流涕欷歔焉而其人者之见其诗亦有不能已者矣用贞予同年进士其年与德皆先於予而与予交甚厚因得观其家所藏诗而序论之曰处士事亲有王延之孝让弟分田存薛包之谊与人共事而独任其咎近孔融之节其穷不为陋其没不为夭其有贤子而贵及其躬也不为愧後之观者或可想见其人矣序及诗若干人予未之悉也俟考而後续焉

送朴庵先生省墓诗序

先皇帝复於位之元年惟我先生奋奇挺灵来自南国为天下进士首帝若曰尔某为翰林院修撰职我文字黼黻我太平储德宅材以用於尔他日今天子嗣位擢左春坊左谕德进左庶子乃在天顺间有诏为大明一统志成化间为睿皇帝实録先生皆为纂修官名载勅旨凡小而郡县沿革山川形势人物风俗之槩禽鱼草木金石之名与数大而黜陟刑赏礼乐教化之迹诏诰辞令功德谟烈之纪载州分县析类列而年编之书史图籍山经地志金匮石室之文旁摉密捡操觚秉笔穷年而累月其於国有劳焉用是对扬在廷既简既嘉前有勅後有诰太史撰其词中书摛其豪尚宝缄其章鸾飞蛟厉经回纬合绍奕世而腾隆光者其於家亦有荣焉今朝廷熙明典物昭备无事述作词臣学士往往得优游侍从间先生始作而言曰吾可以及吾私矣乃上疏曰臣父赠左庶子臣某弃臣若干年臣母赠太宜人某氏亦弃臣若干年臣忝在侍从有以事陛下者惟父母之力之德是赖今坟墓在乡邑久不治臣比属史事不敢言展省者十有五年矣臣得归毕一日之私惟臣佩陛下之德罔敢斁官程期具在臣奔走左右服事亦罔敢後通政使以闻事下吏部核实覆奏请如庶子某言制可赐楮镪为道里费明日先生具袍帻大带笏入谢又明日陛辞乃行乡人朝士咸仰羡圣天子宠眷禁近之恩贤大夫不忘其亲於官之义斯乎备矣门人翰林院编修李东阳倡於衆曰我先生夙昔自处大节惟忠惟孝其教我後之人亦惟忠惟孝兹一举而二义存焉凡我二三子膺德服谊粤兹有年惟此大事曷敢无述时门下士仕处散於四方者甚衆惟兵部主事刘大夏刑部主事尚敬进士王俨朱绅举人杨一清和之其会试所举士吏部郎中倪辅兵部主事许章刑部主事许盛行人左司副姜谅行人马?又和之东阳独谬职文字从先生後谨为序并诗再拜以献於执事者

王城山人诗集序

王城山人诗者黄岩谢君世懋之所作也君居於王城山逐以其山自名居为县学生七试於有司不得荐客死於武林之邸其从子翰林编修鸣治辑其遗诗得若干篇予读而悲之其诗始规仿盛唐诸人得宛转流丽之妙晚独爱杜少陵乃尽变其故格益为清激悲壮之调思极其所欲言者其死也盖有遗力焉然其叙事引物感时伤古忧思笑乐往复开阖未尝不出乎正观此亦可以知其人焉夫诗者人之志兴存焉故观俗之美与人之贤者必於诗今之为诗者亦或牵缀刻削反有失其志之正信乎有德必有言有言者之不必有德也君之志兴不啻乎诗不幸而不见於世非其诗孰可与传者此辑诗者之志也古称诗人达少而多穷其固然者之与适然固未暇论然其穷也人莫不悲之其悲之者亦不必皆贤也而徒以其诗况非独诗人哉予恒谓天下之士必有负奇抱杰老死於岩穴之下者有士如谢君非诗则莫之知也天下之士不幸而不见於世者何限於此盖重予之悲而益感夫辑诗者之志也君之兄世修为宝庆知府及鸣治皆贤而能诗其所倡和者尤多不在卷中

送屠元勲序

有正设之官有旁摄之官有专设之官举天下之事条分而类总之各有攸执此正设之官也事有大小有常与暂以其所及及其所不及此旁摄之官也谋之周计之密条总之所不能及者为之官以领之不以他事及之者此专设之官也夫官至於专设天下宜无遗事也然犹或有弊生其间者夫势有及有不及则及乎其官势及之而有治有不治则及乎其人吾尝以是观於天下未尝不叹息焉今专设之官惟户工为多漕运之制分兵民之赋责之以府卫总之以将帅足矣又以其舟楫之具不可烦於民然苟无以总之则无以为责故专设工部主事一人於淮之清江浦每三年一代居竹木之材置工役吏隶以治之凡漕舟之败漏不中於用者悉归之而加葺斵焉数阙则增置之以为用此所谓周谋密计之一端也而迩年若少异者出纳之际并缘为奸官府之利不能十一一舟之费或倍或蓰故其资於舟者宁自为之不敢以烦於官而官若徒设所谓弊之一端也成化辛卯秋前主事以年当代进士平湖屠元勲实拜兹命以行元勲年质甚英敏富才与艺此则无负於国家专设之意所谓存乎其人者也元勲之举於礼部也予校其文其中表兄倪稽勲良弼则予同年进士予知元勲之贤於稽勲为多而元勲之同年解文选尚敬复来徵所赠故序其端如此

送翰林编修丁君归省诗序

华亭丁君原敬以进士第二人入翰林为编修其父封君贻谷翁母儒人皆在华亭不家养者五年矣君乃用例乞归省其乡既赐许复有楮镪之赉阁老学士诸先生而下皆赋诗饯之某以次辱授简当为序乃作而言曰士在官各事厥事非谒告不得违朝从非差遣不得离职次非引谢不得至其乡邑然独省觐之礼着在典式又为之道里费出於寻常廪赐之所不及所以敦孝崇礼而劝忠者甚大此国家之令典也今之诸曹百执事各有长属以法相视事有禀白可不可则唯唯而退以事当出立受约束於庭已辄俛首去不敢漫及他语其势分悬絶固然莫殊也惟馆阁以道德文字为事虽师保耆宿位尊而望重亦与後进之士相宾主下上论议誾誾侃侃各中其度情交而义达喜有庆行有饯周旋乎礼乐而发越乎文章倡和聨属亹亹而不厌所以汲引成就之意甚厚此词林之盛事也古者王遣使臣作诗皇华行役来归杕杜是歌朝臣相饯乃陈蒸民君之使臣如不得已故慰勉之情不能忘其所爱而况使之得遂其爱者哉臣之出虽以王事然犹以职业相期厉如恐不及而况乎以亲去者哉故远乡井则怀其亲远朝廷则爱其君皆有不可已者感激奋发使家不失为孝子而国得为良臣此则人之大节士君子之所自尽也君之仕也遭天子明圣海内熙洽史事闲暇孝理之化惠及家庭可谓出得其时操文字之事以从诸先生之後为其所汲引期厉如此可谓处得其地而君又负卓荦奇伟之才之器必有所建立其上广宅材礼士之效下成师师之美于天下无疑也夫国家之令典词林之盛事士君子之大节其所关系甚重皆不可以不白某不佞请以庸言发之可乎

一闲轩诗序

情生乎动者也动之极则静生焉然人能动而不能静天下之通患也天下之事相寻於无穷人之一身与之周旋乎其间操眇身以当天下之事其动不啻万一故善用情者以一应万如监之於貌括之於矢来则应之去则遗之故事毕而情不困不善用情者以一徇万万万相临事愈多而身愈劳乃有求静而不可得者其不知求者固弗论也农则劳於耕工则劳於役商则劳於旅士则劳於官其情之小大虽殊其为劳一也舍乎此则遗形外骸玩世狎物无所用於天下者非君子之所谓静也惟功成而身退者其庶几乎然於此犹有不能者非地之不善也有见於此者其知道乎绦州有一闲先生者姓陶氏宗衡其字举进士历官行人礼部员外郎陕西左参议皆以贤劳着声年六十则叹曰吾可以闲矣谢其事而归闭门高卧不与世相闻或深衣鈎履徜徉於水边林下有问其姓名者曰我一闲人也或问之曰先生其知道者乎笑而不答洞然莫测也士大夫多为一闲诗以遗之者先生欣然咏之集而成卷其子户部主事廷用以示予请序其後廷用既奉使於南则使其弟乡贡士琰来请予昔举礼部时先生在仪制掌名籍而廷用复予贤同年也故为之序

送周徽州考最还官序

今之为守令者各据所见爲理皆足以立名取效而弊随之或修案牍明号令勤手足之力以为奔走严刑厚歛竭膏血以奉所需惟所徇藉不顾虑其下故往往为权贵所推许而细人鄙夫方怨讟之不暇或有见於此则循循守规彠不失尺寸以庇其民而自恃以桀骜其上又故为抗俗以立崖岸取声誉故民皆誉之而为之长者以为异小则怒於言大则怒於法矣又或有见於是以为二者皆不可失则为捭阖纵横之机惟所弛张而上下倾倒故官有赏民有誉而士大夫之旁观者将指而议之无所逃焉然则欲完其名岂不难哉夫名固非君子之所贵也然孔子疾名不称又曰在邦无怨在家无怨为孔氏者亦曰在下位不获乎上民不可得而治矣获乎上有道不信乎友不获乎上矣故其道本乎诚身诚而不动者未之有也是名亦君子所不可阙也徽州守周君子建吉安人也世居辽以文学名辽人士若今曾给事克恭陈进士本仁吴进士克明从之游者若干人及举进士历官工刑二部主事员外郎皆以政事名尚书而下咸推重之其守徽也一年而民悦再踰年御史以为能报之天官三年以最闻於朝士大夫所推许者藉甚予窃闻君之为人敦朴忠厚无欹侧委曲之行故不恃才而官自举不求名而下上信之此固士君子之实行其道宜然也余又闻徽人言比岁久旱君率僚属徒跣以祷雨辄大至有虫伤禾稼亦祷以除之若是者岂独人信之苟顺且诚亦信乎天矣君守其志使不变虽用是名天下及後世何愧哉君之考绩而还也进士萧君文明辈相与饯之而属予以辞或曰周君非好名者不宜以是告之予曰吾所谓名非今之所谓名也

送丘给事使琉球序

我国家正位凝命扫乾荡坤涤濯万物建於百年治洽功成五服之内藩臬郡县所治出赋税共使令者弗论以至於海中外疆殊界别以国称者万数迩者先沾远者後被冠裳椎卉诗书甲胄梯高航深四面而至充中庭溢下馆礼部繁於出纳鸿胪勤於奉引相胥疲於通译自有中国以来无若是盛者若琉球国在海东而诸国小大远迩之间烟火相望顺颷利舶七日而至然其始俗以盈虚为晦朔以草木为冬夏粤自古昔未通於中国虽或穷征黩讨而宾服无闻及国朝号令所及望风欵附遂封为中山王齿於载版图奉职贡者日涵月煦濳移暗革被服冠带陈奏章表着作篇什有华士之风焉成化庚寅其王世子某当嗣封遣其长史某来请命天子封为中山王赐玺书冠服遣正副使二人致命中山户部都给事中丘君弘实充正使赐朱衣一袭以行六科诸给事相率为行饯徵辞翰林某与给事君同年言在不让曰於戏给事大丈夫入居谏诤出领使命真通显称所愿为今圣天子在上士大臣在列嘉惠於彼外国中山王谨畏孝顺不堕臣节以俟我威命而给事身负荷之国体之所系小邦之所瞻後世之所传示皆在给事给事其克自重感厉精发山动海立以宣达天子威命国家之典章式侔小国君长陪从爰及闾巷明识逆顺保其初心惟亿万世服事罔敢斁亦罔敢後於戏岂不真大丈夫哉给事君起谢曰使者职敢不勉於是诸给事驩曰使哉使哉乃导上供张三爵而退也

送周扬州序

成化庚寅京师饥天子简廷臣出领赈事命之曰用命且有赏不用命有罚监察御史周君本清亦在简中分理顺天数县辛卯事毕告於朝首擢为扬州知府夫守令之职非直衣食乎民也而食与衣莫先焉凡百之事胥此焉出今有五尺之童号於道其仓皇为之求食与衣者必其父母也平立睨视谈笑而过之者必涂之人也不惟弗救而且褫夺之撼顿之者必其仇雠也今之守令者将为父母焉将为涂人焉将为仇雠焉仇雠固不足论苟徒爱之而弗救是亦涂人而已矣为之父母者必为之计深远先事而图之因时而为之即田有常亩桑有常树赋有常等除其兼并均其徭役以使有余不幸有小害不失其利又不幸而大害犹能免於死亡夫是之谓民之父母不能先事而图因循怠惰以至为病为亡为盗然後从而救之其力必且十倍而况未必能救之乎夫比岁之灾去岁为甚去岁之灾畿甸之郡县为甚畿甸之郡县其为病为亡为盗者相望也其所由来者久矣卒以朝廷数百万之费一二臣简任之专迟之以数月之久仅足以弭其患之大可不谓甚难乎思其艰以图其易古之道也以今岁校往岁不可谓不丰以南方校北方非不富且庶也而扬州又素称繁庶之地比年以来亦损其半矣识者盖深忧之天下之事惟忧於未举者乃可以无弊由是言尽天下可忧也而况扬州乎此惟深谋远虑之士可与言之而世俗者之所谓迂也周君在吾乡为贤士在台宪为贤御史在畿甸为贤使臣兹州之治朝廷实畀之而吾辈实深望之也周君勉乎哉

送宋民表知华亭诗序

吾民表之知华亭也待次天官者一年时京曹无阙员有以差遣避外补者谓民表民表曰吾力不能与造物者校竟不出及将拜或又谓曰今以进士为县者三载则擢擢则为御史其得失亦少校乎民表曰吾安是官也久矣吾何慕焉吾恒为吾辈之慕乎此也苟有所慕必有不尽其心者矣既拜则谓予曰人恒易此而不为吾得此盖惧其不能举也或曰是大邑也可以取而无伤於廉可以守而不至於无所容或又曰地美则易污易污则守之也难斯二者皆非也人患不自持苟有所利何必大邑无所利虽富且庶吾何与哉若是者吾敢以自许也吾所忧者谓其利弊之莫周知德泽之不能徧及也自是每数日辄谓予曰吾於某得某事焉於某得某事焉弊之不除也利之弗兴也如此者数十事不止其言甚悉凡论为县者莫如焉又数日复曰吾尝思之守令者民之父母也故恩先而威後平易者古人所以近民也今之能守令者但知有法而不知有情故寜急无缓宁严无寛寜使民受其害而不使我难其力若是者吾弗能也继而又思之以为是固然矣於是则有辨焉苟以漫漶为平懈嫚为易民抵恶而不戒胥吏舞法而不知废纪纲散条贯以至於大坏极弊而不自知者则吾辈所当深戒也予与民表游久知之最深凡前所具固其所存无足异者然犹颇有素蓄欲以为民表告及闻此言则民表虽日强聒使予告岂复有余说哉民表仁人也予恐其或过於厚信斯言之不可无而践之不可以不果也民表幸勿忘之吾为子识之以赠子行民表曰善於是交游者皆赋诗送之其意多为民表期者予序诸篇端以互相发云

送李士常序

今之仕也异於古皆取之乎科目舍科目则不得仕仕亦不显故凡称有志於天下者不得不由此焉出观其平居向乎道义将藉以自试则其大者可以兴道弘化小可以建功立名随所底极皆能有以自见然犹有论笃而志不孚者有志於始而变於终者有志虽及而力不足以逮之者若希富慕贵之徒夤缘侥觊惟幸於一出者又何足望哉予於李君士常之出於科目固不得不切望之也君夙有向於古圣贤之学修身睦亲志存及物其与贤大夫士接则踧踖愧汗殆无所容而其中之所动涌溢迅踔有不可遏之势其於恶言陂行若将凂乎其身而又恳悃惋惜若欲援而反之而未能者将有以自试也今年秋始以其艺举於乡大夫士闻者既进以为主司贺则退以贺君予又交君之最深者知其志论不悖且必不委靡而感励奋发以自见於世无疑也然志於天下者必周於天下之务故凡纪纲风俗人物之槩制度名数之节闾阎狱市军旅郡县之宜古今成败得失盛衰不恒之迹一有阙不足以为治不能兼究乎此而徒嘐嘐然有志於天下则亦何所济哉古之人如诸葛武侯范文正皆居布韦而经济之事已具故其出也确然有益於用以名天下及後世君仕且有日矣其究於此亦多矣归而求之触类而长之使其通贯旁达若探之积囊若驾之坦途有弗谋谋之无所弗知有弗任任之无所弗能由建功立名以极于兴道弘化无所弗逮使天下之人曰科目之果能得士也又曰君之果无负於科目也此则予之所望也予蚤窃科目而愚闇浅劣莫之自遂愧於君之积学强仕者故喜君之出而望乎其成者尤切凡谢太史及吾时用所叙论者不赘及焉若谓予略於内而详於外则非能言者也

怀麓堂集卷二十二







卷二十三

<集部,别集类,明洪武至崇祯,怀麓堂集>

钦定四库全书

怀麓堂集卷二十三

明　李东阳　撰

文稿三

序

送福建参政徐君序

福建之地凡府八福泉漳兴化皆濒海海外接倭夷诸国椎卉之徒潜度窃掠自古而然我民利私市者亦相为党羣颿巨舟弦强弓往返其地若南北市者以为常业其事甚重朝所置官多分巡互代不恒於职其势莫能制乃专置参政副使者一人理之成化乙未吏部以例考天下之述职者罢布政按察之长若佐若干人於时兹二人者皆阙浙东徐君原一实用推择为右参政承勅以行徐君任职方久官至郎中行业才諝为诸曹望举於是职固所优为夫职方掌天下军旅之务边疆盗贼无所不治但数年於今屡事西北其所经画区置宜详而东南外警颇息常时盗窃不烦於朝署事势情状或在所略也今东南之人曰备外警易治内盗难贩鬻之民迫于寒饥散则无所归则无籍纵而不问则纒结无穷急而攻之则以死狥鬭其患有不可胜言者治之者必先本後末宏纲而疏节均田薄敛以安其业委曲开谕明示利害以启其归而又蓄威养力以待其不可化使善者不移则恶者有时而尽矣其先後缓急较之他处宜有不同者若士卒之亡窜囷庾之虚耗武官介士之掊克朘削则天下之通弊君盖尝为予论之以为弊成于实丧功患于柄分此理固然无可易者今君以全藩之寄承专置之托弛张纲纪固己无患乎肘之掣而又济之以才略持之以忠信竭心力而为之吾见外警之不足备虽内盗之治也不难矣

送泉州卫经历锺君序

文武之在天下不可偏废而其势则相为重轻官之始设也内以五府视六部外以都指挥视布政按察以卫视府州县其秩皆有加焉今名焉虽存迹其行事不翅不能颉颃而顾出其下有不可变者府司卫之官必有经历都事皆以文士为之以参佐谋画闲革奸弊其秩虽卑而所托则重矣然以今观之方委曲听命之不暇其所得为者不过会钱谷行文书而已是何其悬絶如此哉秩有尊卑而其势有难易也予尝究设官之意而论之五府之务必於六部都司之务必于布政按察而後行则所以尊其职者非偏重之也知其势之必至乎此也夫使文得以参武而使武不得以间文则其轻重固已可见况今经历都事在内者月再报其长之勤惰于朝推于其内可以知外则其势之不得为者亦存乎其人者也嘉兴锺君汝文以国子生拜福建泉州卫经历汝文尝因其从子刑部主事庭芳游于羣士大夫间於是顾君天锡辈以赠言属予予窃谓今当天下无事时武胄之士罕得施用则所谓经历者虽欲有所赞佐亦不可得独法久弊生不能无赖乎闲革之力者而泉州外有海岛之警内有贩鬻之盗东南之地於兹为重故所以望汝文者尤切汝文勉乎哉若曰吾不负官而官负吾如古之所谓丞者予亦末如之何也已

送戴训术序

崑山戴用中少失怙鞠于母氏既壮通隂阳之学有志乎仕而未遇也比者县隂阳训术阙用有司荐上吏部移钦天监试以为宜遂拜训术之命行有日进士吴君惟谦谋以予言张之易曰定天下之吉凶成天下之亹亹者莫大乎蓍龟故唐虞有羲和之职周礼亦有太卜筮人之名後世隂阳之官盖取诸此国家开物成务天下事无小大缓急苟民生日用之不可阙者罔不备举崇儒建学之暇若阴阳医药亦有学官徧于天下其为民物虑至矣然隂阳之学株分蔓续代异而时不同若五行若堪舆若建除丛若历数若禄命卜宅卜葬多至数十家而牵数泥俗舍人事而任鬼神固己见于汉班固唐吕才之辩矣况後世乎今象纬有禁民间莫得而习所谓隂阳者不过卜筭推择之类官之取之者甚简且易而时俗所习信有如前所论者用中以术为训则宜推明其理数之大如易所陈如书礼所命以仰副国家设官择士之意取时俗之陋一洗而空之然後为善也用中以为然乎予未尝识用中将因二君以考其志之所向恐其为司马季主之卜予之辨又出宋忠贾谊下安恃其不相屈也吾闻用中本名族读书好礼接贤士如恐不及非泥于其术者比世固有吏而隐者非此类也乎若因予言而勉焉其所得亦未可量也

送舅氏刘侯之寜夏序

寜夏之域左界黄河右臂贺兰诸山在山边为险地然其所统方数千里而河曲乃居其半则皆连山大沙无长城巨堑之险自河外失据画地以守不过数百里列堡分堠一功而什力今敌骑之警不及寜夏乃自花马池兴武诸路以入则寜夏所备不在外而在内非乡之形势可论也故守寜夏者必慎守河曲河曲寜则寜夏可以高枕而卧矣然以今昔之异势而成什一之全功者岂不难哉古之论择地者必先择人故南城有檀子则楚寇不侵高唐有盼子则赵人不入徐州有黔夫则燕赵交际虽齐之一国尚如此况国家一统之盛羣才之富而制远方之敌则亦何所惮哉今年夏廵抚寜夏都御史张公议政于朝言其所统甚广而裨将不足于用上命兵部简于衆得三人其一则我舅氏署都指挥同知淮安刘公永也公以武胄蚤闲骑射从征于外南至湖湘贵州以入两广北历万全西极于三边之界皆在阃幕执旌鼓符信以号令羣士多所俘馘策名功籍遂自千户累涉都阃人以为才居常奋厉欲以兵革自効今强敌未灭尚厪庙谟而公适以选擢承委任识者知其将建功于西鄙也呜呼士既患无才而又患于所用以公之才得谋国求士如张公之贤者而为之用其将有所赖而成乎东阳少负陟屺之感于公之行深有感于渭阳之义方喜边镇之得才与公之获于用也故先述其大者而後及其私焉

谢氏宗谱序

谢氏出周申伯之封世远派别汉晋间稍稍可纪而会稽之谢始擅天下今黄岩谢氏旧谱称典农中郎将缵盖自缵至仆射伷若干世为一图自伷子经略使鞅徙居黄岩者又若干世为一图世乱阙逸多不可考其後或妄加补缉遂成完书虽其子孙亦莫之知也成化庚寅温岭郭端朝氏修于翁山之塾以会稽????远始削其图而鞅以下犹因其旧知宝庆府愚得先生世修尝侍其季父梅坡翁性玉获闻同异之实辛卯之岁乃取旧谱参用欧苏家法阙疑去伪揭鞅为始迁之祖断自滦为一世世经而支纬之既又与其从子太史君鸣治推义广例为名录为谱传为宗范为居址世考为祠墓志又系以累朝诰勅及士大夫所着述者类为若干卷篇有序序有义可谓无遗法耳矣夫谱有传与绍之道焉由吾而前吾得而绍之由吾而後得吾而传之所谓传与绍者非恃乎谱也而非此则无所于系故君子之有事乎家者必先焉今之世虽士大夫家鲜克存谱其存之者不过以世数名字为称诩辩据之资而谱之道几废其或附会窃冒以伪于其身以及其子孙者又弗论也夫以谱犹不能恃其必传况以伪乎兹谱也溯宗系则兴其婣睦纪居址则慎其承守睹祠墓则严其祭祀瞻锡典则思所以厉乎为臣诵宗范考传记则思所以为子而不愧而详其叙述则使子不得以私慕诬其父而祖不得以私誉望其孙以求尽乎其实噫兹谱也其可谓无遗法耳矣且古之论国与天下者必有道德仁义之本而又有宪章条格之具盖皆自其家始宝庆公行高学博有古循吏之政方歛其所以为郡者施于其家而太史君又承其家学以大施于天下皆将自兹谱始谱之作岂徒传哉按谢之先有讳温良者为孝子有赵氏者为节妇固兹谱之所恃以为重其他名德尤多至宝庆公乃益显其承之者皆能如太史之于宝庆则兹谱之绍也其亦不徒存也哉

送开封金公序

今年春河南开封府知府阙吏部询于衆得刑部郎中金君尚德曰是尝游翰林而通古今政治之迹为行人而知山川风俗利病之槩为刑部而谙法律精条例及民物之情状且其人卓特敏逹杰然为诸曹望非此莫可与为郡者於是请于上而用之先是尝拟君为按察副使屡不值允命至是乃拜擢人或谓今之在郎署者不十年则擢擢则往往为藩宪而刑部尤捷今君举进士二十有八年在刑部十有五年为之寮佐多其科目後进居数年辄被擢以去者若干人矣而君始得擢又不过为郡其将弗释乎此矣是盖非知君者郡守之职在古为诸侯国位尊而责重而开封又郡之大者其所统州若县四十有一属吏数百地方千余里殆半河南诸郡天下之郡莫与为比此其职尤重也且官之在天下惟其所用以为轻重今材行如君地望资格如君以羣议膺简擢如君者而使为郡是非特为郡重而君之重又可知也况人之於官也亦惟其材之大小以为举坠而不系乎崇卑蚤暮之间哉又况君子之所存者惟视吾所当为与其所得为者而已哉君之言曰开封重实地岁方歉民流徙且半校之他岁其难殆十倍吾惧官之难任也若议画方略若发公帑赈饥民省诸州县远运增刍户价不足令民为乡积以备凶岁者若干事而不及其私一言於是闻者皆曰金君其果不以秩位为轻重也又曰君其果克胜兹大郡无负也又曰吏部其果能得人以重兹郡也于是皆喜君之去而所以望君之入者益深代君为郎中者屠君元勲暨其寮宷诸君子相与饯君谓予亦知君者请述君志及士大夫之望于君者以为赠行序

送施彦章通判黄州序

成化丁酉春三月吏部以例试国子生之隶选籍者无鍚施君彦章亦在选中既试名在优等而其器貌尤魁硕出于羣辈大冢宰实意属之既又询其乡人考功郎中陈君朝用考功曰此贤贡士也遂拟授通判得湖广之黄州府云吾闻善用人者必广诹博采如吕文穆之客囊虞允文之材馆录惟恐其不多也善举贤者惟其公而不他计如祈奚之举亲舅犯之举讐惟恐其不尽也夫使人人得各举其善故天下之善皆萃而为一其有遗焉者寡矣及其弊也或以为请托贿赂之私故在上者恒疑乎人而在下者亦自疑之不暇于是逆诈以为明避嫌以为介询察之道日废荐举之路日塞士之所为善者不过身言书判之间耳此其为用不已狭乎君子于是举也见冢宰之信人考功之自信黄州之信于其友如此也夫以今郡县之衆往往视贰佐为常职察之不能徧则不过以铨试之等而用之如黄州者乃以大郡居要地故处之加详使职职而询之人人而举之而所谓询与举者皆不相负若是天下之善可不劳而萃也吾又闻荐人以为国者报之必以国事故张安世以私谢为恨范文正以私报为辱今之所谓恨与辱者亦异矣通判之职所以佐贰郡守于郡无不可问之政况施君以美才理大郡其势必不能汨汨与常职比使他日论功课绩者得指而扬言曰此贤有司也以是论考功报且不为冢宰辱也不已多乎若夫执德不坚为政不力使议者得藉口以疑天下之举则世之恒弊非所望于君者也

武昌徐公挽诗序

异财之俗半天下江南之人以田亩为业盖有身在襁褓而籍于父兄者以为恒事若是者非惟教不行于世要其因袭承授势亦有不得已焉于是欲起而变之者必有一人焉君乎其家而後子弟化必有一人焉望乎其乡而後乡党革此其人必躬履实践已睦矣而後可以责人之疏已让矣而後可以责人之竞渐摩薰染入乎人者深使人人利于义而耻于俗度乎其可又必有一人焉继之而後可以长保而不变予常患斯人者之难得也呜呼吾乡复有如徐公文德者乎予尝闻徐氏武昌钜族居府治者数百指居于别业者又数百指而公以族长往来居其间食饮衣服惟公是司租贾出入惟公是籍子弟妇女无忿言戻行及异议者焉则叹曰何为其能然也既又闻公事亲色养丧居哀毁与昆弟处怡愉终日口不及财利苟事涉于利辄推而弗居少有违咈不以为其弟敬夫妇皆蚤死遗女又为之抚鞠俾底于有家又叹曰天下之事以利则骨肉可以为讐敌以义则道路可以为兄弟呜呼利之为害亦久矣以予观于吾乡复有如吾徐公者乎予之闻公家范也实于其子监察御史镛公来京师尝一见遽去去数年始悉闻其行于中书舍人杨君应寜时公已卒数月矣予因叹斯人之难窃有望于吾乡者而公亦已矣呜呼悲哉镛既告丧归治葬事少詹事朴庵黎公先生为铭公墓载公善甚悉诸缙绅士贤镛及哀公者又为挽诗若干篇予独感乎同居之义尤切故序之加详庶其宗之人之有感焉以保公之业以及于吾乡也则翁之卒亦可以无憾也夫

送张君汝弼知南安诗序

华亭张君汝弼博学工诗有文章尤雄于草书乞其门者踵接无虚日卷轴填委声名遍天下凡论今郎署之有文章者必曰张君张君然君恒若弗自屑每论古今人政得失介然不容髪事涉忠义辄力为之扶植褒奬无所孙观其意不欲与龌龊者齿慨然思有所施于世故凡论文士之有风槩者亦必曰张君张君君得科第晩徊翔郎署间为贰佐历武库车驾政皆简中间惟武选稍繁剧又不久处落落无大以自见然益负其有不能屈以干人循次待籍十余年而有南安之命论者又谓如君者置之朝廷之上虽不日烦政务亦足隐然为诸曹之重而必使为郡郡所领皆吏事非其素习不能无惑乎今之为铨曹者噫斯言也可以观俗矣夫惟世之有衒华藻而不达于政者有狂志高论揆之实用而不足者而後有是言以此槩士其失之粗矣夫所谓政者必抵经据史饰之以材艺资之以议论而振之以气节然後左宜右有旁行而不滞苟泥法守律剪剪焉寸纸只字之间而曰我善为政今之所谓能官者吾惑矣慨自儒吏之迹判而士往往不得以尽其用用之不尽乃或从而短之岂所以待天下之士哉岂所以待天下之士哉予之怀此论久矣方喜君之得试其所未尽亦以窥铨曹者之得用人之道于此也而又奚惑哉与君游者多时名大夫士皆为诗以相君之行予非工诗者又不可为君默则以太史乔君师召之意为序云

邵孝子诗序

户部主事湘隂邵君汝学蚤丧父事母李氏甚勤苦居常愉色每出饮未尝至醉值蔬果辄怀归奉母母疾衣裳不解带日亲汤药虽唾壶秽器必手自澣涤或激涴其面弗见于母母既安寝乃徐而拭之母丧哀毁累日而後食食必粥葬之日寝苫枕块庐于凤山之墓三年孝行甚异门人龙来云辈倡于乡乡之人隂阳训术傅时省辈状于县县大夫奏于朝事下礼部移御史及按察下郡守逓为覆报皆无异辞朝廷以例表其门为孝行时君已自乡贡举进士例得再建绰楔至于是凡三焉今之例有司以绰楔表于门者凡科目之事与孝顺节义异行之家皆然表科目所以劝为仕表异行所以劝为善劝仕者固将以求其行也然仕者恒有而行之异者不恒有故苟有异行虽州甿里妇犹表而旌之其礼加重人之得之者亦加荣焉况仕者之有是行哉今表仕者于乡乡之人起而慕之而凡天下之为仕者劝表异行于乡乡之人起而慕之而凡天下之为行者劝鼓舞欣动之机固各以其类应有不可遏者而况乎兼之者哉天下之行不必皆劝而後成然亦有俟于劝者夫所谓州甿里妇其行不出乎畎亩闺闼之间及于人之耳目者近近则未易徧仕焉者名籍在朝廷勲业在台省观望在天下於此有异行焉为之上者又表章之不暇其所感动宜何如盛也今圣天子孝理隆洽法制精密善必闻闻必劝而君方以异行登显仕膺旌异之典是以其身系天下之化者其责亦加重夫岂可例而观之哉古者国有美政乡有善俗必播诸诗歌以风励天下薰陶诱掖盖有深于教今者吾党则有不得而辞焉与君偕举进士者若干人为诗若干篇而东阳窃以乡士为国史尤亲且近因序其事以佐君励天下庶几自吾乡始

贺陈先生诞孙诗序

成化丁酉三月十八日翰林诸同年会于师召陈先生第既有成约予与鸣治先入观其有喜色问之曰适得莆报大儿举得一男矣时同年皆未有孙孙实自师召始予二人喜甚亟呼酒饮师召师召曰请为我赋鸣治倡为句予继之已而衆客以次至皆递为句句八继而成律明仲再倡律再成衆乃属予大书于堂壁师召不欲以观贺者掣予肘再四不能得拂衣入少顷忽笑而出视予书且视且喜衆客竞为助喜欢声动堂陛回顾僮仆皆欣欣若有怿色师召独据几谛诵曰固亦佳事也意始悔沮予书书成敷五後至不及与独和二章明日衆客皆重和越数月汝贤还自莆又续和焉于是聨为巨轴盛供具以赠之而师召益大设席飨客以为例例亦自师召始云呜呼师召为人纯朴简易蔼然古君子风其考文析理极精尽密而名数世故之粗或遗略不屑计立心制行介介不可易而包垢含秽口不称人过日与之处而若不见其有异者人无问亲疏远迩皆乐且信师召召亦自信不复疑于人予尝谓其气象悠远其为福泽宜深且厚徵诸子孙亦固然哉又闻诸师召言其先祖宋观察使淬父子皆死国难旌为忠孝曾大父义轩下暨祖祢皆能以容忍惠让为德数百指之後昆三百余年之世业於是乎涵江之泽远矣昔陈太丘氏祖子孙三世同德文人史氏尚侈言之是诗也虽出乎一时之谈笑然于平生交际之情诸家世讲之好亦可以观矣请为诸君序之以传乎其家

送闽县令周君序

县之为政至剧也其隶于府者倍之隶于藩则又倍之予尝游东南诸大藩亲见其所为令者朝夕奔走经画之不暇问其赋税刑狱校之旁县若无大相远也徒以呼召迎送之繁徭役供亿之费用之无时取之无艺日益而月复增是固劳乎为民亦难乎其官矣夫人以身应衆事其势不能尽有所详必有所略详于政务者无上赏而略于承奉者有显罚人之情孰不慕赏而畏罚于是择土之所急者为之则民愈劳而官亦愈难矣于此盖有说焉蒋沇之在高陵郭令公戒其麾下曰得蔬饭足矣毋挠其清何易于之在益昌身为民引舟刺史崔朴愧之与客亟去下上之相感固如此无何之诚心与蒋之素行而徒以此咎上之人亦何怪其为难也哉比者朝廷命简太学生为州县正定海周君志尹得福建之闽于时为铨曹者曰闽剧邑也非夫人莫可与兹任者闽人之仕与游者亦曰民闽之剧也而得夫吾侯之贤也翰林修撰林君亨大以赠言属予予惟为县之政亦多矣民为重故就其所急者言之周君以太学生举乡贡习於民事所以举其官者盖必有道其毋专事乎呼召供役之务俾议者谓铨曹之所择与士大夫之所望者徒以此也今闽藩称贤方牧者固衆亦安知无郭令公崔刺史者以成君之美哉

怀麓堂集卷二十三







卷二十四

钦定四库全书

怀麓堂集卷二十四

明　李东阳　撰

文稿四

序

封吏部郎中倪公挽诗序

礼部郎中倪君良弼之丧其父介庵公也故吏部侍郎叶文庄公有表翰林侍讲学士镜川杨公有志广东参政刘君钦谟有传诸大夫士皆有诗其为传世计甚远而良弼犹欲予序其事曰同年之谊十五年于兹矣呜呼予何以加於诸公之言哉予观介庵居乡直气正色善分别白黑不为谀佞民有为豪右所夺而不能讼者为暴於官乡人不相直辄诣门请质得其言辄俯服去故乡之称直谅者曰倪公其人良弼始为吏部改今官饰行持法遇有不合斥言高论虽权贵不少孙借或郁不得泄则耿耿不能寐故士之称直谅者必曰倪君其人呜呼贤哉何其德之相似也昔陈咸言事讥切近臣而其父曲为戒谕孙盛作晋春秋直书时事而诸子号泣请改向使父子易地而仕则其所建立者异矣世说古今人不相及观於君之父子之间岂其然耶夫人之才德同而其所立又有遇不遇异者故其成也可幸其不成也可惜若司马氏之文章王氏之相业或倡乎其前或成乎其後君子盖惜其父而亦未尝不幸其子也介庵虽不仕而能使其子仕仕而有所立如此是可徒为介庵惜而不为介庵幸邪良弼既不妄交凡为诗必相与游处称知已者人亦慎重不苟为应答故其诗皆可观诵与其传状表志盖互相发也後之君子考介庵之为人惜其不得仕而幸其子之有成者必自是诗始作挽诗序

送太常郑先生之南京诗序

太常之职官尊而责重不与他监寺比故其为选必取之清密禁近之臣比者南寺阙当补方铨部未拟制命未下议者求之翰署官僚之间则曰仁和郑先生其人也已而果然初先生自礼部入对先帝试其策第一等得进士及第入翰林为编修今皇帝即阼同修先朝实录成进修撰居数年又修续资治通监纲目进司经洗马凡四命而至是职於是辞编摩考校之务而司礼乐制作之柄辍经幄储宫之直而奉宗庙陵寝百神之事官日尊而责俞重矣君子谓其初命也以文其再命三命也以劳其今命也则以材行地望是其官非苟得而朝廷之擢之者非徒于资格而止也先生之归省也念母夫人老不能远就禄养而国事之重官不可久旷乃留其妻若子而独处于官虽居京师察其志未尝一日不在膝下今密迩南国得舟檝之利将先归拜母而後迎养于官此又人之至愿而不易得者也昔崔庆仁为太常亲导母舆赵彦深为太常不脱朝服而见母史册书之以为美事然则进不负国而退不遗亲持不苟得之宠以成不易得之乐如今日者非先生之贤其孰能致之先生之行也公卿以下皆叹慕歌颂分曹而饯之其门人刑部主事陈洵员外郎沈锐尤亲且厚既自为诗又以倡诸同曹及所与游者总若干篇为一卷谓予尝以鈆椠从先生後属为序先生在翰林不妄交生徒其所诲廸必先忠孝今日之行固臣子之义所系若二君者亦岂但师弟子之私而止哉

送蒙庵林先生南归诗序

圣人之道仕止久速惟其时而无所必盖惟孔子能之虽伯夷柳下惠之圣不过得其一节中庸之不可能也固如此然人之情恒易进而难退故贤人君子必谨於所易而勉于所难时有所不可则去不得其职与言则去居其位而力不足以胜之则去是其退也恒易而进也恒难盖必知有所不可不退而後进则其进也非干禄知有所当去而後留则其留也非贪位君子之心岂恶进而乐於退哉然世亦有果於忘世而去者有因所激而去者有去於势所不得已者有索隐行怪徼一去以为名者於是利禄之士顾得以藉口於其间故论出处者必参其平生而考之自辞受取予之常验之乎进退之大而後可知也蒙庵林先生始仕为行人即以母老谢病归十有一年既终养乃出供职补迁为司正当道者欲荐为提学辞不赴九载循例进兵部车驾郎中未数月再上疏请老事下吏部以先生贤且年未六十则不得致仕格不为覆移兵部及遣官属敦谕令勉供事而先生意已决乃乞以养疾归疏又再上且致书冢宰司马诸公恳恳数百言竟得请去此其进不可谓不难而退亦不可谓易矣先生蚤有志於古圣贤之学动循规度与之处温然可亲其为司正诱掖劝戒一时寮属皆翕然尊仰益振厉为名节是虽未及於大用知其非徒进者今日之去其所自处谅必有道焉而予也非所敢及也或者乃欲以微事窥之是恶足以知先生哉与先生游者洗马罗先生明仲辈皆赋诗赠之用寇莱公诗二句为韵是诗先生尝揭诸坐右盖有合於易退之义者故诸君取之而予独推其意为序云先生名雍字万容甲戌进士蒙庵其别号也

送武选汝君之南京序

吴江汝君行敏举景泰癸酉乡贡为国子生成化初会修先朝实录以能书入与史事予时滥在馆局见其为书楷正有法表然出侪辈书成授中书舍人凡卿大夫士所得诰勅皆愿得君手笔故君书传于世日多九载秩满有南京武选员外郎之命则戊戌十月也实录之典职书者例以恩得中书时台阁执政者以为太广独严资格惟贡士及国子生乃得是者不过数人考绩之典自中书满者例得迁员外郎近岁吏部亦以为太泛乃因内阁议分为三等得是者亦惟科目之士为然于是知君所处地虽藉恩循例皆非轻授而幸得者也然其初命也有谓中书虽清近而不与政事以为君惜其再命也有谓兵部虽繁要而南署所掌不及北曹之半未足以大纾厥藴盖君之所得人不徒不以为幸且以为未足者如此也夫行能辞艺皆所以为世用而进取之机官守之分则有不同君子之於官也必吾之所当得得之不为幸必吾之所能为为之不为强寜用我者有所未尽而吾之处之者有余使心有余虑身有余力岁有余日而复以其所余者自尽于其间於是乎旷官废职之咎寡矣君在中书翰墨之外词章议论溢人耳目故虽用者以为未尽而君之有余者固存武选之职领武胄封拜传袭之事今天下功籍日广冒伪之弊兴考核取舍以严今日之选者君之事也而又积学蓄德於其余挟庖丁之刃操郢人之斤以待天下之用吾知其有余地也先君为员外郎者李君应祯李君与君同乡同为中书声价相甲乙又适有交承之谊闻斯言亦未必不为予首肯也

退庵陈公挽诗序

君子之於天下其视患难之加乎身者得之不为悔脱之不为幸惟义所在而已世之矫情以狥名者弗论若感激奋迅发於一时决于一举者亦或有之惟屡仆屡起至於死而不变则非诚有安乎是者莫之能也易曰君子以致命遂志孟子曰所欲有甚于生者故不为苟得也夫岂固为是之为快哉顾时与义有不得不然者此其志亦可哀矣退庵陈公之卒也乡人哀之至为之歌诗愈久而愈不衰予得其诗於公之孙国子生悦乃取其传状表序而观之则叹曰是诚可哀也公在永乐间为河南布政参议坐事谪太和山佃户宣德间为御史出按江西以言事入系诏狱正统初再起为御史论辽王事复坐死寻复为御史以福建按察佥事卒于家公平生屡涉奇祸皆人所不能堪者而江西之祸尤烈阖门十六口皆锢狱中父既疾死而羣从子侄几就蚕室当是时陈氏之不絶者如綫其祸之烈至于如此况其始也出於编置流徙之余而其继也又执法抗论以蹈必死之辙於是知公之心诚安焉久矣及其尊官寿考令终牖下则固公之所不暇谋以其所不敢几者而得之奚以为公哀邪使公万有一不幸於其时公之志固可以为遂而典法之得失士气之兴沮有不可言者於是又知公之生犹幸得其时而君子之不待死而後遂其志也而又奚哀邪然公之孝友足以厚伦理材识足以断政事气节足以励风俗其存其亡关乎天下者甚重人之哀之不啻乎死生进退之间而已夫若是吾固将为天下哀之岂独于其乡于其子孙哉於是大夫士闻而为诗者又若干篇合为一帙而悦以请于予遂书以为序公讳祚字永锡苏州吴县人也

送顾天锡序

予与顾君天锡交殆二十年合而离离而合阅历既久所以相与者益深天锡知予予不敢负天锡也天锡居家孝友母丧归吴庐于周山之墓足不至城府者三年事其兄光禄公甚谨弟禄早卒以次子後之恤其婺妇俾不失节故人潘郎中廷用客死壻其子教且育之而岁賙给其家虽负劵未释日汲汲为之不厌也在刑部奉命录刑山西伸理寃抑虽罹怨坐累不少顾恤再勘所囚大狱守法遵制至不敢入其乡邑此其志大抵重名义而轻私图者也是予於天锡不可谓不知而天锡岂予负哉夫人之出处离合存乎命是非毁誉存乎人皆非君子所自尽者天锡盖屡屡为予言之故诏狱之下工曹之赎永州之谪皆俯首巽受退而默无一言然其曲与直固在也君子之处世泛安流驰坦途者不足以为难惟涉患历难然後可见天锡勉乎哉今日之地固天锡所以自玉於成者也若夫在命者委之於不可知在人者付之於不必校岂足为天锡道哉大夫士知天锡者多赠以诗诗皆感慨期厉无愁苦嗟叹之态者为天锡道也予于天锡深有感乎兹别独所感有重於别者故举其所重言之

送徐君再守荆门诗序

成化戊戌荆门州民若干诣阙言臣州守阙愿得前守徐某为之事下吏部时徐君方以家艰起复上京师遂复有今日之命盖自君去其州三年又历一守去矣而始再涖其地於是朝士皆谓兹州之不可以为君而君之能感其人者如此也乃为歌诗饯之吾同官张君亨父属予序天下之誉皆可以妄取惟於民不能伪盖其势重其地亲其为情也平而无所执故或能使台省交荐不能孚於匹夫之心能使左右称贤不能得於国人之口天下之所谓公论者至于此而後定然感之於旦夕非难怀之於久远者难若有故而去去而久久而思思而复欲得之者其亦鲜矣官之设以为民也而得乎民者其难如是故古之贤者在官则有久任之典既去则有复借之令凡以为民利也今以闾阎之贱而干殿陛之尊不可谓不诚以君相之命而下从匹夫之愿不可谓不专且重矣而徐君当之其不谓之诚难乎哉古之君子名成而行益勤任重而心愈忧盖人之责乎我者重则吾之所以副之者愈难责而莫为之副不若无其责之为愈也徐君勉乎哉夫使其民如饥者之必饱渴者之必饮愈久而其心愈不忘者君今日事也然非力倍蓰不可得若谓事半乎人功必倍之如孟子所云者此则交承之论非所以论始终之际也徐君勉乎哉诸君之诗多宠君且期之者予为是说以相君君诚贤者有志用世必不以予言为不佞也君名泰始字士亨改字大同世为江隂钜族举解元试御史事补知罗田县以才能擢今官云

韩氏族谱序

韩氏旧无谱祖传居平阳之洪洞者前後二百余年北地多兵燹迁徙不常虽士大夫家槩无谱如韩氏者而不独韩也工科右给事中贯道始以其父徵仕公命作谱京师由徵仕公而上得八世有韩永者为始祖自始祖及给事君为十世世有昆弟累至数百人皆以法并纪曰我不敢遗也十世而上闻有显宦者而名系不究则阙而弗书曰我不敢诬也君子谓其善为谱是可为其乡作谱者式而不独谱也谱之道所以尊祖考合宗族兴孝弟之义以成敦厚之教甚重也人之亲有可穷者有不可穷者夫亲始於高祖穷於玄孙而复穷於缌此可穷者也由天下之异姓以求吾之同姓由吾族千百人之身而遡乎一人之身愈远而愈不忘此不可得而穷者也故礼不可过而名义不可隳谱者所以存名与义者也因其不可穷者而求之则所以尊祖敬宗者盖不容於不厚矣然孝弟根乎心而教本乎身故必孝而後可以教吾之子弟而後可以教吾之弟能尊吾之所自出而後可以引之於无穷若徒存其名而不自尽其实则彼所谓父子昆弟者且不知厚焉况数世之远千百人之多指而语之曰某而祖也某而祖之所出者也孰从而信之孰驱而厚之也哉故谱者君子重之而所以为重者不在此也韩氏用医起家仕有恒业徵仕公以隐德承家学为医学训科给事君既贵乃弃官就封拜徵仕郎工科给事中之命而韩氏始显公有从祖兄弟数人皆居同业食同?予闻之给事君而君清谨醇厚有志乎名教之大者其家教可知也岂独是谱然哉然後之孙子推其所自出幸兹谱之有存而思所以不忘者必自给事君始作韩氏族谱序

怡庵杨先生挽诗序

国家之制凡爵赏外有所谓封赠旌表者旌表之命必笃行高节始得之封赠之命非其贤子孙能称位举职者莫能与皆天下之盛典也夫旌一人盖曰使天下之为善者劝封一人盖曰使天下之为教者劝然必其人之不愧乎其身而後可以劝乎人於是有以一人兼二命而又不愧为者则其为劝也倍矣山阳怡庵杨先生克彰甫居家至孝母丧居庐致有异瑞被旌为孝子中岁失俪不复再娶以成其子之业获封为刑科给事中君子谓其旌也不愧乎为人子其封也不愧乎为人父使凡旌与封者皆先生其人其为天下劝岂不厚哉夫苟其身足以劝天下则凡人之有身者皆得法乎其为善有子孙者皆将慕乎其为教其存其亡足以为重轻忻戚者亦岂不既多矣哉先生年七十时其子贯之为给事中大夫而下皆作歌献诗予得而序之其卒也给事已迁大理丞秩加显公卿而下皆吊哭哀挽其为诗加多焉大理复以属予予方愿寿先生之年而遽伤先生之没始终之义固不可得而辞也独念先生之重于世以贤而贤之着以有旌封之命故独敷扬其义为天下道之以重诸公之哀云

游朝天宫慈恩寺诗序

成化己亥重九前二日翰林修撰谢君于乔以诗约游朝天宫是夜雨翌日天霁于乔喜复以诗速客於是编修曾君文甫王君世赏刑部郎中冯君佩之皆赴至崔郭二道士宅和于乔韵各二首于乔倡为诗诸君辄和继各倡各一道又辄和和且半予始至自内直诗皆如诸君之数已乃为聨句文甫以事先归遽口占二句而去又得三首独编修杨君惟立以诗报不至翌日始并和焉先是佩之游慈恩寺与僧瑢订九日之约预约者郎中李君若虚屠君元勲及予予方有侍讲陈君师召之会以旧约不可负预以诗谢之至日与诸君次第俱往沿杨柳湾历菜园观稻田临海子望钟鼔楼访桔橰亭故必留连竟日复倡且和如朝天之作共得三十六首已复为聨句世赏先归亦口占一句而去四君暮枉予家呼烛续录得十首於是合而书之为一卷都城之可游者道院惟朝天僧寺惟慈恩为胜慈恩即旧所谓海印寺者在予所居故里有林木水石视朝天为尤胜独朝天以于君主居虽不必景胜殆以人胜也是游也皆以菊节起兴而今岁候差晩所至菊未花诸君之诗若有不能忘情於此者夫欧阳子意不在酒而在山水之间以予观之则所谓山与水者亦寓焉而已若是则今日之景且不必恃地以为胜而况物乎噫诸君非好游者也出处聚散之情张弛之义盖於是存焉则是诗也不可以不书也是为序

贺杨母太安人受封诗序

巴陵杨君应寜既以中书舍人满三载书最于吏部当貤赠其考化州公而州佐秩从六品稍尊中书虽属禁近品顾居七乃以例给化州同知勅而进公阶儒林郎其母张氏从夫阶当封安人而例以独存故得称太盖其号加尊焉封赠之制凡父官尊于子则从父官卑于子则从子惟贵之从而不为杀此国家待士之至于是应宁之所得被者亦厚矣且凡所谓诰勅必京官之能举职及郡县官之有美政被旌异者乃得之化州公亷洁有异绩而当时藩司部使无能旌之者则太安人之命与应宁之贵且才也殆公所质于天以遗其家者乎予始见公敝冠束带又或时被褐布衣居京师一第不能旋马若未尝拥车骑出佐一郡者太安人之封也予往贺而见之时虽贵有禄养命服之外无所增饰固其俭朴天性而化州之素风遗教盖未改也昔范氏欧阳氏之母皆举父事以教其子成其贤名而其身固在食其禄人谓为范氏之母易为欧阳氏之母难有子如应宁者亲及其父之教而又有太安人以终之何怪其成之易如此也又况应宁年甚少志业甚锐而太安人方康强优裕犹有所待而益成耶然则太安人之命不独为今日贺且自今日始殆其兆也应宁上世滇南人今定居京口而巴陵实故郡且其所受荐成名之地故於湖南之士尤亲湖之仕者皆往贺太安人赋诗为寿而予与应宁尤厚故为诗而又为诸君序之

赤城诗集序

诗之为物也大则关气运小则因土俗而实本乎人之心者道同化洽天下之为诗者皆无所与议既其变也世殊地异而人不同故曹豳郑卫各自为风汉唐与宋之律代不相若而亦自为盛衰逮至于元其变也愈极而其间贤人义士往往奋发振迅为感物言志之音者盖随所得而成焉然亦鲜矣夫自乐官不以其诗为教使者不以采诗为职是物也若未始为天下之重轻而所关者固在也然则不得与于天下者因其所得为而求之亦固非君子之心哉浙之东有州曰台古赤城郡地也其人固多能诗吏部郎中黄君世显翰林侍讲谢君鸣治诵其遗篇而胥叹曰此吾乡文献之懿其不可以废乃辑宋宣和至我朝洪武永乐间得数十人若干篇为六卷名之曰赤城诗集初宋理宗时有林咏道者尝辑为天台集今刻本不传天顺初国子学录张存粹辑黄岩英气集而不及旁县至是始粹然成编予得而观之其音多慷慨激烈而不失乎正盖宋元季世甲兵饥馑迄无宁居国初一统甫定而其君子犹有感时悼昔之意风标义槩或出乎忧患疢疾之余者皆可得而见也若唐项斯宋杨蟠之徒皆以诗名而世远不可究故存者左经臣而下不过数十人使数百年之间有如二君者时辑而代录焉当不止是以其止于数十人也则及时而为之其容以後乎哉二君将以是诗属其乡按察副使应公志钦锓梓广东复惧其未备将益蒐辑以为续集今文教日隆作者彚出方大鸣太平之盛其或有继二君之志者虽百世可也

怀麓堂集卷二十四







卷二十五

钦定四库全书

怀麓堂集卷二十五

明　李东阳　撰

文稿五

序

周原已字序

御医姑苏周君始名京字原畿及被荐部檄以经徵故又名经今年始更名曰庚然未有字也其舅氏翰林修撰吴先生原博字之曰原已盖以舅氏之称已习故因其声之近者为之也夫庚之於五行其属为金庚者坚强之貌象万物庚庚有实又释为更变革之义也已之属为土屈曲包容象万物避藏之形物之象藏则归土土所以藏也五行之理有生有尅生原於所养而尅原於所制己者庚之所由生也然而洪范五行土居金後禹称六府亦以木土从金盖言形则微而後着言用则制而後成推十千之说则先已而後庚者言里也故曰理纪於已复更於庚盖非己则无以为庚而至於已亦有不得不庚者天下之理过中则变自甲乙至于戊巳而终天地生物之意于是焉而穷穷而後变故庚者秋冬成物之气自生而成者所谓庚也夫既知其所原而又知其所变天下之事岂有不成者哉以之为学则守而化以之为德则诚而明明而动动而化以之为功业则久于其道而天下化成庚巳之义亦于是焉备矣予又闻诸易之巽曰先庚三日後庚三日夫丁寜于事之先而揆度于事之後则其为变也其容以苟乎哉原已雅善古文歌诗而志不离道思有以进于古夫名与字亦更之一事由是而日新之其成也孰御焉予与原博故托交原已而得其贤于庶吉士陈君玉汝为诗乃序而赠之

赠御医钱宗嗣序

丹徒钱宗嗣以医名江南名徵京师为郡太守所荐隶太医院籍頴脱侪辈礼于公卿下及里巷皆争为延接寻被选供俸内局以姓名见录上遂擢官为御医盖特命也夫医之言意也脉络有道气候有数土地有宜药饵有法不以意推之则数者抵牾而不能相通故张仲景之论方术说者谓其不宜于东南陶隐居之论药物说者谓其独谬于西北郭玉之治病每尽法于贫贱而自谓不能于富贵张子和以攻击为法朱彦修谓其可施于有余而不可施于不足夫专门名家者犹不能尽天下之艺今蠡测株守槩而施之以有限之法应无穷之疾未精其所已知而取必其所不能噫嘻亦难矣然必通髋髀之理而後可以为庖明尺度之分而後可以为梓谙坐作攻守之法而後可以为将不知夫天下之常者岂复能与于变哉宗嗣之学吾尝闻之矣于其书未始不读而能推以意形色证候之大起居饮食之细参究互用摘抉攻伐巧发奇中者往往有之故其在物议君子谓之不愧其名在国事君子谓之不瘝其官然宗嗣宜有进于此者盖南历江湖北登川陆贫谙藜糗之味而贵识膏粱之性见愈多则试愈习其视居一乡试一邑者功殆相百也人之材艺亦系于所用如此哉予尝病天下之艺未复于古而医为甚宗嗣其有意乎吾将望之矣大夫士之德宗嗣者皆喜其得官中书舍人杨君应宁其尤厚者谓予于宗嗣亦不薄请有以张之于是乎书

寿罗母陈太宜人七十诗序

太子洗马罗先生明仲之母封太孺人陈氏以今年四月九日初度寿跻七十而明仲适以五品满三载再膺太宜人之命大夫士与明仲游者为颂祷之诗若干篇予同年进士在翰林者十有余人凡为翰林官僚之属又二十余人而亲在京师者惟明仲及予二人而已于是抠衣执爵操觚翰之役以从贺事不敢在诸君後乃僭而序之初罗氏与杨文贞公异姓同居明仲之先封君实综家政太宜人礼均诸妇居京师赐第几二十年封君既弃养侍杨太夫人于泰和数年而还罗氏及明仲以翰林修撰归省迎养而来又十有一年于兹矣夫士仕于朝虽有父母之养不得顾或就养于官而风气土俗之异亦有不相适者太宜人之再上京师也舟安坦途油然如赴其家既其久也子姓之蕃育婣戚之交亲怡然如居其乡官封色养优游泮涣于荣名寿域之下盖人之所仅有焉者也夫文贞之学实成于母教官秩之赠有禄不逮养之憾焉虽宠遇极一时勲名满天下而父母之养乃有不能自遂者若明仲之弘材旧学方益隆孝敬以辅导储德又将以登华陟要赞圣天子休明之治而太宜人之寿足以待之安知其功业不能上嫓文贞而家庆过之也予从明仲久顾才与地皆出明仲下喜其家庆之美而以远且大者期之若懿德雅行太宜人所以致福于天者则诗人颂之祷之之义已备予虽能言岂有加于诸君哉

送萧履庵诗序

予辱履庵萧先生文明为忘年交时履庵尚未第而其清词妙论横絶时辈每入较艺辄为有司所抑而韬晦涵蓄未尝作不平语及取进士为谏官悃愊忠恳孶孶奉职惴惴焉惟负国与民是惧虽势位烜赫未尝挟以为骄其所交际倾写披露言可质情可信虽穷逹离合事异时殊而恩谊多至久而不变以予观之盖二十年犹一日也比者擢佐镇宁当远涉荒服万里外命下之日即饬妻子治行具怡然就道若赴东西隣者于是一时大夫士隐然知其贤益信其平生而与托私好者亦不敢戚惋效儿女子态为履庵耻及赋诗以道其行予惟君子之於天下必有常志定力然後能居常处变而不失其正故素富贵则行乎富贵素贫贱则行乎贫贱素患难则行乎患难苟中无所主则随事触物皆为所动利则趋害则避岂复知有罪我者哉故观人者必于其忽微而知其久远于其平居无事之时而验之于仓卒不备之日履庵之贤吾得之深矣或者乃谓今之谏官虽贵且近而责任甚难舍此就彼宜若释重负之为快者是岂吾履庵之心哉臣之于君子之于父有职焉无所用而不尽有命焉无所往而不受此则履庵之心推是以往虽跻庙堂登台辅其视今日殆无以异也履庵其贤哉履庵伯子鸣凤夙敦孝养其镇宁之命实操几杖以从事婉容顺志无矫强抑欝可怜之色履庵诚贤哉观其所为教则益可知矣赠履庵者多及其父子间事予故彚序之而赠鸣凤者尚多则别为卷云

寄鹤溪潘先生诗序

鹤溪潘先生归自莆阳既阕服遂驰奏于廷请致太守事葺旧屋数楹徜徉溪上作招鹤之辞以自寓好事者传之京师予尝与客五人会于其从子时用获其辞读之客于先生无问识不识尝倾慕风采欲倚歌和之而调高兴远不可复续乃为联句十四章而各和一章以寄其遐思大夫士闻而慕者亦各和其一合和章如联句之数与予所和末章有不能尽于先生者又叠为一章既乃彚而书之为一卷嗟乎隐与仕之相远也久矣诗思在山虽盛世之言亦不欲闻接舆歌而过虽圣人欲与之言而不可得吾曹以城市之迹乃欲与高人遗老酬酢乎山林之间其不为先生笑乎先生之学在于行道济时取科第历郎署以至一郡盖尝焦思瘁力惟恐一职之或隳一民之不被其泽功成而去亦其时然耳先生岂果于忘世者哉或者以为士之出而隐者亦必真见夫外内轻重之辩而後能形之乎其言如四皓之紫芝歌陶渊明之归去来辞皆出于其所自述是故被簪组而谈布韦者亦难矣予尝接先生言又见其所为书翰皆将於是焉求之先生之志与行虽非予所及亦不可不谓之知也而又何伤乎或者又以为韩退之序李愿归盘谷苏子瞻记张天骥放鹤亭当仕而论隐盖其见实有超乎彼而後能然先生之贤过愿与天骥远甚而今之世亦无所谓韩苏云者诗之作安知其不为伪也是固知先生之粗亦岂知吾慕先生者之深哉观山者必仰其为高望海者必叹其为大不以未至而废慕也彼山与海者何心哉若曰是徒仰且叹而弗跻弗涉无所益乎慕此则吾所愧乎先生者而亦不敢以自废也诗因是辞而作故多称鹤溪事云

城南登高诗序

成化庚子九月九日工部主事萧君汉文登高城南会者翰林修撰吴原博陆鼎仪侍讲李世贤检讨张亨父庶吉士陈玉汝兵科给事萧文明兵部郎中陆文堇户部员外郎白宗璞邵文敬御医周原已鸿胪簿凌季行绍兴推官蒋宗谊分杜牧齐山诗二句为韵各赋一诗春坊谕德张啓昭监察御史翟时用不至各补一韵诗成次第登卷卷留亨父未录而亨父卒汉文乃补作一篇以寓悼叹明年季行又卒时宗谊改金华世用廵云南文明出为贵州州佐而汉文亦有云贵提学之命欲追前约而未得也乃授卷属予序之是日也予使归南都泛江东下因与罗洗焉明仲览山川之形胜叹朋侪之遥隔为诗赋以寄意诸君在京师亦念及予予归一年而诸君聚散迭异至有不可作者古所谓二难四美信乎其不易得也孟嘉龙山之文不得于世苏子瞻慕而补之此犹旷世相感兴同而情异谢无逸诵潘邠老满城风雨之句慨其不作续为三诗交游生死之谊虽欲己之有不可得者矣汉文之于亨父固亦有不可已者夫抑吾闻牛山之泣晏子以为方恤民事何暇及此新亭诸贤览景流涕王导谓当致力王室有官与民者固不宜以外物为欣戚也今诸君遭盛世居显位而汉文亦职风化激扬万里外是固夙夜勤勩之不暇又恶光景时物之足伤乎然朋友交际始于晤语谈笑之情而极于箴规辅翼同心戮力之义则固有不能恝然于此者乎予于汉文诸君之诗其亦有不可已者夫

朴庵诗序

朴庵者今太子少保工部尚书万公所自号也公家固有朴大数十围高可三四十尺公曰吾爱朴朴合吾性且先世以朴遗我我曷敢不识因号曰朴庵越数年朴毁于火公益植数百株以存故物及官游京师岁屡易官屡迁其所植朴皆畅茂如故朴而?覆所及不啻数十倍公曰是亦不可以不识也乃徵同朝大夫士为诗若干篇而属予序之夫朴木之质者也华不为桃李效不为杉梓馨不为兰桂而高可仰广可?坚可倚巍峩蓊欝独守而长存有君子之道焉世之人多贵华而贱质故朴不用于世而其名莫之或传然则非性同而质类虽强之使好亦有所不能矣公自先朝至于今日膺异宠都重位可谓盛矣而服食疏简居室俭固不忘穷约之志其将为天下之大朴乎孟子以乔木论世太史公以种树比德万氏之朴盖世守矣及公身致崇显以茂其家而?其乡由今暨後其势有不可遏者则兹朴之毁而复茂也亦以彰公之功乎今天子开明堂治天下登贤选材小大毕集而公方为楩楠为松栢为梁为栋乃以朴名其身而教其子孙则其守益坚而泽愈远矣且物之植于人者天实成之荣瘁开落有莫之为而为者公之滋荣畅逹承雨露傲霜雪愈老愈茂如兹朴也顾非天之所成乎使公端居职守藻华歛实全其天和而不变则所以遗子孙?乡邑者亦多矣

中书舍人徐君寿六十序

一庵徐君维正居江隂世有族望以书拜中书舍人直文华殿未几得告家居乃成化辛丑寿六十十二月二十九日初度实今岁之除夕也其子乡贡士元献以予南畿所举士方归自省试拟于是日置酒会客以为亲欢且将捧觞豆操几杖祝百千岁寿则预驰书于予请为辞以寿一庵戒其使曰必得命而後返使者再历旬日足及门者十数竟不得辞予闻古有三皇之世或一人万八千岁或四人合四万余岁是寿者时为之也南阳之民或至百三十岁青城之民或见五世孙是寿者地为之也刘弘以隂德延二十四岁孙泰以隂德延至九十余是寿者天为之也广城子保精至二千二百老子修道德至二百黄眉翁吞气至九千是寿者人亦可以为之也然则将安取衷哉时不可及己地不可求已存乎天者恒然而人亦与焉吾所谓人非所谓若人者也隂德阳报固理之常然不可必得亦非人之所自必者吾于其近且实者取焉孔子答鲁公曰智者寿盖寝处不时饮食不节佚劳过度则疾乘之居下忤上嗜慾无厌而求不止则法罹之少以犯衆弱以侮强忿怒而不量力则鬬戕之三者皆非所以为寿而智者不为故寿是非人所得与乎然予又闻之王元之曰民之寿与否系君之政教君德尚俭民心返醇则不罹乎法我国无外使民不争则不戕乎鬬调律历正节候五气斯顺兆民克宁则不伤乎疢三者皆所以为寿由是言之则寿者君为之也今以箪食壶酒与人则终身不能忘惟天德帝力广大莫测故有终身囿之而不知者苟能知之则所以灵承而顺受者必有其道矣一庵生明盛时居畿甸内目不识敲朴之具耳不闻金革之声荣名显秩安居腆养于山林之下而又恬雅康靖吉修而庆积以飨其所谓寿是得乎天者也亦得乎君者也养其寿而无害焉者也若元献之奇才妙质取甲第跻显荣者沛乎莫御则一庵之所当得者岂独寿哉元献之所请者以寿故予之祝一庵也亦以寿且附论之而推其所当得者如此

送宪副李君提学浙江序

今年天下提学宪臣阙者五六人吏部以次简拟可任者例以二人上奏请亲择焉最後拟二人为浙江宪副则兵部郎中刘君时雍刑部郎中李君若虚而受命者则李君也浙江天下首藩宪副视佥佐秩加重故简之尤严命既下朝论翕然称为得人盖虽未命而士望之属君也久矣夫国家置提学之官两畿则任御史诸藩则任按察皆以宪臣为之盖教诲有师儒统领有郡县犹惧其或弛也而是官设焉伦理名教欲其惇明风气习尚欲其陶铸纲纪法令欲其振举文章学艺欲其程校进贤黜恶励勤惩惰恬退有奬奔竞有罸责之周而任之重矣苟专事校试章程而句校则侵师儒之职务法力尚刑罸毛吹而湿束又偏于刑狱之官本末钜细兼举而就任之然後善于其职又必本诸身而为之有德矣而後可以为表率有艺矣而後可以为硎范私不我出而後可以杜人之干谒过不我蹈而後可以惩人之罪咎凡天下之事皆然而责周任重者之为急也君识见超絶学问宏迈练政务精律例于凡曲直利弊皆烛照数计乎其间而又清谨廉静重名节忘势利底里洞彻久而不变是其中之所存既足以教令乎人矣然则领大藩膺峻秩当天下之所谓重任者非君之宜而谁宜哉今之论是官者或谓其为剩员泛秩无与乎学较之务此虽过论或亦使之然者君其竭志致力以彰朝廷简命之明符铨曹拟擢之当惬士大夫属望之厚使天下益信是官之不可无而任之者不可不得其人也则君之行岂特为两浙重哉予君之知己也因君诸僚佐以言见属故为公论道之君契分之深情谊之笃则形诸咏歌载诸卷帙与凡所与游者共之以毕吾私云而他人祖诬也远不具论断自唐开元思贞始其言曰思贞与宋璟同官刺史有直声子二忆愔愔以学士领史职今浙龙佑粤东莞吴吉州楚汉川皆????也家茶陵者後唐不振马氏割据长沙雄飞奉命讨之封衡山伯遇田而居田火田嗣後岳武穆讨曹成时彦德以牛酒犒师武穆义之扁其堂为一经堂其孙伯正仲正成进士官翰林再世褎然亦成进士至谦孙以解元擢上第有虚心集宋史拟管行世请于朝赐明经书院入元惟岳成进士复孙漕举为紫薇院学录子正纪又与刘坦斋同科世未远而系弗克衍谱之修不容後僭攀一言不朽余乃喟然曰余闻余祖希蘧府君与尹复孙交最深尹之与李盖不啻江左王谢淮北崔卢郑也世婚姻不啻太原王清河崔陇西李也谊不得辞虽然尹之先立德立言立功悉数之难尽也今日者承欢服劳则教之忠冠娶妻必告也丧祭有制也明有礼乐幽有鬼神出有事业处有着述天下国家皆一经驻脚也余既篆

尹氏谱叙【为汉琼作】

家谱非古也古者巨室大族系有图上之太史太史藏之故本纪世家皆有可考而副藏于家汉魏以来书不阙矣迄晋尚门第顾陆朱张匹也犹下之入唐贞观修氏族志山东着姓例降一等主婿主妃皆取勲臣家不议其族然魏元成房梁公李英公皆盛与为婚左右之由是旧望不减逮姓字录改矣谓之勲格婚有禁矣仍老不嫁弊自上者其流及下苏氏谱所由作也亦犹行古之道也余奉命南还功德由旧归溯其源不敢忘也时里婣尹汉琼修家谱乞余序余曰余读史按尹氏之先出自少昊食采于尹因氏焉疏仡有间矣余将说从何起抑闻之杨本虞叔之後为弘农?而扬子云吹律以扬别于杨自别一族为天水?龙门司马氏叙列古圣仁贤衆矣传志书表备矣及族之仕于秦晋卫赵者字号爵諡皆不载今谱何例之断乎琼顿首曰否否留为刘不闻汉祖士会理为李不闻唐祖廷坚谓远者祖尹氏四大字复过一经堂进父老询明经书院旧址天之于斯文也文之在兹也书曰绍衣诗曰聿修文武吉甫万邦为宪在其後之人也予乐弁数言以观谱之成

贺谕德程先生长子?武序

春坊左谕德程先生克勤既以尚书公之丧归休宁朝廷特赠公为太子少保谥襄毅遣官赐祭营葬葬既毕克勤入谢朝廷念公旧勲复许官其长孙埙为锦衣卫百户得世世代埙克勤长子生六年矣刑部员外郎谢君文安及同乡大夫士谓不可无辞为克勤贺属予序之夫古者文武一道居庙堂则訏谟于其内临戎授钺则折冲于外惟功所在而致报焉诸侯世国卿大夫世家父子相继不絶其禄历代以来世殊而制或异我国家定乱以武致治以文文臣则禄其身而大者?其子孙惟军旅之功无小大皆得世代不徒世禄而又世其官其念兵革之艰而禄战伐之功甚重然武臣不得以与文治之臣则内有兵部而外有总督参赞皆得以兼戎务焉故勲绩显着者或与于五等之爵而其子弟与劳勩者皆得称武秩比甲胄之士功益多而报亦重矣若录旧臣既没之功盖先朝已行之赏以?再世而传无穷者又岂寻常恩数之所及哉尚书公始以经学取进士居谏垣历内寺外藩出领风宪入位台辅其在正统末扞敌都城景泰中督饷广宁破松藩夷寇天顺初廵抚辽东成化初督四川贵州军务平山都长叛夷而最後参赞南京留务谋谟献纳宣威力平暴乱者实兼文武之功生有宠没有恤朝廷之报其身者至矣克勤举奇童登甲第官国史直讲经帷兼侍储极其弟克俭以公?国子生诗书礼义之泽亦可谓之盛矣而公之子孙亦未有以军功?者固有待埙乎郑桓公之子武公继为司徒善于其职于是乎有缁衣之风召康公之孙虎克平淮夷于是乎有江汉之推古之所谓世国世家者盖如此今克勤材望兼隆庙堂台鼎恢乎其有余地而埙也又将有事于帷幄阃镇之间其为陈氏之武与虎也可冀矣予又闻太公治齐举贤而上功其後乃失之强周公治鲁尊尊而亲亲其後乃流于弱是岂贻谋者之过哉家之有训犹国之有宪也今克勤父子相承文武并继以延先世之泽而埙又将向学闻礼以文事饬武功如古所谓矢文德洽王国者则公之业宁有偏而不举者耶予与克勤饬举京闱又同在史局甚厚尝拜其先公于堂又喜其子之获一命不可以不书也且克勤娶于少保李文逹公之女埙所自出今文逹公之子士钦?秩尚宝而仲子士敬又以武功特拜锦衣百户与程略相似予于是仰叹圣天子之殊恩名臣世家之盛事皆世之所仅有者而适于二氏见焉故并书之

沧洲诗集序

诗之体与文异故有长于记述短于吟讽终其身而不能变者其难如此而或庸言谑语老妇穉子之所通解以为絶妙又若易然何哉若诗之才复有迟速精粗之异者而亦无所与系杜子美以死狥癖语必惊人斗酒百篇者方嘲其太苦而秦少游之挥毫对客乃不若闭户之覔句者为工也是又将以为易耶以为难耶盖其所谓有异于文者以其有声律风韵能使人反覆讽咏以畅逹情思感发志气取类于鸟兽草木之微而有益于名教政事之大必其识足以知其深奥而才足以发之然後为得及天机物理之相感触则有不烦绳墨而合者诗非难作而亦不易作也沧洲张先生于文无所不能而尤工诗纵手迅笔衆莫能及及其凝神注思穷深骛远一字一句宁阙焉而不苟用晩乃益为沉着高简之辞而尽歛其峭拔奔汹之势盖将极于古人而不意其遽止也苏之诗在国朝必称焉太史李廸合天下而言亦未见决然有以过之者使先生生同时居同地与相驰逐殆未知其税驾之所而皆不寿以死宁不为天下惜之哉先生尚论古人虽唐以上犹有所择予以一时一郡论之殆非其志亦姑就其所云者云尔若其恬澹寡欲之心端居自守之操官虽久而不究于用天下之所为惜者岂止是哉予与先生同年进士又同官甚厚先生之卒其孤琏尚在襁褓求其遗诗不可得後静逸陆先生取诸其从子献以留子家而静逸亦卒因与谢方石吴匏庵二先生录其若干篇为十卷文太仆宗儒以付其所部成府判桂刻于淮安书成属予序因为题其篇之首先生名泰字亨父号沧洲累官翰林修撰卒时年四十有五

怀麓堂集卷二十五







卷二十六

<集部,别集类,明洪武至崇祯,怀麓堂集>

钦定四库全书

怀麓堂集卷二十六

明　李东阳　撰

文稿六

序

会合聨句诗序

成化庚子二月朔刘君时雍以职方郎中起家艰待次京师会同年明仲洗马鸣治孟阳师召三侍讲曰川汝贤鼎仪三修撰亨父检讨及予於城东僦馆予预为速客是日大风寒甚惟敷五侍讲在告客无弗赴者觞再匝予幼子病得报亟归诸君即席聨句得四首明日时雍次韵答客客亦次第和之予以子殇不及和时鸣治以家艰去明仲之和也敷五亨父相继物故皆感而形之乎诗及舜咨侍读起家艰至又和之凡若干首为一卷时雍以予实主约乃不终会又不与聨句罚为序曰川为助罚予不得辞因忆与时雍同举礼部入翰林朝夕聚处及分曹限秩十八年来少者既壮黔者或化而颁矣中间以使命去以省觐去以忧去聚散忻戚之不齐者盖有感焉而况有大於此者乎故君子之交也及年之壮可与进学及国家之闲假可与修职及朋友之聚处可与辅善规过相其所不及则所以节劳养志宣幽导和者虽一言一话亦足以相感发况言不足而咏咏不足而赓和之其多且富若此哉他日学成功遂随厥小大皆足以自见乎世乃或优游田里感念畴昔皆於是诗乎观之亦可以考见其一二矣若忻戚聚散人事之不齐者固情之所不忘亦岂君子之所屑屑焉者哉而或者以为嬉游豫乐之具则过矣

萧温州挽诗序

海阳萧君伯铉守温州以疾乞归巡按御史及布政按察二司留弗得乃白于吏部而许之归无何卒温人思之致赙于其家越三年君旧寮山东按察佥事刘君叔亮及其乡人行人陈君某念君无子以死悼惜不置倡诸大夫士为挽诗若干篇而属序于予予萧君同年进士也君在官贤予知之为工部主事总遵化铁冶事尽革宿弊完旧所逋课若干改户部主事进员外郎督德州军饷明出纳严禁令库廪门垣百废具举使江西福建督诸官赋廪食外馈遗无所受其在温州虽未閲岁而施设措置民饮其惠者亦多矣二君复为予言君未第时尚义气轻施予居远泉水出家赀为井乡隣利之偕计北上有夫妇同附车者其夫间後至则车已发妇颇少艾仓皇无依君视若己女居起食饮悉置以礼遂使同行者皆敬惮不敢少?焉及抵京夫始至妇泣告曰微萧公妾死久矣酧以金帛谢不受盖其平居所养已如此而予不能知也呜呼人之善必有所凭藉而後显或以时或以地以人或以文字歌咏其无所藉而传者盖未有也如萧君未遇时事非托於乡党寮寀之旧则虽联科第同朝着如予者且不及知而况其他乎知之而不使其传则予之愧二君也盖多矣故特书之若善而不寿且无子此道路者之所同悼加以交游知识之厚歌辞咏叹之屡予之悼君何以异於诸君哉君名鼎伯铉其字卒年四十有二有女三人以弟鼐次子为後主其祀

黄氏族谱序

黄岩之黄氏自昭武镇都监绪兄弟为三族惟都监所居洞黄族有谱至十四世孙松坞处士公尚修之其子职方主事彦俊又修之其孙文选郎中世显又增义益例考其居址坟墓婚姻甚备附以诰勅诗文徵诸大夫士为序跋合若干卷而复属予序黄氏自宋太史庭坚自序已不得其详元文献公溍益加考据亦竟莫知所定今诸公所据者是也盖汉唐以来黄氏自江夏为八郡在闽为晋安宋以後黄氏自金华分五大族而在越为剡今洞黄在五代时由闽邵武徙越黄岩黄岩去剡数百里且都监之居实先宋世则於金华无涉焉邵武去晋安亦数百里谓其同望江夏意虽近之然不可必也夫自宋历元才二代已有不可知者昔五帝之世颛顼轩辕金天之传可尽论乎为洞黄者苟存其所自出无忘都监足矣谱系之学自五代之衰朝廷始不以定流品士大夫始不以通婚姻官局私书一切尽废而洞黄之徙实当其际宗派之不详也固宜时在天下若黄氏比者亦多矣然自是以来黄氏之统继支续以至於婚姻卒葬纤悉备具若指诸掌亦可谓难矣国法不备则天下之氏族皆莫知其宗家法存则虽至於十余世之久数千百人之多而不乱岂非存乎人而然欤家之为业必创焉而後能啓守焉而後能继维持振举焉而後能久自德业规模之大及乎谱牒条教之细皆然都监公避乱世得善地可谓能创十四世之传其守亦善矣松坞职方重修累积至文选君而益盛其子进士俌又起而承之兹谱之修其兆可徵也况其孝友清白之泽有重於所谓谱者乎谱之法尚亲而举重以其简而易传也夫苟得其人以传则虽详不厌然内方合诸族外及羣党兼备衆义若兹谱也者以黄岩传之奚患其不能也耶吾固曰为洞黄者无忘都监足矣洞黄云者山深广若洞黄族既望邑人因以姓称其地云

送广西按察副使林君诗序

吴人林君朝信以监察御史擢广西按察副使兵科给事陈君玉汝置酒苏州巷官邸会诸苏人为君赠行予与洗马罗先生明仲与焉与者二十人玉汝摘苏子美饯裴端公诗四句为韵其诗曰羣公饯南伯肃肃秩初筵鄙人奉末脊佩服自蚤年盖玉汝与君同里閈为髫丱交虽科第先後而游处不絶者二十余岁所谓蚤年佩服者也玉汝仲子钥实聘君长女同家于官岁在辛丑醮于季冬之月所谓脊也是日之会客未至而笔札已具一觞而韵分再酢而诗就所谓初筵也广西为国南服按察与布政并置官联礼敌为一方之长虽称南伯可也然则是诗也其殆为今日设乎夫君子之志未尝不欲行乎时故其交也亦必以德义动业相期励非苟为慕悦而已今君起布衣官至四品横金衣绯乘骢马出巡万里外而又奉官檄还乡里扬厉光宠拜家庆於二亲之侧此行路者之所嗟羡无俟乎交际之好婣戚之厚也若地方千里属吏数百其衆至数十百万操法律号令而临之扬清激浊善有赏恶有罚惟所欲为而莫吾掣此穷居之士抚膺扼腕莫能以自遂者而为之又非同志者之所乐哉夫苟不以贵富荣宠相慕悦则吾之所望彼之所以副吾之愿者诚在此而不在彼也予观君与玉汝文章义气为好至忘形迹及为婚姻礼不过书币羞不过榛栗敦朴守俭皆流俗所不能及是岂徒慕悦於外而无所望乎其大者哉君之行能如杜诗所称盛名当业城兵甲安井田者庶不为玉汝负而吾辈之饯亦与有宠矣故予既赋所分韵复为玉汝序之为君赠云

应天府乡试録序

成化十六年庚子秋八月癸酉应天府乡试录成盖自奉诏以来凡二十有六日而试越三日再试又三日三试既试之十有一日而毕录诸中外臣名在执事者三十有六人士之中选者百三十有五人文之尤粹者二十篇而成臣璟既序於前矣臣东阳谨再拜序其後曰昔人有言大哉中国五帝三王所自立衣冠礼义所自出也王畿者中国之中尤教化所由始尧始百姓舜始五服文王始周南者地之近也近必先久则益以深故天下莫加焉臣尝以为西北之人才京畿为盛东南之人才南畿为盛盖尝观于南矣仰惟我太祖高皇帝盛德大业之所兴一时雄才杰士建功立名之所起灵气在山川风霆雨露在万物仁声义烈之在遗民故老者昭然如一日太宗文皇帝定都于北宫阙台署两存而并置以为亿万载太平之业故人物之魁杰文章之深厚议论之宏伟其视沛丰汾晋弓矢甲胄之雄者相万也於戏休哉士之才猷德器必造而後成今国监在两京府州县学徧天下冠裳弦诵者彬彬辈出非孔孟之学不讲非尧舜之道不求非臯夔伊傅之功业不言志孚气感上求而下应取之乎笔札文字之间而得其精神心术之妙有不谋而合者观于近而天下可知也是又非累朝列圣偃武修文之化暨我圣天子甄陶乐育之明效哉然益以见皇祖之泽远矣自科举之法行天下之愿仕者挟经而抱艺虽遐陬僻壤衡监所在皆起而趋之况教化所始王畿之近地哉况天子所命左右侍从之臣以莅乎其事者哉大则公卿辅相经邦弘化之功小则诸司百执事称德宣力之寄天下所厚望焉者也盖必保名检树功业而後可称盛世之才奋志倍力以率先天下而後可称王畿之秀不徒为富贵利逹以为身羞以贻为国者之忧而後可以称学校科目之士然则士之负于天下亦重矣故相与朂之以观其成

送邵文敬知思南序

宜兴邵君文敬与予交殆十年语笑欵洽辞翰往复议论相出入久而益亲游必联骑燕必接几席动穷日夜每一过门仆不俟命马不待勒以为常当其情兴交洽虽有他故不复顾忆及夫战酣角後惟意所得一时之乐殆无以相易也今年秋君被擢知贵州思南府报者至人皆叹且惜之曰邵君奈何作郡纵使作郡奈何置此数千里外盖无间疏戚迩远识不识皆然而况久且亲如予者哉然予恒谓士之自养必一穷达齐得失而後可以为士故凡事有不当意者未尝不自制不以动其心君不以予为可弃若深有契乎此者盖其所养之定乎中久矣今官至四品地方千里有民社之寄是亦何歉於君而顾以之动其心乎独人才之在天下小大繁简各有攸宜柱不可以摘齿马不可以守闾千金之剑不可以锥履径寸之珠不可以弹爵必处之得其宜用之尽其量则物不费而事各有济是故天下之才当为天下惜之予於君虽不为私惜亦难乎其为情也且今天下之藉口於文士者非以其长於辞藻而短於政事乎思南虽僻且简所谓民与社者固在君其悉志殚力化椎卉为冠组治要荒为侯甸又以其余者待用於天下使天下之人信文士之可有为而用之者之有未尽则予言之於君亦验矣若君能诗工书通经史多材艺则天下固多知之奚待於予言哉

忠安录後序

忠安录者我胡忠安公子锦衣君为公录也始录诰命谕祭及御制歌诗若干篇次录碑志铭状及哀挽之诗又若干篇而公所着律身规监及历官岁月皆附焉鸣呼观是录而公之履历眷遇福夀德业之盛可见矣盖公履历之盛为在朝几六十年位尚书者三十余年累奉密命辙迹徧四方十知礼部贡举天下之士皆其所进眷遇之盛为赐坐便殿天子呼为先生而不名赐田赐第赐叛人家属赐白金图书印及告老而去又赐勅给驿官其长子一人福夀之盛为八十三而致仕八十九而考终兄弟偕老子孙蕃硕有出乎五福之外而凡人之所恒有者不与焉合数者论之殆国朝所仅见前古之所罕闻者呜呼其可谓极盛也已矣夫福之在天下必其人之功德足以自致然後能飨乎其身故食而怠事能薄而受上赏者必有人非鬼责为造物所厌弃断乎不可诬也若公以宏才伟望为一代元臣永乐间保卫储辅宣德间决策讨贼正统间留守京师景泰间请许敌和以图迎复其功尤大其余咨诹献纳断大政决大疑勲业在朝廷隂德在天下者盖不可数而计也则量公之功校公之德岂泛赏常直所能报哉然公之自处也谦怀俭执蹈实而守恒检其身常若或怠教其子弟惟恐其或肆虽窭生穷士未必能之而志满意极者之所忽也公之福盛於身以及其子若孙者不又在兹乎呜呼观是录而公之所自致及其所自保者皆可见矣东阳晩进尝一见公赐第时在童稚未能仰测公德於万一今继娶于公之外孙从锦衣君观其所谓录者谨序述其槩于後公长子名长宁锦衣镇抚後公数年卒今锦衣君名豅谷公次子官至指挥佥事贤而通经世其家

青岩诗集序

夫世之有文献大者关天下次者关一乡而小者关一家其政行风教可考而知也故国有史册乡有传记家有谱乘又往往见诸制作着述之间史传及谱挈纲而举要势不能以槩天下独其人之所自述作则凡志操功业之详皆得备见而无所遗焉然以天下之大古今先後之邈且久则其详者势亦不得以尽存必辞畅理达然後可以自见於世故古之君子有立德立功立言言虽细亦世之所不能废也说者又谓必为之先则其美彰必为之後则其盛传故所谓文与献皆继世者之责及其至也则虽门生故吏不得以佞其官长乡党之子弟不得以谀其先达而况子之於父孙之於祖哉故文献者可以观世矣予於青岩王先生之诗窃有感焉先生待制忠文公之孙博士公讳绅之子博士尝从宋太史游与方逊志为友先生为逊志所教见许以女暨其难之及也实尝周旋其间文皇帝念忠文死国宥先生於逮系且欲用之而先生以疾归所编有皇朝文纂金华贤达传续真西山文章正宗而所着诗尤多君子谓国朝文献金华为盛王氏於金华为尤盛盖忠文之文章节操关天下休明之治而继志闳业如博士公者非适为乡里之望也若先生孝义清白不失世守而所为诗又和雅冲泊粹然不戾乎正亦岂独一家之范而止哉然则虽其诗亦不可以不传也先生之子中书舍人汶辑其诗数干篇郑义门诸老间为选订中书君在南雍又属今太史吴君原博择其尤粹者此集是也中书君既谢病归将锓梓以传予慕王氏文献之盛又信中书之贤非诬其亲者也故序而归之先生讳稌字叔丰别号青岩瞶樵曰孝庄者门人私諡也

送户部尚书翁公致政序

君臣之际亦重矣委质而任之尽瘁而为之左右服事不敢爱毫髪之力及谏有所不行义有所不合虽得罪以出而不敢避至于年高力倦奉身而退虽其君留之而不可得盖未尝从谀以为忠贪位恋禄以为勤进退之义有不得不然者若君之於臣徵求简擢如恐不及虽在谪远不忘甄录及其老而去也固不欲强心志劳筋骨惟其愿之从而又有加其资秩给其俸禄优礼而宠异之者於是始终之义尽然相得之难而相失之易从古爲然求其进退始终兼尽而两得者盖间世而一再见也户部尚书翁公以先朝进士为部属已赫赫有时名勘灾南甸蠲公税发官廪及为工部侍郎请蠲苏松岁织彩币出知衡州府代民输赋若干今天子嗣位迁江西左布政使御流贼通边饷擢都御史巡抚山东救荒之政为多入为户部侍郎以至尚书总京储掌部事夙夜筹画凡朝廷财赋大计皆倚重焉比岁以疾乞归疏再上天子勉留不许今年公六十有九则叹曰年至矣复具疏备述宜去状辞愈切疏入三日乃许之而犹难其去特加太子少保赐勅给驿令有司月给米二石岁给舆隶四人以为常近时以大臣致政虽间被恩数未有若是盛者也公发登科仕四十余年摅志竭力固已自効於天下其间得罪而出不少顾避年至而去又无几微眷恋乎其间揆厥进退无愧乎大臣之义矣若选擢於筮仕之时徵召於既谪之後体貌之典又加隆焉则朝廷之所以待公者亦岂寻常格例可拟於万一哉夫爵赏之典始自朝廷而大臣者以其身为百僚式者也圣天子奬恬优老於上贤大臣守礼秉义於下皆天下之盛事而并於今日见之於乎难哉窃闻富丞相弼居洛朝廷有大利害知无不言赵参政槩居睢阳集古今谏诤为书以献公之归虽远在南服而其爱君忧国之心宜未能一日忘于怀也若屣脱轩冕不复关天下事此逸民隐士之所为贤岂大臣所以自处者哉故欲知公者求之富赵二公可也

送邵国贤诗序

进士邵国贤之知许州也朝之士大夫无问识不识皆叹且惜之曰国贤奈何作郡国贤刻意经史工文翰不习书簿不宜作性冲简好静不与世故相涉不宜作体质臞弱殆不胜衣不耐居起不任於跋涉奔走之事不宜作然则国贤之不免于郡者其固以是邪今明习律例不泥於章句篇翰之艺则谓之才谙人情达事变不限於小亷曲谨之节则谓之通披豁轩举不为局缩拘滞之态则谓之奇伟强力是三者要可台谏华可曹省无所向而不得此今日之舆论莫有能易焉者也若翰林以制作为职中书以挥染为事行人以奉使宣令为务则今之所谓闲官散地不必是三者而後得如国贤者而亦弗得焉何哉予尝言天下之才当为天下惜之梓人之用木必曰此可以梁此可以桷玉人之制器必曰此可以瑚琏此可以珩琚以此易彼虽才且美不适於用而况指擿之訾议之蔑其有余幸其所不足以自弃其才而不恤者独何为其情也然亦有说焉劳者爱之方也诎者信之势也操矢者必戢而收之然後可以致其远治剑者必揉而晦之然後可以发其耀造就成全之术抑或有当然者邪然则今日所以处国贤者固将为天下惜之也若匡衡之文学不以缘饰吏事不过为书生陶侃之才畧不施力於兵革不过为豢养之子弟士之自处亦乌可苟嗜暇逸屑屑於文字间哉州之职县之所仰藩府之所责成其政甚剧许当道冲方困於旱暵居者伤残而流者尚未复殆所谓盘根错节者也国贤勉哉拯菑恤患锄强植弱徧于一郡而浃于齐氏俾人知文士之适于用如此政之不系乎貌与力如此亦以见予之言非私於国贤也如此国贤勉哉予在塲屋以文字知国贤久而得之益深予之惜之有甚于人人者故辑诸君所赋之诗序以赠之

京闱同年会诗序

天顺壬午予同举顺天乡试者百三十有五人越数年或举进士列官中外或业太学或各归其乡升沉聚散盖有不能同焉者矣乃成化丙申冬至日兵科都给事中四明章君元益合同举之在京师者会於武学之署得四十有一人焉会既成谓不可以无记因析邵康节冬至诗为韵各赋一诗而暗其一以为序予时助祭园陵不及与实当暗数故诸君以序属予诗未悉成予亦未有以复也又八年甲辰翰林学士钱唐倪君舜咨始辑诸诗及之其未就者成卷谓予曰序不可以不成也今科举之制由乡以至於礼部礼部之举必同籍于朝而後散处故同年之会往往有之举于乡者一聚辄散至有不识其面者既其久而聚也或已忘其为同年而况会乎且天下之士分藩而举故凡郡县之统于一藩者其势皆可以为同若京闱之举则不啻都邑京校之士而四方之游国学及诸司之有官籍者皆与焉故举虽同而势不易合京闱同年之会殆自今日始也苟有所限则虽一藩之士亦有郡邑之殊不待如所谓京闱者苟有所通则虽天下之士之会于礼部者亦不害其为同而况於一京闱之间乎盖所限者势也其所通者义也同年者同时而出同途而进实兼朋友兄弟之义而有之有事则相与以成有过则相规以正渐磨淬厉各求无负於用世之志与用我者之意而已若交际之勤厚礼文之繁缛皆情之所不可无然亦其细事末节无足以深论者而况并此而失之者乎而况有甚于失焉者乎夫言者心之声也君子必于是而观人观人者不於所勉而於所忽故凡学於家而陈於有司者固未尝不以正进也及其志满而意得物逐而气移舞蹈歌咏之际盖有不自觉者而是诗也皆不戾乎正则吾同举之士亦可以观而所谓相与以成相规以正者宜无负焉耳矣始序其诗而藏之

送福建参政刘君诗序

才之难其信然哉余於材或歉於量确於自立或未可与权取给於事功或离道背德而莫之顾事事而求之时时而验之内外之相符终始之不少变者盖千百中一见而已吾友刘君时雍为职方二十年凡将士勇怯名籍多寡地势利弗利皆极谙熟内具章奏外驰簿檄顷刻数千言皆援古义酌时宜既不失正亦期於济用此固人之所难能也自授官以来官长屡易知君者或移牒改除或奏请增置殊好异尚者虽时有抵牿亦卒不能舍君而他若位嫌地偪或不相容君以雅度弘量避名让善之不暇及其久也嫉者消忿者释竞称其为贤无异辞此又难也然犹有甚难者当贤劳时物论腾播於是有挟势假义以尊官重位饵而致于其门者君逊谢却避惴惴焉惟堕坑落堑是惧及循次擢福建参政人皆惜君而君跃然若释重负以去此非人之所甚难哉故予於君虽不敢为佞未尝不私叹窃慕以为不可及也夫古之人知才之难也必处之以难荷之任责之以难为之事职方之地亦尽君才矣今虽以福建大藩参政高秩亦不过一方事君之行顾亦有不尽其用者乎抑予所谓难也世固有知其一而不知其二得之浅而遗其深者乎然制患於将然者易图事於未形者难今福莆泉漳之地外接倭夷内杂海盗而兵备久弛政弊尚未除非得藩臬之良虽有贤守令强将士宜无所用其力夫使一方靖则一藩皆安一藩安则东南诸保障皆赖以无事矣是其地非不重而其事亦不可谓不难非君之才其望之谁也天下事尤有难於此者请於君之行试之恶可遽为君惜哉同年进士在翰林者皆赋诗为君赠而予於君尤深故序之

怀麓堂集卷二十六







卷二十七

钦定四库全书

怀麓堂集卷二十七

明　李东阳　撰

文稿七

序

赠右谕德谢君序

储宫之有左右春坊犹朝廷之有翰林以讲说道德制作文章为职地位清秘聨华并峙其有迁转则视其班级高下或相出入或相兼摄以为恒制而台阁之选皆於是须焉其在春坊为大学士为庶子为谕德皆秩五品阶大夫与翰林诸学士相埒必累考屡迁而後得与惟以状元及第为修撰者九载一陟辄迁谕德最为超擢然状元名地荣峻多不俟满考而陟近岁始稍稍有之故虽一陟五品人犹若以为滞於是知春坊之职固重状元之选为尤重也余姚谢君于乔以成化乙未状元在翰林为修撰甫九载陟右春坊右谕德初君廷对时所献策明白正大得告君之体胪传陛引之际仪观修洁气宇凝重公卿以下莫不目属以为远大器故其陟也亦莫不宜之台阁台鼎之望盖不谋而合也宋王沂公赋诗未遇时人已知其为状元宰相世固有以文章占器业者君之陟寜直为今日贺邪夫春坊之官固以辅翼储德亦以基太平辅相之业於天下者也故必德纯学正发之文章形之议论皆仁义礼乐之宣着则其朝夕左右必有所感格规正以归于道虽未见于用而所以辅天下之治本者亦厚矣况由此而施焉其所沾被于天下可胜道哉说者谓治安之策言忠而道疎教本之书言华而要寡承华之箴言切而心诈君之贤宜择之审矣安知其经纶密勿之业不兆於今日一谕德时邪初君在翰林有乞文为达官赠者君辞曰是人方不为公议所予恶可以谀言说之竟不作推是以往则其他日必能持节秉义不为谀说骫行以负天下岂独以文章占之哉予在翰林久知君为详既喜储宫之得人又将为国家天下贺将有言于君君同年进士通政参议毛君秉彛实倡于六科请给事六部诸郎官为君贺而属予以辞因次第所欲言者为君赠

林氏族谱序

福州林氏出光之固始五代时从王氏入闽代有令闻有讳比者仕元为福建镇抚守南关元末寇临城守义不屈阖门就戮遗一子阳依祖母郭于外氏故得免阳二子信任信美信任三子秀康夀信美一子文表诸孙至十有余人秀子玭玠瑭康子瑨皆举乡贡而玭及瑭皆举进士瑭为行人玭为南京刑部主事恒念其先世之湮没危其家之中微幸其所可传者而惴惴焉惟宗族散失是惧乃自比以下着为谱系以世传附以家规以传于家刑部君以予同年进士请为序呜呼承传之际重矣族有氏宗有祀家有业得其人而传之乃可以久而不絶故圣人以有後为孝示重也然天下之事有常有变小而扎瘥天阏之患大而兵革锋镝之厄有不能保其必无者君子之心盖曰吾之所不得与者莫能强也吾之所得为者吾不敢忽也吾之德足以贻吾後吾之孝足以承吾前吾之法足以维持保护使之久而不坠如是而已矣林氏之先不可得而知矣及其遭变世罹奇祸以一人之身承累世就尽之绪岌岌乎千钧之一髪可谓危矣及其传世数百指贵显五六人蔓延波衍愈长而未艾则亦可谓盛矣是虽传与继之各得其道要亦有得於天者乎夫以数百指之族存於一人之身则其恩不可忘而其名字不可不识识其名念其所自存则所以保其业者不容以不谨矣是故子孙之所赖以传宁独非祖考之望於子孙者乎夫吾之兄弟皆知为吾父之所出则其情必亲吾之伯叔兄弟皆知为吾祖之所出则其义不至於散由是而推焉则虽亲尽服穷而喜庆忧吊之义有不能已者谱之作其亦重矣乎刑部君兄弟饫经学慎官操并闻于时而敬宗收族惓惓不置此可以继而亦可以传矣嗣其後者欲引而勿替尚於谱乎观之

宾山楼诗序

试御史闽人陈君文用世居城南大义乡其面有山曰烟台平山左曰袋顶右曰文峯环拱起伏文用之父抑庵翁欲作楼对之未就而卒文用既举进士拜潮州推官便道归乃为楼五间适与山对若礼迓之者其从兄江西按察使文耀名之曰宾山文用曰夫山者无情之物也而宾与主礼之所寓也礼施於无情可乎文耀曰可也夫山峩其巅若高冠然丰其址若襃衣然其竦也若拱而立其安也若尸而坐其迩也若乡而语於斯楼有宾道焉盖其风采修洁如司马长卿之一坐尽倾意度直率如王子猷之径造竹所气岸轩揭如汲长孺之长揖不拜草树芬郁如荀令君之馨香累日而不去於此必有以处之势疏而情亲交简而意尽要久而谊不忘如是而已矣若丝竹以游则近於?拄笏以观则过於傲袍笏以拜则失於谄又可如陈元龙之於许汜卧之於百尺之下哉今之人冠屦以交罇俎以懽高门大厦朝可容驷马而暮可张雀罗者多矣而吾山固在也孰谓有情者之不若哉然则礼而接之可也且可以儆夫世之不足礼者也文用闻而抚然乃作肃宾之歌曰层楼兮两扉君之来兮委蛇洁吾席兮修我仪我延君兮君勿辞迎君兮朝霏送君兮夕晖君不我兮遐弃澹终日兮忘归又代宾答曰风檐兮露闼昼筵兮夜榻我之来兮莫予或遏礼我兮燕我楼之中兮席之左朝荣兮夕悴谁定其交兮其宁以我为可大夫士闻而和者若干篇文耀既捐馆文用自潮以徵上京师念父兄所与礼者而修好焉以其所得诗请予序文用方登高科为能官无暇乎所谓宾山者予亦居都城门第湫隘无容客地山不负吾而吾负山久矣姑序是诗而归之

送毕验封充淮府册封副使诗序

吏部验封员外郎毕君嘉会奉命充淮府册封副使朝士大夫谓其与重礼沾荣命莫不宜之而能诗者赠之以言予惟古者先王以礼乐治天下为诸侯者或封于国都或仕于王朝封建爵命皆由上出若世子继位必入而受命童子当嗣则使大夫就其国命之凡侯国皆然而同姓之国封则有金路之仪贡则有宝玉之赉郊则有脤膰之赐尤其所厚者也今之王府即古侯国必宗室而後得封虽内不通朝籍外不涉民事然恩逮小宗王之再世专之以制诏之书备之以册宝之物可谓重矣为之使者必以文武大臣而副之者非曹省之大夫则郎官之侍从具名而後命御殿而後遣亦可谓荣矣则与于兹命者恶可以恒典视之哉夫所贵乎使者必其威仪足以耸瞻视辞令足以宣德意文学足以考据理道才畧足以酬应事变而其大者则忠信节义足以持其身而不辱其君所谓重者不可不尽而所谓荣者不徒以自幸也故曰君使臣以礼臣事君以忠贤如嘉会信宜乎所谓使矣且嘉会之举乡贡登进士也以礼经进其於礼无所不学而职在郎署邦国王朝之礼尤究习焉遡厥所自远有端绪嘉会之父朴庵先生以礼举乡贡历教四学更训道教谕二秩弃官就封予所及见嘉会之师佩之冯先生以礼举进士自翰林庶吉士累官按察副使提学江西又予之所尝缔交者也今嘉会奉使地实提学所按而济南故庐密迩畿甸还朝取道又得归省其父母于家质旧闻告成事礼之教于是乎徵而礼之业亦於是乎成矣民生於三事之如一嘉会一行而三事举焉又可不谓之贤乎顾程期职务缓急先後尤礼之不可紊者故予于嘉会先序其所以行而诸君之赠言者皆互见云

顺天府乡试录序

皇上临御之二十有二年为成化丙午戒谕廷臣用惩弗恪维时诸司百执事夙夜检饬惟不职是惧乃秋八月实天下乡试之期顺天府请如故事上命臣东阳臣瀚为考试官臣等受命惟谨既入院与提调官臣玘同考官臣钦臣昌臣守经臣釴臣濬臣华臣景元臣寅监试官臣澄臣庠暨凡执事胥誓于庭曰今日之事各涤厥心勤厥务务得贤俊以称圣心其有恣情以挠法者假公事以售私利者视为恒事细故苟焉以塞责者惟典法与鬼神在於是内外就列合赴试之士二千三百人试而中者百三十有五人遵制额所定弗敢过也臣东阳窃惟天下之政若礼乐兵刑钱谷各有攸司独贤才乃致治之器庶政所由出古帝王未始不以求贤为第一事自乡举里选之後代殊制异弊与法随议者谓孝廉失之谬辟举失之诡限年失之同九品失之伪势不得不归之科举顾其为法亦自不同我国朝稽古定制敷言之义宾兴之礼取诸虞周劝驾之意取诸汉围棘之制取诸唐糊名易书之法取诸宋而又主经义参论策罢黜诗赋因革损益萃为宏规故虽求贤路广必出乎是者乃正且贵盖天下第一途也乡之试分经校艺定额录名两畿则国监所在戎卫所籍里社所肄诸司庶府所隶皆出乎郡县学之外其额独多于诸藩顺大尤密近辇毂题必封奏录必廷献宴必请于朝士必见于阙又南畿所无者由今日观之盖天下第一地也况孚号于上惕厉于下矢心涤虑所以奉其职者加严核名考实所以会入试之籍者加简蒇事庀物申着品式凡所以给于有司者加备安知无卓荦奇伟恢闳博大之士先天下而兴乎然士之生於时由斯地以出岂徒以自幸也於此有道焉念遭际则思作我者之恩视名籍则思荐我者之意縻爵受禄则思所以用我者之责必砥砺名节卓然为第一流人以无负乎畿甸科目之士则今日之选所谓萃以正者也类聚而吉者也观国而利于用者也若怠弛纵逸坏名检躭爵禄以自後于天下之士亦安所望於诸生哉夫策名受职以图自效于世固凡为士者事也臣特为畿士言之以为天下倡云

送户部郎中郑君督粮宣府序

闽人郑君叔亮以户部员外郎督粮德州召还为郎中予与谈秦晋河洛饥荒死徙之状因及今岁畿郡之丰熟以为贺君愀然曰人皆知丰之为利而不知其为害也当秋成时谷粟委藉率数石而得银一两田赋力役或累岁年而大同宣府边储告阙又方有转运之令官所给余粟不能给道里费则又取足于民数者并困不得已而鬻一饱之外殆无嬴畜则不待閲岁而已不知其为丰矣乃忆古人所谓谷贱伤农者相与太息不能置时君将有宣府之行予因告之曰边镇之地将有饩卒有饷不可一日而无食屯积弗继则取之转运固有不能已於民者苟纳有经出有制使民之力皆足以充国之用则其劳也亦可以无憾矣而或过取妄费民愈劳而国用愈不给其为弊又可道哉故司出纳者必其心常在於民而不在其身在於民则为之经画谋度利则存病则去不在其身则侵渔之利不以及妻子请托之惠不以易声誉凡吾之所得为者皆得以自尽而莫之挠则亦庶乎其可也今宣府之储畿郡之所给在焉君之所得为固其所为慨焉者也而君又清慎干固忧乎民而不利其身则其兴利去弊有益於人之家国也可冀矣君起曰吾教不於斯言是图越数日君同官陶君廷用辈请予言遂以是为赠

送伍广州诗序

知广州府安成伍君孟贤考绩还自京师翰林修撰傅君曰川以同年之好辑凡与游者为诗诗有题题自越秀山至大通桥凡一十人赋一篇为钜卷予既得滕王阁又获覩诸君诗而并序之广之去京师其远则数千里也或航于波或骑于原或舆于山其久则数月也乾维所覆地络所至其间名山胜地遗迹巨浸固未易以枚举若匡庐大庾阁皂之为高彭蠡龙江射阳之为深鹭洲牛渚之为清高洁则孺子之亭神俊则谪仙之楼井则有彭祖之空诞祠则有黄石之奇秘阁则有滕王之富贵盖天下之大观备矣夫奇胜之在天下凡征夫贾客樵童渔叟由之而不知道流释徒雄据独占而无所有事虽骚人墨士操铅椠而携壶觞者亦不过流连放浪同归於无用之地若长安之日太行之云魏子牟宫阙之心范文正庙堂之忧随所感寓皆足以寄君亲之念以至於司马迁之探禹宂杜子美之观巫峡苏子瞻之泛南海其发诸文章见诸歌咏者皆足以寓彛伦系风化为天下重岂徒为耳目之快情欲之乐而已哉故观其所历与其所择则其人可知已京师者天下之聚也而广州者东南之大都会也君以春秋举进士高第为刑曹正郎见称为才为贰守为大郡而名绩茂着今之贤大夫也入则有观国之美出则有?命之荣布德施惠扬威力而腾声光者其於山川景物之际得之必深而感之亦大矣春秋之义送出使者必有诗使于大国者必观乐而登高能赋亦大夫之所有事也然则君之行其有取於是诗也夫其亦有和於是诗也夫

送荆庭春之云南按察副使序

荆君庭春之以御史按浙江也有伪造布政牒窜名胥吏者为所按因尽发伪吏多至八百人禠巾服加桎梏者道相属传闻京师流播远迩以为奇绩盖庭春在浙改定粮税计郡县地里定图与籍以祛吏弊在广东劾武臣贪墨察夷酋私馈赠而释寃脱死严科举以得士则二藩皆然其在内台摠献纳司考核皆籍籍有称誉而按吏事以奇故尤着在人口予尝因之而有感焉国家熙洽既久法存而弊生宏纲阔制之中不能无孽牙鏬隙之患就一事言之则其日累月积起於微尠而极於蕃炽蟠据郡邑公行藩省历铨曹而布天下非有精勤严正之士力扫除之其患之所极有不可胜言者矣夫以江浙近藩官吏重务尚如此况要荒之地耳目之所不及而庶政万事尤有系於此者乎此先天下之忧者所宜虑也今年庭春擢云南按察副使督屯田事朝大夫士多以为庭春之贤而置远地领偏任俾不获大施所藴为庭春惜予则以为云南虽在要荒而壤地最要华夷错处疆场之所关甚重居安思危之图有不可後者而民之所赖以生兵之所藉以为用皆於是资焉赵充国之屯田湟中诸葛亮之屯田汉中皆出於一时攻守之计犹能以此为务则专官特任为久安长治之策尤今日所急而贤如庭春者所宜任也况官为按察以法为名则官吏之臧否民庶之利害皆所得闻亦其所得行者恶在其为远且偏乎予在塲屋知庭春於文字间考言徵行若合符契而庭春亦过以予为可信非徒世俗以礼貌相际书牍相往复为旦夕之好者也故予虽不获从诸卿士大夫饯之而独为之辞以附予私焉

汪氏家乘序

予同年进士福建按察副使汪君希顔以家乘视予曰此吾汪氏所藏而进之所修也请为序按汪氏出黄帝之後至后稷为姬姓伯禽封於鲁传至成公黑肱之子召汪食采平阳卒葬颍川孙诵以王父名为氏後有曰錡者死于郎之战谥烈侯曰文和汉献帝时为龙骧将军渡江南居会稽曰旭晋成帝时封淮安侯曰叔举为齐司马以兵镇歙乃迁新安子勲名梁成帝时封戴国公曰华当隋乱保歙宣杭睦婺饶六州後归唐封越国公血食兹土宋元间累封昭忠广仁武烈灵显王弟七子爽为王府兵曹曰师全累官国子祭酒殿中侍御史曰道安为唐兵马使都虞侯镇婺源仲子濆累官御史大夫都知兵马使戍婺之三吾镇世以御史故称为端公曰中元始即镇之上流鱅溪之大畈家焉後有曰?者通春秋子敦诗世其业曰廷桂举进士广德军司户参军其在国朝为希顔曾大父讳文亮两举茂才奉使应天诸郡出寃狱蠲荒税以功显大父讳濡有隐德考讳棻封承德郎刑部山西司主事行义重於乡三子长灴次爇希顔其季初名煟後改名进盖自得姓以来至于希顔凡七十有七代矣古者世国世家代有谱谍晋咸康二年诏索天下诸谱淮安侯实表奏之唐贞观二年复下诏越国公又奏之自余若棻若延之若仔若瑜若斌若德馨若?累世修葺并以累朝诰勅及碑志序记诗歌附之先世之遗诗文亦附之此家乘之所以名也????既益衍不後修续者四世希顔乃与其族子大理寺副坚按察佥事舜民从子贡士俨玺星嵩辈参考旧谱会祁门休宁歙县诸族惟同出越国者乃书出兵曹者详之出端公者又详之居大畈者其详尤甚而诰勅以下亦以例续附焉吾於是谱得六始四疑一异六始者谓鲁汪为受民之始文和为居江南之始叔举为歙之始道安为婺源之始中元为鱅溪大畈之始绒及敦诗为学春秋之始四疑者谓汪非氏於汪芒非国於汪野平阳为鲁平阳非晋地颍川为鲁颍川而非豫州其说盖出於松夀一异者谓阬口诸汪非越国之族其说则出於德馨而成於斌夫谱之法莫大於知本尤莫要於究实故予所谓始者知本之论也所谓疑与异者究实之义也汪氏之乘其备於此乎孔子称先代必徵诸後裔文与献之谓也汪氏之文臣武士宏才硕德载简册刻金石者不可殚纪而希顔经学宦蹟不失其世守於是有所徵其前而後来者不可以不慎也予族高祖布蘧府君尝同知婺源为汪氏序记各一皆予家集所载亦徵之一事故予因希顔请附着于遗文之末亦庶几所谓世讲者云

琼台吟稿序

昔人谓必行万里道读万卷书乃能读杜诗盖杜之为诗也悉人情该物理以极乎政事风俗之大无所不备故能成一代之制作以传後世非惟不易学亦不易读也礼部尚书琼台先生丘公蚤能诗信口纵笔若不经意而思味隽永援据该博平生所得近万篇往往为好事者取去晩乃掇其存者分类为编殆二十之一而已东阳在翰林从公久近见其所编者如探宝藏入武库心悸目眩应接不暇盖於此得大观焉公自岭海踰江淮以入京师其远则万里也自稗官野録以至金縢玉局缥囊汗简之书未始不读其多殆不下万卷也故出其所得为剧谈高论如缫丝炙毂竟日不竭议古今成败天下之地里风俗夷险美恶如画图指掌历历可槩见着而为文如鳌负山鹏运海气势轩揭莫之与抗而不独诗也然公之学亦於诗焉见之夫去古既远至唐以诗赋取士士专门而久业旬鍜而月炼乃有以一句合格篇未成而传诵人口者此诗之盛亦诗之弊也公之学於诗固有所不屑专而实专门者所不逮彼肤见謭识管窥蠡测岂复能尽其妙哉论诗者以气运为主亦或以江山为助国朝熙平百年礼乐方作气运之盛固有攸徵而岭海之灵秀又水银丹砂灵芝赤箭所不能当者是诗之成固公学业所就抑亦岂偶然之故哉公虽欲辞一代制作之名以靳于後世有不可得者矣公所着有大学衍义补已上进世史正纲朱子学的诸书多梓行於世而杂文尤多则别刻以传兹特其诗集云

两畿录刑诗序

今天子御极之四年稽据旧典当五年一录囚之期既遣官会录于两法司复命刑部简官属分录两畿诸御史录天下州县於是郎中陈君一夔往北畿何君商臣往南畿二君者入而辞於朝赐之勅曰朕虑天下之有疑狱有司或弗能直致有屈抑以干隂阳之和心甚忧之今特命尔章尔说分历畿辅检閲簿籍貌稽辞察毋惑於浮言毋狃於成案其有情可矜事可凝徒以下减论开释罪死者具录以闻钦哉二君皆拜手稽首奉命惟谨退而参于庭尚书乃进而戒之曰刑重事死大罪吾方慎简吾属以属郎中也郎中其殚志竭力服念而审察之勿重嫌以避事勿诿命以自解勿恃聪明以为人莫我欺勿倦於道路以为事可遥辩务期有所平反以答宵旰之勤勉乎哉二君皆拜手奉令惟谨又出而舍于国门之外诸曹大夫士从而饯之乃胥揖而告曰贤哉二大夫其荷天子之简命贤大臣之推荐以有此行也独念夫民之屈抑者闻朝廷之有命大夫也孰不翘首跂立以徯其至哉孰不望其引手投足以求旦夕之命哉傥至而弗获伸焉则亦已矣不可以复望矣是其曲直生死皆系于二人决於一时其必有所自致以慰此民也二君皆揖而别曰某某敢不於诸公言是图於是各以其意为诗若干首录为卷以分赠二君时予亦在列因诵其诗而叹曰诗之用于刑亦寡矣盖以讴歌倡叹之声施之乎箠朴鈇鑕之事固已甚难然其恩德之所感动声誉之所流播有不能已於人者故召伯之听讼见诸风臯陶之淑问见诸颂是诗也宜有所取焉而况四牡之使蒸民之饯槩之以大雅之义又有不可已者然则圣谕之谆复官箴之详备亦孰谓饯赠规益无助於万一乎哉二君同署又同官同以廉慎着声绩而审录之命畿甸之地无弗同者予故总序所以行之故各冠乎其诗之首若托物起兴因地论事则存乎诗恶能以尽同哉

怀麓堂集卷二十七







卷二十八

钦定四库全书

怀麓堂集卷二十八

明　李东阳　撰

文稿八

序

送萧海钓诗序

士之出处必视时与义以为节时之利钝不与乎人不可得而强苟富贵而合义未尝不屑为之而合者恒鲜凡瘝官以保位趋捷径以媒进取者皆害吾义为之得之者多厚顔不免於失则终其身而有余愧故於此有择焉彼甘寂寞者一迁而失其身不求温饱者亦不能不婴情於既失之後後之君子曾不逮夫十一而望其脱然於此讵不难哉海钓萧文明先生为给事以直言被谪出为镇寜州佐者数年更化之初谪者多以荐次第迁陟先生独不见录久之稍迁衢州佐贰府又久而迁福建为佥事未一年以公事入朝遂上疏致政以去方为州时已无意进取独以引慝故不敢言归为府将求去而为知者所留不获自遂及为按察则慨然曰吾以方面官归不犹愈於以州县吏归乎时朝士大夫留者益多而其意愈决不可夺上请之明日不待报而遂行焉夫以先生之才行声望使少自缄括保侍从出入之荣积以资格不为曹省必为藩牧屈指可立待使其优游恬嬉更假以时月之久虽在外服亦岂独如是止哉今之论仕进者争能竞巧惟恐其弗工凡守分待次者皆其所嗤笑所訾议者也然则以当得之理乘不可遏之势而几决义断如先生者亦可谓之难非邪且士之舍富贵而事恬退者必其中有可乐而後能无悔於心抑而强之则可以暂不可以久可使其并力於碎璧之时而不能使其忘情於破甑之後先生见义知命固不待言若其有屋以蔽风雨有田以共衣食有子孙以承箕裘终构获又不必论顾尤有可乐者谓山川之形胜地里之幽僻可以颐志气陶情性而清词妙墨又足以发之则以其夙夜匪懈之忧易而为俯仰不愧之乐又何意欲之累而形骸之劳乎使天下称敢谏如前日勇退如今日而优游无累如後日者惟先生是与则其所得亦多矣他不足校也诸旧故知先生者多为诗不及赠则寓其子鸣凤以归予於先生厚且久既不忍释又从而解之於是乎序

嘉兴府志序

先王之政随世文质以为简繁盖自天下之有书契有坟典以明理道纪政事有丘索以象风气名土物世久事繁国有史地有志至周大备史之在朝廷者固不俟论天下图志尤详而不杀职方所司外史所掌皆是物也春秋列国各置史官秦罢侯置守废经书而图籍未尽去汉高定天下始收得之虽郡国并置制亦未备东汉以降纪载日益繁而放逸磨灭不可胜计守令之贤者未尝不致意於斯凡制度名物人材风俗工作之事前有继後有据而国家之史亦有资焉然视为细事末务而不加之意者亦多矣嘉兴府古扬州域历代之为县为州为郡沿革不同五季以前未有图志宋袁似衜为郡治中家多书江浙图志惟此焉阙真宗时诏诸道修图经仅得海盐一志而已理宗时郡守张元成始延闻人伯纪为志後守岳珂命关表卿重修未成而去元某宗时经历单庆命学官徐硕复修之入国朝为府领嘉兴海盐崇德三县宣宗朝始析嘉兴爲秀水为嘉善析海盐为平湖析崇德为桐乡为县七今天子御极之二年吾友仪真柳君邦用来知府事得宋元旧志病其简畧乃博米羣籍下诸属县诹访耆宿属平湖教谕林缉熙大修之为卷十有三於是秩然为完书焉予闻为政之道必凖诸古而因革损益亦惟其时今文运熙洽疆域之广人物之富殆过前代浙江首藩嘉兴大郡非上古之荆蛮偏安之畿辅可比凡天下之号令制度皆累朝德泽所在正修典章隆文献之日而况地之尤盛如兹郡者乎然世所谓政若教化若户口若赋税词讼往往取办乎书簿文字间而究其实不及其半此则文胜之弊分保邦制治之虑者所宜加意也若志以文尚其胜质尤易志而不质亦孰若勿志之为愈哉观是志者苟取其序述之详纪录之实则文质之际两无遗憾由是而传之可以久而不坠矣君名琰世为仪真人成化丙戌进士以户部主事历佐四府至今官廉慎而文其所为志特其一事耳

会试录序

弘治六年春二月礼部当会试天下士尚书臣耿裕左侍郎臣倪岳右侍郎臣费誾以考试官请上命少卿臣李东阳少詹事臣陆简辍讲事以往同考则侍读臣江澜侍讲臣武卫臣张天瑞修撰臣钱福臣杨时畅臣凃瑞编修臣白钺臣罗玘臣靳贵左给事中臣夏昂右给事中臣季源郎中臣谈诏主事臣唐弼臣周东监试御史臣王璟臣周南若提调印卷诸执事推择惟谨围棘鎻院糊名易书百凡之务以次举行合士之与试者几四千经分地析取其醇者三百人文七万有奇刻其尤者二十二篇而彚书为录皆如制惟士之额两具以请得命而後定亦制也臣东阳窃惟圣王统天下均教化以一德成俗天下之士辑志恊力以效於世然後尽其才而用之以天下之才理天下之事故不劳而治唐虞世远万国共臣之举敷言之制莫传焉周自比长累升於司马於是有进士之名及科举法行虽制与古异然所谓进士固天下选也我国家疆域过前代而文教随之自都甸以及藩臬虽荒陬絶徼皆有学垂髫总丱者亦游乎其间当代之圣谟古圣贤之经传义论诏诰表判策之文百余年来教不易道业不改习而士之籍益加於旧有不可胜计者举士之法博求而慎择简於部使羣试於藩然後会於京师而大试之举礼部者积千百而得一繇此以策大廷名进士则有殿最而无去取焉盖天下之文於是乎同所谓才者至於是而後尽及就列受事分曹累秩以极乎公卿辅相佐理承化参天地赞化育之功未有不由是出者其关於天下之治岂小哉且士之仕亦犹国之求士也儒先谓宇宙间事皆吾分内民物之责有身则有之凡瘥札疵疠天下有一焉义不可以坐视顾非吾力之所得与而上之人亦有待乎我者故出而应之言必践力必效以求与乎天下之治则吾之责与求我者之意皆塞矣故古之士不以获天下之选为荣而以成天下之功为慊若羣超萃拔於人人中乃旅逐旅进取一第占一职以自餍而实无益乎民与物甚者又从而戕之积岁而教尽法而取国之求之者如何而顾以是应然则奚贵乎文而必以科举称进士於天下为哉为国求士有司职也求什一於千百之余势有所不尽盖不敢有遗力焉求而得之为士者或不克终效则非有司所敢知而亦与有责也臣用是惧故於士之始进也既录其名又辞以励之

叶文庄公集序

叶文庄公集若干卷帙同而名异其曰水东稿者为诸生及为给事中参政为都御史巡抚宣府而作曰开封纪行稿者为给事奉使河南而作曰菉竹堂稿者在广东西巡抚而作曰泾东稿者为礼吏二部侍郎而作诗则以次彚录文则计体而分皆公手自编定而总之曰文庄集者则其子贡士晨所名盖将为天下道而不敢以私集视也予尝读而论之曰公之文博取深诣而得诸欧阳文忠公者为多公虽未尝自言然观其纡余委备详而不厌要知为欧学也夫欧之学苏文忠公谓其学者皆知以通经学古为高救时行道为贤犯顔敢谏为忠盖其在天下不徒以文重也後之为欧文者未得其纡余而先?於缓弱未得其委备而已失之覼缕以为恒患文之难亦如此苟得其文而不得其所以重天下且犹轻之而况乎两失之者哉公学勤好古而志切济时其在朝廷敷陈献替多见采纳在藩镇威惠并行在部曹清鉴雅操始终不贰其正违志咈意不克自尽则欷歔颦蹙若有已而不能已者然则得於欧学也顾不已多而况文哉今论者无问可不可文必归之翰林政必推之法家执议如此则其势不容以不判若持法守律又能以经籍为根抵以文章为藻饰为天下重者独非人之所难哉国朝文臣得諡为文者翰林之外近时惟吴文恪公讷魏文靖公骥姚文敏公夔及公要诸当世诚不可易得予生也晚所接见者不过一二人公於我蒙翁岳公为知己故虽不敢知公而获接言论得其大者凡所以为公计不止为当世道也因以贡士之请为序公讳盛字与中别号及庵所着有奏谕录及水东日记则其家所藏故不载云

徐中书挽诗序

君之於臣父之於子一也君於臣之贤且劳者必优其身及其子孙父於其子之孝者必锺爱焉终其身而愈不忘此情也亦理也夫臣之诚贤天下盖莫不羡之曰其贤与劳如是是可优也而况於君乎子之孝天下莫不称之曰其孝如是是诚可爱也不幸而没则曰是可哀也而况为之亲者乎今有孝子出於贤臣之门宠沐於上爱锺於内而不幸以至于没则其亲之情可知而凡贤士大夫之辞其容以或已乎此中书舍人徐弘量挽诗所由作也弘量名元概常之宜兴人礼部尚书兼文渊阁大学士谦斋先生季子也先生在天顺间以翰林编修侍讲春官成化间官至侍郎兼学士宪庙嘉其旧劳而录弘量以官今上即阼先生入秘阁预机务命弘量归娶于家未几以疾卒先生念其平居谨顺无违志至每候公退于门风雨不易者二十年非世家子弟习骄成惰者比哭之甚恸又追忆先皇帝优礼儒臣之恩出於恒品而弗获俾其子图报於後其哀益深乃以仲子元相子文熺为弘量後且自为铭以葬之大夫士闻者思有以泄先生之哀而是诗作焉昔中晋王悦为其父丞相导所爱凡出入台省必送至车後悦亡导哭于常所送处今徐氏父子事与此正同且悦以从子混为嗣累世之仕者不絶天所以续弘量之嗣而昌徐氏者於此亦可以占矣予在翰林从先生久自朝廷优礼之盛而於家教之懿亦与有闻焉惟诗之用与史通而昔之人或有所谓诗史者故於是诗之作引前史以证之亦庶几其有传也夫

定兴王墓瑞芝诗序

太傅兼太子太师英国张公既葬其先定兴忠烈王于城西南连三冈之原越四十年今皇上纪元弘治礼部尚书丘公撰王勳绩为平定交南录勒石墓祠乃有灵芝产于神道烂如朶云紫英黄跗状极奇伟流播迩远蔚为殊观咸谓盛美不可无述赋而和者前後凡若干篇按唐河中王之连理木北平王之猫相乳昌黎韩愈皆有颂述传之至今矧芝者天下之上瑞古瑞命记所谓王者慈仁则芝草生神农论所谓山川云雨四时五行隂阳得昼夜之精为圣王休祥者嗟乎尚矣甘泉函德之产弗论其或生于他州产于民间皆以贡阙廷书简策若辅国定难分茅列爵功在社稷誓同山河者其所繇致岂一家之瑞哉惟王起世胄从文皇帝定大业以功封信安伯进封新城侯又以平交址功建国称公食禄三千石仁庙时加太师预军国机务知经筵事监修三朝实录逮事英庙累号为奉天靖难推诚宣力辅运佐理武臣阶特进光禄大夫勳左柱国扈从北狩死于王事景泰初封王赐諡上及三代益耀于无穷焉方王之存长子忠为锦衣勳卫女弟及女继册为两妃既其薨也仲弟輗尝封文安侯季弟軏为裕国公而今公懋嗣有名爵得世世代盖王之丰功伟烈显朝廷着天下而褒宠之隆廕覆之厚自本朝以来不能以一二数也故休徵庆积薰为至和根托於赐葬之地兆恊于建石之日天之锡报不亦明甚矣乎且古者定乱以武饰治以文故武功之盛亦必藉文章以传後世今公遭世重熙坐镇阃幄戢武不用又以经筵国史趾美于王从容论道之职委蛇自公之咏故台阁馆局之耆儒硕士皆形为文章播为歌诗非未同而言无稽而述者然则考物论瑞其固以家视耶抑将为天下贺也东阳谬职史事缀名公後谨阐其义而序之

送石邦彦检诗序

今之所谓先後进者有父执有座主之为先通家予及门生之为後父执云者或同科第或同官署或同游处而相契信有兄弟之义焉则为之子者固不敢以礼抗而势轧若东西南北之人偶会暂聚情未孚迹未密而欲责望于再世则已难矣座主之义自有科举以来有之盖凡出于其门者或登堂而拜或分屏而坐有不同於涂之人者既其甚也乃至於徇私而忘公故宋之初尝革之以为弊其亦矫枉而过者哉稿城石邦彦吾同年云南按察副使大器公之子也其於予始未通问及予典试京闱得易卷佳甚遂以魁学易者既掲榜询而知其人後被简入翰林为庶吉士凡预阁试辄在优等予用是爱且重之及受秩为检讨朝夕相与处义加密而邦彦视予若弟子之於师坐立称谓匪惟不为抗又若有过焉者徐而察之非独以前所云也此古之所谓知己者而於今见之予安可负哉予尝患世之君子或挟长以为骄或任情以为智虽有美才妙质卒归於无所用之地及夫旷百世而相感远千里而相信者或间有之奚可以多得哉邦彦藴才饬行必欲企古之人而欿然若不足观其势不但于今日止也於文章必能鸣一代之盛於功名必有益乎一世之人於道义必能全所赋之天而不为庸衆人所汨乃可以言至苟可以言至则夫所以相与所以相信者不诬耳矣邦彦勉乎哉今之存者寡规而多颂邦彦之归省于其乡也谓予曰何以教瑶予方感於邦彦之知又重其以规请故以後所云者赠之且望其来重相与讲焉

镜川先生诗集序

诗与诸经同名而体异盖兼比兴恊音律言志厉俗乃其所尚後之文皆出诸经而所谓诗者其名固未改也但限以声韵例以格式名虽同而体尚亦各异汉唐及宋代与格殊逮乎元季则愈杂矣今之为诗者能轶宋窥唐已为极致两汉之体已不复讲而或者又曰必为唐必为宋规规焉俛首蹜步至不敢易一辞出一语纵使似之亦不足贵矣况未必似乎说者谓诗有别才非关乎书诗有别趣非关乎理然非读书之多识理之至则不能作必博学以聚乎理取物以广夫才而比之以声韵和之以节奏则其为辞高可讽长可咏近可以播而远亦可以传矣岂必模某家效某代然後谓之诗哉顾惟其异於文也故虽以文章名者或有憾焉兼之者盖间世而始一见韩昌黎之诗或讥其为文苏东坡之诗或亦有不逮古人之叹今观其宏才远趣拔时代而超人羣也恶可与不知者道哉镜川杨先生夙抱古学以文名一世而复深於诗自入翰林三十余年积晋庵东观桂坊金坡诸稿若干卷某得而观之窃以为先生之诗博采深诣典则深厚成一家言当意所得杂体及七言古似宋五七言律似唐五言古似汉然於其时犹当择以为对非苟同时代称名字者比而爱君忧国感事写物则得诸三百篇之旨为深元之盛时称范德机善作刘会孟善评先生生圣世称大家殆於范有所不屑某之愚不知於会孟何如也独自髫丱蒙奬识至于今不改评且益加厚某虽愚不敢以是私於先生盖其名在天下不待知诗者然後知其为重也先生历编修洗马侍讲学士少詹事以至吏部侍郎天下之望方隆未艾於是疑少达多穷之说为未必然又以见先生之学非於诗焉止也稿以文类者若干视诗尤多则别为卷云

桃溪杂稿序

予与方石先生同试礼部时已闻其有能诗名及举进士同为翰林庶吉士又同舍见所作京都十景律诗精刻有法为保斋刘公松岩柯公所甄奬又见其经史之隙口未始絶吟分体刻日各得其肯綮乃已予少且劣心窃愧畏之同官十有余年先生学愈高诗亦益古日追之而不可及然先生爱我日至每有所规益必尽肝腑见所撰述亦指摘瑕垢不少匿及先生以忧去谢病几十年每恨不及亟见见所寄古乐府诸篇奇古深到不能释手比以史事就召尽见其桃溪杂稿若干卷乃起而叹曰诗之妙一至此哉夫学有二要学与识而已矣学而无识譬之失道兼程终老不能至有识矣而学力弗继虽复知道其与不知者均也汉唐以来作者特起必其识与学皆起乎一代乃足以称名家传後世肩差而踵接者代亦不过数人其余冥行窘步卒归于泯灭澌尽之地者不知其几也世岂患无诗哉患不得其要耳先生蚤负绝识虽古人诗鲜或意满而自视亦严甚命志帅气顾劣者所不及则其屣脱尘靡力起颓废以至於此也岂非世之所必传哉或乃谓古今文章局时代关气运断不相及遂不复致力其间亦自弃之甚矣然此犹以体格言之又尝观三百篇之旨根理道本情性非体格言之可尽先生好古力践深猷远计发而为言者固其所自立也又可独归之时代也乎然於此见今日之盛有古之所谓献者非徒文也亦以见先生之贤断有以立乎世者而非徒言也予无似惧终不能自振以名托交游为幸因序论之先生姓谢氏名铎字鸣治台之太平人累官翰林侍讲号方山後更号方石桃溪其所居地也

怀麓堂集卷二十八







卷二十九

<集部,别集类,明洪武至崇祯,怀麓堂集>

钦定四库全书

怀麓堂集卷二十九

明　李东阳　撰

文稿九

序

贺陈君朝用迁福建左布政司序

古者命官必专其长而衆其佐汤始并相右伊左虺汉初亦置二相右相陈平位第一而周勃居其次武帝以刘屈氂为左相而虚其右以待四方之选皆先右而後左其後以左为尚盖历唐以来皆然宋多并置而王曾罢相复入不可得左而仅得右则左之为重可知已国朝因胜国行省之制而损益之布政使而下及参政参议皆有左右夫谓之使即古所谓牧伯者而犹并置其慎且重可知也顾今之官必秉章绾钥乃足以展布心力而莫之抗虽所谓右使位均势敌者不免犹有所逊故使而至於左则极矣无锡陈公朝用为福建右布政使时与左布政使戴公廷珍同年并位皆以贤能着声誉闽之人盖两宜之犹谓公居右使不足以展其用适戴公擢都御史以去公即继之时公贺万夀圣节于朝中道而得命入朝而後谢大夫士之出闽产者既预相贺而又以贺公曰吾闽方失一贤牧又进一贤牧也又曰公之贤也而始得以自遂也予亦公同年故预闻之乃叹曰夫士起布衣官至二品领一藩之寄至是而极然寮佐之所咨听官属之所仰承士民之所倚赖以为命者惟贤而已苟非其人虽在其位犹将指而议之若未任而愿既得而幸有不能已者是孰强之然哉公官两曹阅二纪慎守勤莅始终一致殆养之素矣於是而施焉其志力所至可据以为效者亦可冀矣且官至布政则内而公卿台省皆发轫之地公虽歛退谦抑之不暇亦独知天下民士之望之无穷乎夫为天下言之则闽之地有不得专者是方忧其位之极而不徒以贺为也因以谂诸闽士以为如何

送南京国子祭酒谢公诗序

董子称王者以教化为大务盖天下之人才风俗皆於是关焉州庠党序多收并畜不能当百一之选选而出者大则科小则贡皆于国监乎教之而天下皆视以为式是国监者教化之原也祭酒虽不与政而政由以出非百司庶府分一职领一务者比必其人足以作人厉俗以成教化然後为称中世以後世每视为闲官漫不加意而为之者亦或不知所以为重天下固未尝无美才善俗顾未必出於薰陶作育之间治之不古若无惑矣或以为名籍所隶格令所及人多而日寡虽有善者宜无所用其力夫所谓教必躬行实践不专在乎言语文字之粗若讲授稽核不过诸博士职而整肃惩戒之具一监丞足矣亦恶以祭酒为哉国朝肇置监学宋公讷创制立法为圣祖所知着之勅谕载在史册非後生晚进所得而测也在英宗若李公时勉清直不阿恩义所激士或以身代难不为避陈公敬宗严重有体士之裹粮负笈由北方而南学者亦或有之其他名师硕士踵高躅而延余光者盖亦多矣比南监告阙吏部简于馆局谋于台阁以请于朝得黄岩谢公鸣治公在翰林历编修侍讲二十有七年病谢家居者三之一及以史事被召书将成而有是命於是朝野交贺称为得人无异辞焉盖公之学必本六籍动必循轨度虽藏修退学违远功利未尝不以人才风俗为意其取诸身而见诸所为教者可知已圣天子建极之初谒庙幸学示所尚于天下其所以奬恬厉直于教化本原之地者于公之升岂不足以窥圣治於万一哉今日之命非为公贺殆将为世道庆也然则仰承休命远驾前哲上进于昔之人跻国家教化於隆古之盛公之行宁不思所以为天下重哉诸老先生而下以翰林故事皆赋诗赠之谓某为同年进士命为序其事如此

陆孝子诗序

有传金陵陆孝子事者国子生仁甫之子凤其母叶病否甚凤忧惧莫知所出间隐几夜卧梦一老翁谓之曰非人肉不可愈凤异其言翼日焚香吁天置刀盌上忽跃然有声乃手制左臂肉一脔为?以进母食而甘之否浸愈旬日而差昔予南行馆仁甫时尚未有子闻其子之孝心喜且异之未几仁甫以贡上礼部诘之得其事加详诸卿士闻者多为赋诗不踰月而成卷嗟乎刲股之事昔人论之详矣大抵善之者谓以身报德为孝疑之者谓毁体轻生为非孝予则以为当原其心苟其心诚且迫譬之捄焚拯溺宁赴汤蹈火以求益于事不得与以死伤生者比君子於此固当有取焉且天下之语谇色忤食稻衣锦者何限不彼之责而责此无亦自比于不孝设淫辞而助之攻乎故鄠人之对说者以为非韩昌黎所作或曰彼见其时习而成俗故矫而为之辞其言圣人所未先为不可以立法垂训则虽非韩出亦理之不可易者也顾为天下计者不必使人皆有是行而愿人之皆有是心苟有是心扩而行之无所往而不为孝也此诗之所以作也若神异之迹不必深求然揆之动天地感鬼神之义亦有不可得而诬者凤之祖庭玉君履善贻福而仁甫绩学弗试犹有待于後今则有美才至性若凤也者天宁不谅其心佑助其身以成其孝之大哉诗称是事虽不必据以为训而亦足以为事之证也姑为采其义而并序之

夀舅氏参将刘公七十诗序

我舅氏刘公自甘肃参将请老归京师越五年当弘治癸丑夀七十渥顔皤发如初归日而若又过之至当筵对客论兵老壮地势险易夷狄之情伪历历如指掌竟日夕不少倦盖其同里而居同时而仕并峙而俱存者十不能一见也当公为参将承制握兵柄上埒元帅下统羣属攻守操纵无所不得志乃幡然思归有留之者则曰吾承世职为羽林一千户南北征伐触寒暑冒矢石取尺功寸级至都指挥同知官累二品岁禄数百石不为不足矣身在天西南去家万里重阙险道车敝马惫而不得至不及身之强力挈家东归为菟裘之图以终吾年他尚何俟乎既至买屋城东北隅析诸子各占一第有劝止之者则又曰吾五子七孙少长不一聚则相恃以逸散则各奋以勤旦夕之爱固不若终身计也此二事皆公所藉以有今日且将引于无穷焉昔班定远立功西域乃上疏乞入玉关遂还东都陆太中既得免解使装分五子为生产常乘安车驷马从宾客往过十日而更二人者皆以夀称书之史册为後来故事公功成勇退无纤发系恋意而又?忧远计安其家以及其子孙其近之与且人之志气多以蚤暮为强弱精明优裕愈老愈壮如公者虽无意乎南越之使而任尚之戒犹可为後生法颂功祝夀固君子所不能已也公子雄代为羽林指挥使唯准雉集孙格皆被恩例赐冠服将以公七十初度拜夀于堂东阳念先学士公丝萝之好先宜人桮棬之泽无以为报德地敢不率妇子执觞祝百千岁夀於几席间哉大夫士能歌颂者多赋而相之凡若千什东阳谨再拜为献并书于其首

可闲堂诗序

有称可闲翁者华亭顾君良玉居城西瑁湖之南自厥考遗善翁授简任事以髫丱应门户晨夕劬勩不遗余力生业既给有丈夫子三人孙四人今年五十有八矣而伯子清领乡解连得进士为庶吉士与君友者皆羡而谓曰君之志遂矣其亦可以闲矣因称为可闲翁君亦以名其堂且自号云君仲子慎上京师以告清清之反同游翰林者皆慕君为人又喜其得嘉号也相率为可闲之诗以质于予予惟人之志气必有所用亦必为之节而後可恒礼曰老而传端木叔气干将衰弃其家事郑事成告子以老归以家政闲居以安性于史称之故士大夫委质于朝苟非系安危关休戚者尚以时致政而去况于家乎今见金旦攫执筹夜计虽有子孙不能自逸曾马少游向子平之不逮亦何恠乎勇退之难也君年近指使气干疆力未可以言老而孤超远脱无迟徊系累意其识见之所到志趣之所寄盖加乎人一等矣使君家未裕而遽自求逸固不克成干父之誉非其子之才服王事承世业引于不坠则虽欲栖迟而处偃仰而乐奚可矣且於君之可闲而知有未可以言逸者出必有陈力输悃之勤居必有几杖之选车牛之服乃兄以代终而成业臣之於君犹子之於父也然则爱之以劳亦独非遗以安哉清以奇才脱頴塲屋声动馆阁间方有事乎世用而仲季之养亦有资焉君当是时优游伴奂居山林之高而咏国家之盛天下之乐殆无以相易者矣彼羡与慕者虽其居之不同而情恶有弗同者哉予以文字知清又相与周旋铅椠之事而规厉期待有大乎此者为取是诗而序之诗作于弘治癸丑冬十二月计以明年春正月二十六日及君初度寓慎归与季子勤延夀则不专祝颂而义亦备矣

送体斋傅先生省墓诗序

体斋傅先生之省墓天子眷其诚曹省羡其才儒绅墨士歌其盛而友朋兄弟之私不与焉盖先生在宪宗朝举进士入翰林历检讨修撰谕德掌司经事二十年不敢归耿耿之怀将发复止及一更化以来进侍日讲分纂先朝实録寅入未出寝食不暇又四五年累迁至太常卿兼侍读学士进掌翰林事惟时书既奏功讲事亦暂辍及上疏请告归省其先公坟墓于乡言累数百意甚恳天子崇古好儒方隆听纳而敦尚孝理重遂其情乃命有司给驿传亟令还任且赐金币为道里费其视具寮常制限年而後许勘实而後覆一切付诸有司之手而朝廷若不与焉者异矣於是公卿以下咸谓先生为主司精鉴择能得贤俊为讲官敷对明畅能陈说仁义以开圣聪益治化为史臣笔削严谨能阐功德诛奸谀以昭示来世成一代之典其文学足以华邦国论议足以禆政事亦非常材恒品近之不为益远之不为损者所能髣髴也故凡操觚秉翰者多发为长歌演为巨篇言去留则有皇华杕杜之兴论遇合则有凤凰梧桐之比至于友声神听举德补缺以相赠遗相劝戒其为赋益详焉用诸乡闾播诸天下信一时之盛也今之所谓饯赠者未始不托於文章歌咏之际先生之所谓赠亦尝有若是其盛乎哉东阳少且劣获以名姓从先生後自科第官署及凡职务无一不同晨朝夕燕日相游处亦未始有时月之间德义之所薰肝胆之所照情意之所渐浃不啻非所谓东西南北之人而止既与馆阁诸先生赋之及先生之弟中书舍人曰会以画图请又赋焉然犹有不可已者故於曹署台谏诸君发之因得以尽其详如此云

送傅工部曰会督税荆州序

朝廷之制财用商贾之税分领于户工二部户主财糓工主材木材木出于东南其务虽简而利亦饶出川蜀者税于荆州出徽歙者税于芜湖皆置局设吏以司出纳第吏卑而弊积乃檄部属一人分司而税踰年而代所以示专也及其既久责愈专而事愈难此其故何哉盖国所以理民而亦有取给于民者低昂盈缩交送于铢两寸尺之间不在于此则在于彼欲两全之而卒不可得今材木之产有限而工役之费无穷故虽月累地积而行商之嬴息未闻岁计籍报而有司之出纳不备下上之际不惟不相济而又若有相病者何恠乎其难也夫在易之卦损下益上谓之损损上益下谓之益语有之百姓足君孰与不足百姓不足君孰与足於此二者酌而处之则宁少羡余之利而不可使商贾有失业之憾宁负稽缓之咎而不可使朝廷受厚歛之名此实设官分职之本意而所好之善常寓于所令之中者也若偏见私意如函矢之不相谋旁观坐视如秦越之不相恤亦何贵乎责之专如此哉然犹有甚者苟渔猎之巧归于权势之家狗鼠之奸入于吏胥之手则其为弊宁不益甚矣乎故以税事为简且易而不加之意非通於政者也新喻傅君曰会为工部都水员外郎出督荆州之税有难色焉或者谓曰会为进士以文学继家业为中书以词翰名侍从其於财糓经理之细非惟其所不习且不屑焉其所为难者殆以此也及过而别予论及兹事言累数百不休盖曰会博涉史籍历居曹署饫经乎山川道路之远财货出纳之弊盘结乎胸中欲一剸理之而虑未有以遂其志也予固知曰会之贤有出乎流俗者不必如或者之所谓而止也且天下之税皆出于民商者四民之一耳使凡司税者皆知国用之不可阙而不敢亏知民力之不可穷而不敢竭至于不得已而处则权其缓急而不妄行以逆施又推而至于天下之政皆然其於治也不难矣曰会之行予安得不有所感哉曰会之伯兄体斋先生予知己友也故曰会於予必尽其辞而予於其同乡大夫士之请亦不能已於赠云

送吏部侍郎周先生使秦诗序

吏部右侍郎太原周先生有秦府郡王妃册封之命翰林旧寮咸以为秉嘉礼封长藩出首曹而称正使关於朝廷天下甚重相与赋为歌诗以送旌节而东阳获接先生最久乃得而序之国朝册封之制凡衆子皆为王王之衆子皆为郡王而其元配皆为妃降制之日天子衮冕御正殿百官朝服以侍是之谓嘉礼高皇帝封子二十余人秦在晋上文皇帝所兄视者故封在大国形胜物产天下莫加焉是之谓长藩凡遣使武具勳戚文具卿佐以俟简命文臣之中部属官比吏以下各一人又必有侍从郎署以为之贰节必躬捧班必前拜燕必先坐是之谓首曹谓正使而先生兼得预之岂非天下之具美哉古之所谓使必其辞令行操皆足以不辱然後为贤春秋战国尤此焉重今天下一家九族一体分藩胙土者皆秉鲁从周麟趾之化采苹之教治于远迩为之使者虽有子产之辩晏婴之智无所用之先生硕学清操卓为名流其在翰林劝讲经幄惓惓以孝弟为说载笔史局分掌礼馆朝廷大典式多其所书及佐礼部封册贺庆之事又其手出此既试而已效者自足以宣德意陈典章繇是以往非特所谓不辱君命者而言语仪度殆不必论也且先生之少亲迎于陕韩侯之蹶里在焉太原乃其先尚书庄懿公岳降之地先生及其子弟发解之乡宗族耆壮尚林林其盛使节所至风声所动荣显不足论其所以敦孝兴义为天下观者盖亦多矣若察州县以衡监天下之才诹闾阎以黼黻庙堂之治皆使之所有事而远游之篇登高之赋取之乎山川风物之胜者则先生之余亦岂惜为诸公和哉

倪文僖公集序

文一也而所施异地故体裁亦随之馆阁之文铺典章禆道化其体盖典则正大明而不晦达而不滞而惟适於用山林之文尚志节远声利其体则清耸奇峻涤陈薙定以成一家之论二者固皆天下所不可无而要其极有不能合 者故君子观人之文不必识其面闻其论议亲见其所施为而其器识材用之称乎此或宜乎彼断断乎其可别已是虽殊世异代操吾说以求之无所不得矧耳目所接风声义槩之在天下方盛而不可泯者哉东陈辱青谿倪先生舜咨为同年交最深获见其先文僖公乐与天下士诵公所为文旧矣公居南京有火厄手掇旧稿数帙以出青谿复力检得之虽颇散佚尚多不能尽録公既没青谿乃取公所自编订者为三十二卷刻梓以传东阳始得而备见之作而叹曰我国朝扫除荒乱奄有六合光岳之气全得于天自高皇时宋学士景濓诸公首任制作而犹未得位文皇更化杨文贞诸公函起而振之天下之休养涵育以暨英庙之初富庶之效可谓极盛矣而刘文安诸公出焉逮于宪庙其用犹未已也时则有若文僖公相与先後扬厉其名大着其在景泰间应制赋诗中官常立俟以进自余碑板金石之文云涌川溢沛不可御尝奉使朝鲜即席命笔畧不构思国人皆缩颈吐舌骇叹不能已及归梓其作为编至于今存焉盖公之雄才絶识学充其身而形之乎言典正明达卓然馆阁之体非岩栖宂处者所能到也故虽中历巇险晩登通要不得尽见于用而其於典章道化关一代之盛以为後观者如此岂非不朽之事哉昔孙盛作晋春秋传之外国後有购者於辽东得之宋孙甫作唐书甚自珍惜尝火後归问其书他不复顾斯文出处与此正同然二氏之书卒不见于世者谓其子孙不足以继之也公修英庙实録未及终青谿继入翰林以成事告校诸前代其班马氏之风乎且青谿为学士为礼部侍郎尚书趾美承阀当代所仅见行业之着其於公益有光焉後世称江东倪氏之盛者殆不独文之为重而文其徵也是固不可以不传已公讳谦字克让学者称为静存先生已未进士及第官至南京礼部尚书致仕卒赠太子少保文僖其赐諡也文有玉堂稿百卷上谷稿八卷归田稿十二卷南宫稿二十卷通为卷百七十则裒为家集青谿与其弟工部主事阜覃共藏之而辽海编别行于世云

双瑞诗序

太子太傅户部尚书兼武英殿大学士宜兴徐公为少詹事兼侍讲学士时以太夫人丧庐墓于瑞云山侧朝夕号恸悲不能胜乃有二白鸠栖陇树未几复有二白鴈游洑溪之上徊翔哀鸣若感若慕累数月不去乡人异之今少詹事陆君亷伯目为双瑞流闻缙绅能诗赋者皆与有作久而益富比得而尽观之窃惟人之身与天地同体故心正气顺感而成祥小者关一家大者系天下不可诬也若鸠鴈之色以白为奇其数皆偶人奇一物并集驯久而不去其奇尤甚古称禽鸟得气之先而孝为行之首感召符合岂偶然之故哉公气和德粋文足以华国量足以容物固天地所储育为天下用而纯诚至孝又足以格高明动幽远丰功伟烈於此有徵焉盖自还朝以来历礼曹阶选部荐着勳绩至入内阁在天子左右操造化之柄以对时育物二十年间功泽所被和气所召将使箫韶之凤仪于虞廷越裳之雉贡于周郊所谓家国一机心孝同理益于是乎验矣夫徐宪之白鸠以孝称张九龄并以忠着其为应固有小大而公瑞实倍之移忠之孝固一代所具瞻者也况晚生後学蒙陶铸之德得於观感之余者其可不攘袂开口为天下先哉弘治癸丑进士之为庶吉士者二十人各拟为诗篇成而未敢献间以质予予方奉命领教事谕之曰凡朝廷所造就诸老先生所教育者惟忠与孝也体诸身形之言取之乎绳辙模范之间固而辈所得为者又何让乃序诸卷端以遗公之子元楷辈请相与藏之而公亦不得而与云

怀麓堂集卷二十九







卷三十

钦定四库全书

怀麓堂集卷三十

明　李东阳　撰

文稿十

记

游西山记

西山自太行聨亘起伏数百里东入於海而都城中受其朝灵秀之所会屹为层峯滙为西湖湖方十余里有山趾其涯曰瓮山其寺曰圆静寺左田右湖近山之境於是始胜又三里为功德寺洪波衍其东幽林出其南路尽丛薄始达於野乃有玉泉出於山喷薄转激散为谿池池上有亭宣庙巡幸所驻跸处也又一里为华严寺有洞三其南为吕公洞一窍深黑投之石有水声数步不可下竟莫有穷之者又二十里为香山楼宇堂殿与石高下其絶顶胜瓮山其泉胜玉泉又二十里为平坡寺俗所谓大小青龙居之迥絶孤僻其胜始极而山之大观备矣成化庚寅四月之望刑部郎中陆君孟昭与客十人游之晨至于功德寺有寇生者亦载酒从劝客数行僧食客蔬食已复上马南至于玉泉求觞斚不得又不可掬饮相顾爽然良久方别道取饁者瓦桮还饮之又南至于华严有俗客数辈不顾径去又西南至于香山坐而乐之曰美哉山乎而不得在西湖之旁造物者亦有遗技乎或曰其将靳於是或曰物固然尔造物者何容心哉因相与大笑望平坡远弗至乃循故道归过瓮山登之孟昭复大飨客饭仆刍马日昃乃返进士奚元启预号于衆曰至一所须一诗成不者且省罚罚依桃李园故事然竟无罚者孟昭曰维西山实胜都邑不可阙好事者之迹然官有守士有习不得岩探窟到于旬月之顷取适而止无留心于兹盖有合于弛张之义者不可以不记乃起揖客请授简于执笔者

惺惺斋记

圣人之道邈乎不易入也其入必以敬敬岂易言哉谢上蔡常惺惺法盖其近者也夫惺惺者欲人不死其心心不死则可以入道矣夫心本虚灵而理斯具而事斯应其具无不善应无不可寔同厥初既而贸贸焉昧昧焉如醉之湎如梦之魇如疾之眩颠倒错逆罔知其极者其心死也于死不死之间不能以髪故古之圣人有盘之铭丹书之戒以警其心惧其死于一髪也不死则圣死则狂一发之生死甚微而圣狂之相去远甚人可以不常惺惺乎予之志於道久矣恒内顾曰吾存也一不善焉行也一不可焉吾何为者于时盖翻然而兴泠然而省湎者若涤而醒魇者若警而悟疾者若药而释有人之所不与知者吾之心固不死也及其因于所应而守之不力则不能无湎而魇而眩而不自知者此予之所病也呜呼予其有感于惺惺之言夫有以名斋者泰和陈处士善敬甫其子给事中鹤请记于予予曰处士之志予同也其顾者省病者惧也然亦有与予异者处士隐者也其於事不多接或者其无所扩之也呜呼惟理无所不存惟事亦然固有所当为者也其不得为者固其所得知也者董五经者近乎知矣然不能扩其心于万变或与予之所谓知者不同苟不能扩其心而局于小明也而曰我惺惺我惺惺则禅者亦惺惺也其於道益远矣吁其诚可惧也夫其重有所感也夫

半村记

半村汤原静居于苏之枫桥桥东距州城数里许?相比至是而极极则为平田方湖曼衍暎带弥望无际而其居适当其交因自号曰半村半村昔尝游尚书曦顔杨公之门工琴解诗旁及医术用是往来江湖淮泗间而极于京师雅好文事凡名大夫士鲜不识者予曩见于奚进士元启家其於元启盖中表之?也元启卒其孤不能举半村为治後事殚财与力予谓其好义者心爱重之既又因刑部主事顾天锡来诣予请记其所谓半村者去年予南经苏夜泊桥下忆张继题诗处徘徊久之时半村又客于外求其居不可得也既还京师宿负未释半村以诗来者再足及门者多至不可数予甚愧之癸已之夏持卷告别予不得置也笑而问曰夫仕与隐殊涂而异尚二者不惟不能合或据其地以相訾謷故击磬之音昔人所惑招隐之诗後世反之其势然也人有在吏为隐居山中以宰相称者是将安所取衷哉子之居村郭之交也出则为士为官处则为农为圃有所慕斯进之矣有所歛斯晦之矣今子以半村自名而不着其志将为河内之老自处于可否之间乎将为漆园之吏置其身于才不才之间乎不然则将用则行舍则藏所谓学顔氏之所学如吾徒者乎半村怃然作曰噫澂将去矣书予言以遗之

氷玉斋记

泰和罗先生明仲尝作氷玉之斋其名寔因其曾大父德安府君君平生以清白着东里传称其有氷玉操者也明仲少有志於古孔孟之学近慕先世之贤乃摹濓溪明道伊川横渠涑水康节晦庵像于图别録前人所为七贤行实于帙掲之于斋而名之曰氷玉每仰而思曰不如是不足为此祖之孙况古人乎斋既成以告其友李东阳者使为记予乃言曰天下之德莫大乎无妄德而无妄可以言至矣夫氷淆于水则离玉间于石则疵寒煖不相入瑕瑜不相掩故中贞而外洁凝聚为形质而发越为光辉今持玉以示人虽奴隶知其为至宝持氷以示人虽婴孺亦知其为寒彼所谓氷与玉者亦将受之而无愧此无妄之至也君子之学积中而盎外蕴之为道德发之为文章措之为事业皆明对天地幽通鬼神仰质前圣俯俟来哲中无留情外无腼顔纵不能无疑于一人而必信于天下纵不能无疑於当时而必信于後世彼小人者掩覆藏匿惟恐其不深铺张夸耀惟恐其不彰及其计穷智极几微仓卒之际盖有頳面泚颡而不能自已者故可以欺天下而不能欺吾之一心可肆意於四海之外而不能自安於闺庭之内故人能无疑於婴孺奴隶而自免于頳与泚也则可以言至矣书称惟几易赞退藏于密孔氏之徒皆称慎独自古圣贤未有舍此以有成者氷玉之义其尽于是乎若明仲者雄谈博辩而人不以为狂高志远虑而人不以为迂孤履危行而人不以为异自是以往精义以约之定力以持之何所不至哉虽然中人之志苟有所感激或可当大事处大难而精粗外内终始不变者虽圣贤亦以为难故君子贵乎重且远也故以明仲为有余力而易焉者吾不敢也予辱从明仲久所恃以为氷玉者甚至凡予所执论固皆其绪余而於其名斋重有感焉盖学必有所入而後成然非相与警策砥砺之或至于委靡沉溺而不自觉此明仲之名斋与予之记皆不可阙也请书于其斋与同志者共览焉

听雨亭记

静观子既辟北轩作亭其南缀于後堂之桷其高可仰也亭之前襍植羣卉而性独爱荷置二盆池种者常满尤爱雨雨至衆叶交错有声浪浪然徐疾疏密若中节会静观子闲居独坐或酒醒梦觉凭几而听之其心冥然以思萧然以游若居舟中若临水涯不知天壤间尘鞅之累为何物也因自题曰听雨亭客有过者问之曰天下之物有声者皆可听何子听之专也静观子曰夫声物皆有之然其矫揉而为之者弗贵其为声也今夫风雷雨雪禽虫草木皆自然而成声吾则适之然取之也无穷遭之也不恒以不恒之遭应无穷之取虽日仆仆且不给吾何适于听故吾於所遭者取之其所弗遭遭焉而不吾适者吾弗暇也客曰夫雨人固知听之荷之为物其华可玩其馨则可臭也今子必尽舍之舍之而取其声敢问何择静观子曰人在目为视在耳为听在鼻为臭皆殊遭而异用以其所用应其所遭苟不为之节其为烦且困抑甚焉故君以适吾听而已安能效人之目以为视效人之鼻以为鼻哉客曰视听与臭均也今子以静观自名而顾动於听吾恐子之目太逸而耳似劳其何以均之静观子曰君子有主乎其中无累乎其外故恒以物适情而不以情狥物是吾之静未始废观而听亦未尝劳也客爽然自失曰善哉子之听也可以观德矣予不佞不能为臧三耳之辩今当登子之亭玩其华采其馨且食其实子如不暇则愿以假我静观子不能拒乃笑而许之因书于亭壁以为记静观子吴姓字汝贤翰林修撰莆人也

守贞堂记

守贞堂者安福张敷贤氏所作也敷贤之先处士渊洌娶于吴数年而疾疾且革属敷贤于吴曰我病且死乃不终殄于天幸今有孤焉我即死汝其无爱一日之力以为我张氏保此孤也吴泣曰天矜君而予之孤其将有成乎君之言实与孤俱存吾何敢死之惟终身焉夙夜是图君无患焉处士卒吴竭力治葬葬既躬绩织以食其孤及敷贤壮娶而生子吴犹未衰盖二十有二年于今矣敷贤念母之德辄流涕曰某不幸不及父事赖母而後行??昵昵以至于有今日有妇与子以永宗祀幸不於先君之遗业是坠皆母之德天之报也乃作堂奉母而居名之曰守贞以识不忘既又曰吾能识母之德不能使暴于天下无以称为子谋于其从兄乡贡士公美公美以其言告其兄车驾郎中公实以请於子曰愿有记予叹曰鸣呼人疾痛愁思必呼天其悃愊哀恳有不容伪者然此非足以动天也惟守之以正则天必应之坤之六三曰贞曰有终妇代夫终正也丧夫之道非死则守之观吴孺人非不能死即死无所益乃能勤苦淬砺历寒暑饥馑之变其难奚啻百死卒终先君之志成其子之身若孺人之言则哀且诚矣其守则可谓贞矣天之为报昭乎在此繇是以迓祉廷作垂休于後之人宁有既也乎若孺人者表之以为世则可也予与公实同举进士入翰林甚厚其所居地与予茶陵比堪甚迩且亲故知其家世甚许公实之先御史公实死国事今又有贞母者出乎其族何其多贤也予又闻孺人实学士与俭先生从女礼义之教固於是乎在因并记之以告其後之人

东庄记

苏之地多水葑门之内吴翁之东庄在焉菱濠滙其东西溪带其西两港旁达皆可舟而至也由凳桥而入则为稻畦折而南为果林又南西为菜圃又东为振衣冈又南为鹤峒由艇子浜而入则为麦丘由竹田而入则为折桂桥区分络贯其广六十畮而作堂其中曰续古之堂庵曰拙修之庵轩曰耕息之轩又作亭于桃花池曰知乐之亭亭成而庄之事始备总名之曰东庄因自号东庄翁庄之为吴氏居数世矣由元季逮于国初隣之死徙者什八九而吴岿然独存翁少丧其先君子徙而西既乃重念先业不敢废岁拓时葺谨其封濬课其耕艺而时作息焉翁仲子原博以状元及第入翰林为修撰获以其官封翁朝士与修撰君游者闻翁贤多为东庄之诗诗成而庄之名益着修撰君以谓予曰幸君子之识之也夫人之业未有不勤成而侈废者翁之为东庄也承往敝而修之恳悃劬瘁历数十年然後备亦既艰矣而翁又遵道畏法虽处富贵泊然与韦布者类则所以保其业者岂苟然哉易曰干父之虫有子考无咎厉终吉由是观之翁之业虽百世可知也吾又闻翁积而能散衣寒食饿汲汲若不暇则兹庄也宁直以自乐为燕游而已今修撰君科甲重朝廷文章望天下爱民忧国恒存乎心而见乎眉睫则推翁之心以达之天下又岂直足以保其私业为兹庄山水之重而已邪然君子论家业之艰考世德之有归信文献之不可无者必自兹庄始作东庄记

祁阳县学重修记

古之论学者有三其上为道德其次则为事功又其次则为文章凡以为世道计者挟此以仕虽其所施不同然皆足以泽天下及後世其弊也则专事进取不知其所以仕乃或因而假之若刍狗然既有所得则委置不复顾而古之所谓学者荡乎无有矣论学之政者亦三其大则正伦理厚风俗其次或教其政事或课其辞艺皆能有所成就然必居之以馆舍养之以廪禄齐之以号令条格使有所系而悦其心有所据而致其力有所警动感发而成其业然後为可其弊也则修节目而弃本根或又茫然无所为坐视其委靡颓坠而莫之救则其为教亦蔑矣人必贤圣然後不待观而为善不待惩而不为恶今学校遍天下而贤圣不时出则学之不修岂非为教者之责哉泰和萧公自南京刑部主事为湖广按察佥事慨然以风纪为任成化甲午至永之祁阳覩其学舍敝陋集县官师儒而问焉曰兹学也肇宋历元复于国朝洪武之初盖百有余年于今矣公与吾徒二三子实任其责其无所与让乃命知县吴谦董厥事训导熊威佐之会籍程物而後从事伐木于林凿石于山取则于官丹垩髹采不赋而集工师役徒弗相而迈凡室以间计为明伦堂者七为书斋者各五为会讲之堂会馔之堂者皆如斋之数为号房者二十为库者若干凡门为灵星门为戟门为学门者各一凡费以银计者若干以谷计者又若干始以十一月某日终以十二月某日月一匝而成萧公乃临而观之则告于羣属曰学之政有废有兴政有本末事有先後顺理者为善治具举者为全功尔诸君其黾勉倡厉使尔政与兹学俱新也衆皆曰敢不夙夜惟公之命则又告于诸生曰仕不患无名患学之不成不患不能学患不知所以学尔诸生归而求之洗濯磨淬入圣贤之域庶几尔业与兹学其俱新也衆皆曰敢不夙夜图惟公之命退则相与议曰兹惟公之嘉志伟绩不可以无记於是教谕王冕具书牍训导杨玉上京师以请于予惟吾德侯之盛举隣邦之美政与诸君之有志乎教与学也皆可书已为之记而归之俾刻于学宫以诏于後之人公名祯字彦祥予同年进士也

绍兴府学乡射圃记

射艺类也君子之所不可阙故可以正心志可以习容体可以立德表行其道大矣宾主有分比耦有数终始有节胜有孙负有罚其仪着矣乡射则以习礼乐燕射则以通上下宾射则以接往来大射则以择士而与于祭而其制重矣降于後世国典不立学校之政不修故仪文散阙而其为道漫然莫之究其用之者不过战鬪争敓之资尔噫岂非职教化者之责哉我太祖高皇帝稽古建学令诸生以暇日习射其制甚密历岁既久名存实废比年知建昌府谢侯士元始用古礼行时制凡春秋朔望皆有射其後知苏州府丘侯齐继之提学御史戴君珊图下南畿诸学又继之成化乙未戴君之从兄琥自南京御史知绍兴府初政之暇寔倡兹礼遣诸生二人往习于苏既又与其寮佐蒋君谊辈参互考订无戾于古乃辟圃作堂于府学之後山隂会稽二县学皆会焉将事之日礼物咸备笙鼓翕绎降升有容诸生在位皆起肃兴让薰为至和怠者作肆者饬彬彬蔚蔚不知为礼之至于此也训导孙君先辈率诸生作而言曰惟侯克复古礼茂昭文教其功甚矣第侯着美政当显擢擢且去其势必弛弛则沮後恐隳前功某甚惧之若砻石勒图建于兹石为文以纪岁月庶几不坠图既成蒋君适以公事至京师则以诸君之意属予记古之论礼者有本与文文有因革损益时异而代不同然皆本乎心术基乎德行由是以教则薰陶革易不劳而化由是以学则涵濡浸渍入乎善而不自知其感动变化之机不容以发故不有关雎麟趾之意则周官之法度亦不能行也乡射之礼仪礼所载其文甚备戴侯博学雅操施于有政可谓知本矣由是持循蹈履以辅德成业以不负国家建学立教之意成贤侯之教者其责必有所在诸君勉乎哉苟徒仪文度数而不求其实则虽日执经史谈道义以为美观无益乎世也而况於射乎若秉彛好德人心所同有倡乎其前有和乎其後来者之弗继非诸君患也於是乎书

成斋记

刑科都给事中长洲陈君名瑄字玉汝自号曰成斋盖自诸生时已然及官京师所寓辄掲名于斋予顾而问曰何义也玉汝曰此某之字西铭之说也予曰有是哉夫所谓玉汝于成者贫贱忧戚之谓也今子登巍科为显官遭天子明圣谏行言听敷陈宣布之泽及乎天下名扬而志遂天下之事无所拂乎其中矣是恶待此而後成邪玉汝曰某蚤失怙家中艰黾勉就学学必穷日夜磨砥刻厉久而後有得焉生不慕富贵自叨官职以来惧我责之不易称展转刺促求分寸之益而不可得盖未尝一日安於心将念成之艰而卒思所以自玉之也予曰嗟乎成之义其大矣哉世之扬声振华者谓之成名举政事树勲业者谓之成功涵养培积得於心而不失者谓之成德其成也亦惟其志力所至以为等若身之有穷达荣辱吾所以成者不系焉故富贵福泽本天所以厚吾之生而贫贱忧戚乃所以玉我于成厚我者不为私成我者不为虐惟无愧其所厚而不负乎其成也斯可矣记曰玉不琢不成器人不学不知道成之义其固在兹乎传又谓成已将以成物乃性之德人之所有事也非功与名之谓也盖至是而成之道尽世之滥穷者每自弃于成君子之达亦未必不益乎身以为成物之资也所谓生忧患而死安乐盖为恒人言之者岂尽然哉予始得玉汝塲屋间如其人不止文字之懿及其律身奉职危思远计以大贤君子自鉴盖其成亦不于功名止也予固将相之有未可以谀言赠者因记于其斋诗有之他山之石可以攻玉予之言未必非斯斋之助也

春濡庵记

知衡州府徐君孚既谢事居黄岩始修墓事墓在县东三童乡凉棚山西原衡州之曾祖考提举讳某祖考讳某考赠蒲州知州讳某各以世葬而其兄某某皆祔焉衡州结庵为四楹去墓南数十步岁春秋率子姓合祭其中名之曰春濡庵成以书附吾同官谢君鸣治属予记其畧曰吾之为兹庵者凡以吾祖考也登兹庵而不可得覩春雨之濡秋霜之降怵惕凄怆其能已乎中邪然秋隂之歛而归者其鬼不可求春阳之发而伸者其神或可得而接吾之心有感焉此庵之所以名也鬼神之理塞乎天地而祖考之气通乎吾之身隂而歛阳而伸者浩乎其无间也然必有所自而感亦必有所在而待故君子七月戒三日斋或求诸阳或求诸隆祭之道也人之终体魄降而魂气升所谓发扬昭明焄蒿凄怆者神而已故隂微而阳着即其着而求之盖庶乎感之之易也若以神为阳阳专在春也而求之可乎且人子之於亲也终身而慕顾其感也有时其祭也有节亦岂特秋露春雨之间哉祭义曰大孝尊亲其次不辱其次能养死之祭生之养也是人子之报其亲者又岂特羶芗俎簋之间而止哉衡州举贤科牧大郡有政事才封秩命数延于先世不辱其亲矣又能敦典尽物慎名与义其亦不悖乎礼矣後之登兹庵而祭者非其子孙邪使狥名而忘义已愧於兹庵而况其亲邪衡州於墓次预营一竁为归全计盖亦孝之事也子孙之所当知也故并记之以告其後云

约斋记

应天府尹天台鲁公懋功少时其先都宪戒使常自检束以澹泊安静为事公拜而识之既壮成学举进士授吏科给事迁南京太仆少卿以至京尹出入中外几三十年怀念先训惧自放逸以陷于过名其居曰约斋间以告予曰幸为我记之以识不忘比予校文南畿公寔主聘荐周旋阅月寅恭如一日见其衣服舆乘不事华饰与之言藏衷先见而讷若不能出口及观所着堂壁记皆忧民为国检身奉职语知公非窃禄苟位者其名约也固宜乃言曰贤哉公之能约也夫约放之反也君子者必检身内必有所养外必有所制若规焉彠焉惟所在而莫敢或过故贵则恐至於侈富则恐至於骄乐则恐至於纵逸则恐至於惰非惟富贵逸乐然也虽贫且贱亦然才太高则锐必养之以晦意太广则疎必敛之以实功太盛则危必守之以谦言则不躁动则不迅惟约之守而不敢或肆如是则大可以至於道而小亦可以免过孔子曰以约失之者鲜矣故曾子守约孟子求放心程子所谓鞭辟近里着已者皆此道也然人之情多玩於久而官或怠於成故虽强制於旦夕已惰於持久之余素守於平居已逸於仓卒不备之际其虽如此若公之约宜尤有甚难者盖士起於窭贱幸而不为居养所移易则易以守世禄之家鲜礼灭义者虽古盛世亦不能无今先公官大臣都厚禄能以是训其子而公承藉优裕能以是承其父此今世之所寡闻而仅见者也而况持之於久而守之於成者又岂不甚难矣乎贤哉公之能约也公於是矍然起曰吾欲子之规予也而反予誉予曷敢以承然亦曷敢不勉使吾老而不愧於子之誉则於先公之训也无负耳矣请书之遂书以为约斋记

怀麓堂集卷三十







卷三十一

钦定四库全书

怀麓堂集卷三十一

明　李东阳　撰

文稿十一

记

华容县学重修记

岳州华容县学在县治南旧地苦水国朝洪武初始迁於北一里许基构宏丽久乃浸圯天顺间知县许杰尝修庙庭备祭器有意於学未逮也成化己亥湖广按察佥事李公文中行部至县询於知县鲍德暨教谕顔信训导习善知学久不治慨然曰吾事也吾不以烦民乃取赢於官得白金数百而命府知事吴正董其役凡门庑堂室以楹计者数十瓦甓木石髹采丹垩剔朽除秽易为坚完焕然大新观者改视闻者易听以为盛举於是县官师儒合而言曰李公之功吾徒曷敢忘惟刻石纪事昭於後世俾引而无穷者吾徒事也兵部郎中刘君时雍上京师以诸君意属予请为记予惟士之学将以为世用也然必养而後成故其平居穷理明义使中有定见而力足以守之於是出而应世酬物庶几不失其正盖必断於取舍得失之际然後不为利害生死所移易自易及难由恒达变涵养成就岂一朝一夕之故哉国家之养士知其不可易而成也故学校以居之师传以教之堂庑斋室之居廪给馔食之制课之以书史文艺之业肄之以祭祀饮射之礼申之以孝悌忠直亷耻之义日涵月泳使学成而德立然後禄而官之其勤且厚固如此士之庐居而馔食者念夫养我者之厚必畜德积学以称为士曰其无负兹馔与兹舍也於是出而有守与责则念夫爵我禄我者之重必致志竭力建功业以称为臣曰其无负此爵与此禄也苟羣趋旅逐以学宫为传舍则他日之出视科目将必若蹊径然一得志则弃不复顾求其以名检易贵富断为此而不为彼也亦难矣然则士之养於国者恶可不思所以自养哉华容文献地多奇才伟器登巍科名列卿者踵相属方圣天子渇贤图治贤有司又振而承之兴学明教亦进德修业之基也他日有以名行功业不为物夺卓然在天下使而乡之士不为虚名今日之举不为美观而吾之文不为虚言者非国家建学养士之意哉亦非吾李公及予之心哉公暨子同举进士以刑部员外郎出佐湖臬尝预立边功救荒除盗鉏强暴植柔懦有功吾民盖不独於学政为然故并书之

山隂陈氏祠堂记

监察御史陈君直夫葬父文林公于山隂时山隂故业荡尽僦居于杭暨复葬其母某孺人始卜地建屋为祠堂以祭考妣上及于高祖而下逮於所当祔买田数亩以共祭物岁时用考亭家礼及旁考诸书以修祭事盖其家生产阔畧而祭祀之礼未尝少阙服食疏俭仅足为寒暑朝夕而飨荐之物未尝不洁尝慨然曰此吾父之所欲为者也吾子孙不可以不知也乃走书京师属予文及服阕北上再命而南则以予文归而刻之石初直夫大父讳某从事浙藩为仇吏所案身既瘐死家亦尽破文林公方弱岁远戍交址至梧州归籍京师晚就义于南京以卒其心盖未尝一日忘山隂也及其没而返葬仇家怨吏皆澌尽灰灭无复存者而公闾里耀丘陇安孙子蕃盛有百世不揺之势则其游魂精气往来下上於松楸桑梓间者宁有时而既邪且公当交址之役宁知其不死于道路幸而不死亦当为文身之鬼及其归老京师可谓幸矣又孰知其优游容与卒返于所生之地以终其身以飨其子孙邪盖陈氏之复祀于此者以直夫故也直夫之归虽仕且显而身负俸薄其难已甚然而必至于此而後已者以其亲之志乎此也不如是不足以慰吾亲故苟吾力之所及者无不为也直夫贤乎哉今夫有堂焉以居有田焉以祭无难为之势而有可守之业为陈氏之子孙者亦易矣其或弗构弗获弗修而居弗职而祀可以为而不为者岂其子孙哉岂其祖考之所望者哉君子之为教必本诸身而先乎其亲直夫之所自尽可以教矣为子孙者亦可以观矣作陈氏祠堂记

南巡图记

吾湖南天下巨藩北按河南北东为南畿东连江西东南为广东西抵四川西南为贵州而西北为陕西疆境所接半天下地方数千里其间名山大泽如衡岳武当洞庭云梦为形胜之会其上则奇峰峻岭回滩激濑人迹不能及下则连山洪涛千叠百折其势若排云而降远则平原沃壤曼延映带茫然不絶盖天下之奇观备矣夫自有山川以来炎黄舜禹之迹殆无容议他如屈原之忠义龎德公之隐逸羊叔子之惠爱周公瑾陶士行之功烈周濓溪张南轩之道学李太白柳子厚苏子瞻之词赋遗宫故治荒台断址之所在高可仰深可遡清可挹喜可以慕而悲可以叹者皆於是乎见焉君子之至於是以广见闻恢积蓄宣达情抱无乎不可而况握符建节有民人社稷之寄得以施号令树勲业於其间哉华亭侯公公矩自刑部员外郎出佥湖广宪事郎中过君太璞奚君时享壮公兹行摭景之尤胜者绘为图厘为数十题与诸名能诗者赋诗为赠谓予湖人请记图左予家湖之东陬而生于京师盖尝历黄州观武昌望汉阳经岳州以至长沙吾藩之胜已畧具於胸中矣感时怀古或有所见而不得与高人奇士倾写万一今公往矣其亦有感於兹乎抑古之论巡行者听謡颂以审其哀乐纳市贾以观其好恶讯簿书以考其争讼览车服以等其奢俭省作业以察其趣舍以公之贤咨诹措置以周我邦邑必有其道声迹所及岂徙动山岳而扬波涛也若远游之文登高之赋皆公余事乃求之游观玩乐之间亦奚取乎兹图也哉

友爱堂记

临江之新淦铙为望族伯曰顺亨仲曰道亨者又饶氏之长而贤者也性友爱家食千指居恒共?子姓薰习虽羣从分处怡然如同胞焉道亨间请于兄曰家之幸不贰者以吾兄弟在也吾兄弟能之吾子孙或未必能也请有以昭德示训顺亨乃名其堂曰友爱之堂翰林编修刘君景元吉人也居既比郡又数所经地尝交于道亨知其事为详比同直史馆举以告予既乃请记其所谓友爱堂者夫孝友天性也父子兄弟天属也人之善皆性乎天而伦有疎戚行有先後必自属於天者始焉父子亲之至者也兄弟同出於父子故友与孝相因而不相远凡有兄弟者皆然芸童牧竖卉裳椎髻之民无不知兄弟之爱也及其天既丧则虽经生学士或不能之於此而不厚则亦无所不薄矣噫夫妇朋友皆人合於人伦差後然其厚者在夫妇则曰如兄如弟在朋友则曰四海之内皆兄弟也今於所谓兄弟者顾或疎之如涂人甚之如寇讐非特夫妇朋友之不若理欲之相远固若是甚哉予尝求其故矣人之所欲莫甚於袵席亦莫甚於货利家之为祸恒必由之京兆之由汝南之缪清河之乙皆以此起衅而其止也则或以理悔或以家教或以官训而後能上无明有司内无贤父兄狥欲忘理衅起而不能捄甘心而终身焉者盖亦多矣可胜道哉可胜叹哉予以为二者之弊有父兄所难言者故极论之为饶氏孙子戒友爱之泽将於是乎徵来者勉之

南山草亭记

天下之山以南称者不知其几也泗之盱眙有山焉南直县北枕淮在州之南故亦曰南山宋米元章有诗称为东南第一山并书三大字于石故又谓之第一山然南山之名固在也自汴水入淮涛浪冲激一泻千里而兹山实当其冲为景最胜邑人陈君德修居东北隅尝诛茅构亭适际山半以周览宇宙流观江湖凭几据榻则目回颈间有舟车杖屦旬日之所不能至盖兹山之尤胜者也予尝渡淮西望去旴眙为里尚数百不及见兹山登所谓草亭者然与君同甲第又同朝数闻君言且得其图观之虽不躬至而能言其胜也古之人其名与迹必托物藉地以传其居南山者汉有四皓晋有陶渊明唐则有卢藏用数人者之贤不肖固较然明也今所谓南山者同名而异地出处进退宜於此有择焉君起科第历曹省出牧州郡其途甚正羞捷径而不为者也出而当右文崇教求贤如不及之世是方输志効力之不暇又何嫚骂之避而矰缴之逃乎若渊明丁江左叔世假辞於折腰寄兴於采菊见山之外始出终处亦非果於忘世而君遽效之亦弗类矣乎盖仕之有止犹行之必有归寐之必有寤也君子知仕之道则必知止之义故虽融显向进之身为预为歛退可据之地示不为贪冒计也以君之贤得志行义功成而退岂不绰然有余裕於兹乎若退之赞酭之诗摩诘看云之兴固暮年余事未足为兹亭重也君在金华有善政吾之言当於是乎徵故为君记之

海月庵记

鹿塲吴先生居城东辟地北隣得萧履庵旧圃堂于西北堂东荣隟地可丈许为庵东乡尽圃之趣而未有名也方与客夜游见明月出东海缘空而上启扉眺之则轩窗几席之际皆月也乃名其庵曰海月客曰夫海月之所出也月出海而行于天下其光则有形者所同受也是海且不得专而况庵乎先生曰吾尝观乎月月之光行不择乎地施不择乎物方其在吾庵也犹其在海也海则海庵则庵随所在而系之名是故海月者天下称之矣且吾尝观乎海盖惟海之大可以槩月之光天下之物莫加焉吾得月之光而槩乎吾心则吾之在吾庵也犹吾之在海也由是言之则自吾之圃以及轩窗几席皆可以系乎月而独吾庵乎使吾之心不异乎月则吾庵之受之也无愧色矣客曰善乃相与赋海月庵诗遂定名云

衡州府学重修记

衡之学旧在石鼔山宋开庆间毁于兵徙今金鳌寺地元至正间学正吴刚中辈售城西南宋李肯斋故宅建庙及学复毁于兵国朝洪武三年知衡州府高从训训导杜文德辈于庙後建明伦堂进德正心诚意明善四斋久且坏成化八年知府徐君孚病其湫隘乃与郡人给事中刘君昊及训导黎文刘翬谋徙于旁左隙地四十余丈盖是学凡四徙而地益善中南乡为堂五间崇二丈六尺前为露台方八丈崇五尺左右为四斋各三间如堂之乡而名皆仍其旧堂後为亭名曰光霁又後为馔堂三间曰养源外为大门及仪门以间计者各三易灵星门柱以石其崇三丈会徐君以疾归未毕也十三年光山何君来知府事益修拓之以教授刘庆训导李实王重检校龎抡董其事徙其门乡囘鴈峯挹东洲桃浪诸水绘堂斋门庑皆用五采庙後建尊经阁为间五崇三丈有奇阁之隙为官廨五区各九间斋之两翼为号房以间计者四十为崇各文有六尺而楼其上学之前衢建绰楔四左曰文逵右曰文庙其外曰宾贤曰毓秀越二年乃成盖是学历二守而功益盛前此未尝有也学生朱奇贡京师教授君寓书於予请纪成事予闻而叹曰古之人蓬户以为儒陋巷以为贤待教而兴者谓之凡民待声色而喻者谓之中人其学之笃有如此者今官居而廪食董以有司诲以儒官岁试月课礼劝而朴罚数者亦详且劳矣而士往往惰于学岂古今人固若是远哉抑所以教之者异也夫使数者之政一有阙虽古之人不足以为教独其所为教有不专恃乎此盖必申孝悌敦忠信又必自其身推之官郡县则端行操职师傅则崇德艺清源而正表则得于观感者不患其不古若而况有惩劝匡辅之政翼而行之邪自法律书簿之政行学校之具亦弛不治身教之义盖无复论矣上之不教而专责乎士岂不难哉然为士而不自奋于古之人姑以云有待乎上亦士之耻也何君干力有惠政其在学校尤极致意而教授君辈亦惓惓不置其教可推而识也为之士者固将踊跃振迅争先进之为快而况好学慕义出乎天性如衡人者哉予隣郡人且君同年进士嘉君之绩喜诸乡士之且有成也作衡州府学重修记君名珣字廷瑞起家南京户部主事迁员外郎陟今官

江都县学科贡题名记

江都於扬为属邑旧文献地也自国朝洪武初建学置师设科举岁贡之法茅拔而进者时不乏人山隂董君豫来宰是邑政事之暇着贤书稽宦牒得科贡之士若干人曰此而弗识无以示後学乃彚次其名刻石学宫之庭石既成则驰书京师请予记夫名有贵贱有贤不肖贵与贱为虚称贤与不肖为定论故君子不以穷达得失为计而疾不称不畏无闻殆以是耳盖自公卿大夫以及士农工贾皆有名其始隶于版籍甚微也升于庠陟于国学其名始有以别于人人及学于乡选于礼部皆録名于梓以传进士其最着者故録其家世邑里加详又题名刻石树之国学皆令典所不可阙者而其名籍所在若府州县者又私与题其名于学宫则国学之遗意有司者之事也夫使士之名于此者大足以传天下而小足以传之一乡不亦荣甚矣乎及其名载宦籍功施而事见司铨核者岁考秩计执公论者从旁而议之某亷某秽某勤某惰皆判不可揜而凡官职之小大不与焉殁而传于史册或有奸宄贪浊者人得指其名而斥之其或免乎是而庸庸碌碌泯没而无闻者又不知其几也其忠孝贞洁卓然称为名臣铭鼎彛书竹帛历万世而不朽者於是始得为真名而所谓崇卑贵贱皆泯焉不复论矣然则为士者其可以此自恃乎哉江都之士由科贡而升者或居侍从或居风宪以至于州县学校之官其以政绩着者盖多矣今考诸鼎彛史册之间亦尝有其人乎後进之士仰遗风慕余光志感行励必有勃然於此者亦今日之名启之也若羡荣慕贵狥虚称而忘实用则兹名也适足以为訾议之资石恶足恃哉董君以进士出宰有政誉尤注意学校此其余绪也

敦本堂记

敦本堂者吾友职方郎中刘君时雍所作也刘氏宋南渡时有都统制讳宝者从岳武穆平湖南武穆死弃官隐华容华容之刘氏自都统始由都统传六世至天泽天泽有弟天浩为元兵所掠後得诸京兆以归以次子元辅後之已而天浩亦生子元英子孙世继於是天浩之後益盛而天泽之再传顾絶由元辅三传为赠御史居敬四传为按察副使广居始以本宗还系天泽之谱而於天浩之宗犹惓惓终身焉职方御史之孙按察之子也盖尝推明先志以为二祖皆始自都统礼於始祖有墓祭之义而都统墓久弗识谱传在故宅後数步许乃即其地为堂每岁春秋之仲与凡为刘氏者望都统之墓祭于堂而二祖之子孙皆在焉祭毕而燕以世次叙坐立令子弟读家规讲古今善恶成败以垂戒之乃名其堂曰敦本属予记以示于祭与燕者礼曰人本乎祖又曰尊祖故敬宗敬宗故收族凡此者情之所自致者也然服穷於五世祀止於四代而墓归於一生人之情盖有不但已者而礼寔制之君子使礼足以达情而情不至於害礼斯可矣天泽之以次子继其弟礼也御史按察以所後之有继继絶於所生者亦礼也二祖不可并祭又祧而不及祭则生我者之恩与我後者之义不得以兼尽而二祖之子孙将益离矣於是有不得已焉与其无据而祭于家孰若有所据而祭於墓与其离於二而偏孰若统於一而备则都统之墓祭亦礼也求其墓而不得则於其近者求之堂而不庙时举而不?非礼之以义起者乎夫知都统之为始祖则二祖之子孙与凡为刘氏者皆知出於一本而不容以不合由是言之则刘氏之裔虽分为数支衍为几世散为百千指无害其为同也而况二祖之後乎君子谓斯堂设而尊祖之道明斯堂设而敬宗之谊尽斯堂设而收族之义备职方之情其达於礼矣且古之亲亲者未尝不本诸其身今职方材諝行谊显于家孚于乡扬于朝着台省之间身教之道於斯乎在登斯堂者使皆材諝如职方行谊如职方又遡而求之按察之刚直御史之端谅以至于二祖之友悌则称为都统之後可以无愧矣苟徒俎豆升降以为祭罇斚酬献以为燕恶足以尽职方敦本之义哉

漳州府进士题名记

科举之制中选者必掲名于榜榜不过一再掲又刻名于梓以为録则传之四方显且加久而进士科尤重则又刻名于石树之国学以示後世其显且久盖倍蓰焉国家之重科名如此若四方郡县人才所自出地又以为国学所立石非观国游学者不可得见乃或傚兹遗制立石学宫使凡天下之生于其地游于其学者皆得知进士之为重是其名与国学同久而其显也抑人有甚焉然此特有司之事不着于令故科举之士恒有而兹石不恒建惟文献之富及政制之周且密者则有之漳州府有七属县县之附郭者曰龙溪府学之士多龙溪出二学之举进士者科不乏人有司彚次名氏题于府学之壁自始题至续録阅若干岁矣吾友姜君用贞来知府事观于学宫见其粉墨剥落寖不可辨乃砻巨石刻其名以府县分列以科目年岁为先後虚其左以俟续刻者寓书京师属予记予惟国之於士也非独贵富其身而又显其名故在乡选有贡士之名在科甲有进士之名天下之名为尊官显爵者未尝不藉此以为重及控名责实台有评省有核周达无滞者名能官洁清不污者名亷吏守节不挠者名忠臣而其大者则纪于太常书于景钟藏于金匮石室天下之所谓名者至于此而後定则所谓官尊爵重者皆不足恃况科目乎夫科目之设将以求贤才为天下用也贤才非天下所常有故岁计之不过数百藩计之不过数十而乡计之不过数人於此之中求所请亷能忠节之大者盖一代而不数见也故为士者非徒荣名之难而令名为尤难此石虽久未足赖以为重也而况有贪污邪佞者出乎其间人顾将指而议之邪夫士而不能为官为吏为臣不可以名进士人而不亷不能不忠不可以名为人由是言之则无俟乎作养激厉之政亦可以兴矣而况有作而激之者邪漳大郡其举进士为尊官着伟绩有兹石所不能载者而其名固在也苟名兹石者皆感厉奋发以亷能忠节为天下用使後之论者求之金匮石室之间则兹石也不益为科目光邪若筌蹄经史梯航科目惟兹石之为慕则其自待於世亦轻矣姜君嘉兴人与予同举甲申进士亷能有文章其在漳捄荒除盗尤以正乡俗作人才为务非徒为善政者漳之人其亦思无负於君也哉

冀州城重修记

冀古州名也自九州制废天下郡县代有沿革今所谓冀州者隶真定府亦古冀域分并州地也州故筑土为城环城东北有渠以泄滹沱衡漳诸水每雨急水溢渠不时泄则城为所浸久益圯成化壬寅夏六月雨水大至城自北门迤东至于南门坏者二千二百余丈州人恟惧哀泣閧不能定莆田李君德美寔知州事出谕民曰吾在其毋恐惟吾所令乃栅水畚土囊瓦石以蔽水冲水小却回薄于西门门且坏君露顶跣足吁夭而号忽有栖苴数百乘流而下比及门覆土下坠若与之会者於是木石可藉而施水不得入乃徐决渠浍以杀其势越三日而水去民相贺曰活我者李侯也癸卯之春沮溺未平君乃议修复会物计费经畧既定告于部使府长下令于州中帅丁男五千余人俾就役事断杶榆诸木坎而橜之蒭土瓦甓以次而下下广上閷属于故垣楼橹睥睨俱崇并峙遂嶷然为完城焉自是役之兴阳燠以时未浃月而工毕毕之夕大雨如注民赖城以益安大夫士能诗者皆赋而颂君尤欲刻之金石以纪岁月乃属君乡人刑部主事林君俊以请于予夫所贵乎守令者能卫民生扞民患以为之父母者也水患之至民之死生聚散皆系乎城城存而後民有所恃故曰城所以盛民也然则扞菑补敝之责非守土者其谁望哉菑患之至出乎天数然必修人事以备之应变於仓卒之时而图安於千百载之後则虽患而不为甚矣苏文忠公在徐水患既去以为河之塞不塞天也乃修其城曰水虽复至不能以病徐也是之谓以人事备天数滹沱之为冀患久矣数十年以来去岁为甚方水之闚城而入也非栖苴之来虽木石填委无所施其力是城之全也亦有所谓数焉然非李君赖衆恊力以为之备水虽少缓未免浸淫之患非其培植修葺俾坚完而不阙亦岂能豫菑备患垂百岁之利哉且城之设非直为水患计也设险守国之义固於是乎在冀畿辅地干城保障之寄不为不重君之功亦岂但扞菑补敝於旦夕间哉姑记其事如此

深泽县重建庙学记

保定之深泽旧有庙学宋元丰间垫于水元佑初改建于城东北隅国朝屡命修治治辄圯比岁尤甚每春秋祀朔望谒则索苇为庐栅木为门苟简毕事莫有为远久计者成化已亥梁侯骥来知县事顾其地势卤泻叹曰兹不再徙卒无以崇祀兴教实惟我责属初政方殷未究厥志既踰年入会其财无阙用者出试其民无弗听令者又左右谋其羣大夫士无违议沮事者曰可矣乃相宜卜吉筑隰为崇辟溢为闳改旧为新迁庙于故址西南六十步而迁学宫于其隂庙之制为大成殿六楹东西庑之後为庖为库饰宣圣及四配十哲故像造木主题诸贤爵氏制甆为祭器若干学之制为明伦堂楹数视殿斋东西各减堂楹之二由堂达门皆缭以屋为生徒肄业所堂之北为馔堂楹视斋数又北为廨三区以居学官学之北辟射圃中为射堂楹视馔堂之数盖自壬寅三月肇工阅岁而落则癸卯二月也夫孔子之道天下所尊用以为治故庙有祀学有教必先焉而不敢忽今之有司或异乎是其为赏罚黜陟者非钱谷之出纳则狱讼之曲直故人悉举而敺之祀可简教可畧而簿书期会之务不容以暂废罔然莫知也其有事乎庙与学者或岁计弗赢或民力不裕或政事有未优则未免偏废不举之弊於是惩其偏而自弛者亦有矣可胜叹哉是役也节冗储羡取之于官故财集而民不知出纳明慎具有条籍故用侈而人不疑经画有术施为有序故事举而他务不废请令于御史受成于郡守而不私其事故计定而人不见泥分职於丞簿委勤於幕属参谋於师儒而不专其力故功成而身不自知其为劳侯之志固可尚而才优於治者亦槩见矣俟字尚德陕之咸宁人在深泽招流去暴修敝剙始皆有成绩为御史所旌而庙学事尤重且劳故记之

怀麓堂集卷三十一







卷三十二

<集部,别集类,明洪武至崇祯,怀麓堂集>

钦定四库全书

怀麓堂集卷三十二

明　李东阳　撰

记

中元谒陵遇雨记

成化甲辰秋七月中元节例分官助祭山陵予与谕德张君啓昭谢君于乔侍读商君懋衡李君世贤当赴长景二陵前二日陛辞退微雨予与于乔并辔荷盖以行出德胜门土城外啓昭懋衡世贤皆会行数里雨颇急下马憩野寺茶里至清河少霁再憩再作午後至沙河河桥半圯壅土度马马上观岩壑间片云起辄雨脚如注明晦殊状登至昌平县学唐教谕玉率诸生冒雨迎便宿刘谏议祠後堂予与世贤牀于东壁与懋衡于乔对宿啓昭宿城西别馆以诗寄之答焉入夜潦透壁及我牀下予亦苦衾薄乃与世贤移卧前室雨不止明日益急都指挥杜侯山来馈食往访之遂会啓昭入山山桥危滑马历磵度沙砾中暮抵陵庐驸马蔡公孟阳摄祀事遣使馈菓问其使云比至沙河河涨桥坏舟而济予辈愕眙久之夜半入陵祀已服尽沾湿上马穿林薄中历乡所渡磵水淙然有声出陵门数里风骤作前後笼烛数十尽灭晦不辨色遂失道林水杂风雨声若虎豹号噭响振山谷主仆朋侣咫尺不相应惟闻堕阬堑者相属予与懋衡世贤进退无据自度恐不免时尚余一烛隐隐见前骑有跃湍口以度者予辈引马随之每一马跃首没波内蹶起势始定又数里乃得路入昌平水深尺余予先入祠懋衡世贤继至予诵纪难诗有思亲望阙语二君愀然曰此岂君赋诗时邪是夕于乔啓昭皆宿别馆又明日会京府推官薛秉仪官邸酒数行五人者先至沙河北岸人积立如蚁予与吏部侍郎耿公好问户部侍郎李公文盛礼部侍郎谢公大韶兵部侍郎阮公必成刑部侍郎何公廷秀工部侍郎贾公廷杰大理丞杨公贯之列坐沙际官渡无舟惟两渔舟出没涛浪贯之募吏问予南岸呼舟径济舟人利索钱呼不时至至则衆竞趋舟舟欹辄覆堕渚水屡覆乃一济济不过五六人人望升舟者如登仙攀企不可及诸公仅以身济仆马皆限岸北予登一敝舟启昭携一仆继入时舟已载三人至中流水急甚回视舟尾有二人窃附缒着水中舟掣不得济乘流下数十丈势危甚前有洲旋绕若相迓者舟乃抵岸予与诸公坐岸南贯之出梨饼为野馈忽有一隶溺死衆号呼相顾皆惨沮无人色舟人惊散不复渡予有黠吏以一马济复往取马予自引鞚待之少顷又济一马予与啓昭皆空乘无鞍靮吏亦袒跣引马入村店牖间稍稍见诸公皆独乘马过良久于乔懋衡世贤继济复相贺仆马犹有未济者时日已暮去清河尚四十里予计欲稍前议未决予辄上马衆乃追及夜至清河旧馆爇火晚食予惫甚径卧雨犹淅淅下未絶又明日始霁还至家昼漏下数十刻矣家君闻水涨殊废寝食予至乃就食食毕後渡者始至云前夕赴祀时後屋东壁陡坏盖昔所置牀处也因以诘世贤更相贺云自予入官二十余岁岁四三祀予与其六然未有若是险者夜行失道险一也移牀而壁坏险二也以敝舟渡急流险三也失道之险启昭于乔不与敝舟之险懋衡世贤于乔不与坏壁之险世贤之外皆不与而予实兼之三者之中惟渡河尤甚其不至于颠踬者仅一髪而寒饥劳惫之状弗论也夫遭盛时游近地举吉礼而乃有是厄天下事固不可预计哉君子守身莅事惟所当为不可以夷险易志然亦有义以处之夏屋非岩墙类固无庸议独终祀时若憩陵庐待明发必无道路之虞渡河时能返驻昌平俟水势稍杀择利以涉必无波涛舟檝之恐此二事盖有遗悔焉尽人事乃可以诿天数苟充是志虽行之天下可也因作记以自戒且谂诸同行诸君子

训成堂记

先皇帝御极之年今太常少卿兼翰林侍读新喻傅公以检讨初命满三载吏部奏考上上例得勅赠厥考妣曁於元配咸有秩号而厥孝之制若曰尔敦德履善训成厥子实为我近臣茂着嘉绩惟尔之功宜赠尔徵仕郎翰林院检讨公拜受於廷奉而归伏读其辞感君德父训所在欲识於不忘乃摘制辞之要大书而揭於堂曰训成而属诸东阳曰请为瀚记之惟国家建学施教县科目以待俊贤推其意固欲家教而人役之也然究其成者则有限贤父兄之於子弟亦然岂力不至哉盖人之有文学行谊必关气运如凤凰芝草世不可以多得使天下皆贤则尧舜之世有臯夔而无共兜矣虽於家也亦然然君不可以不教其臣父不可以不训其子而徒诿诸莫之致孔庭诗礼之训虞庭典乐之教皆是义也今天下之选重於进士惟翰林则有甚焉盖职文字敷治道以极乎燮调参赞之任此其人必豫养素教储之数年而发之一旦然後为称固国之教而其训之出於家者亦焉可诬哉东阳与公同进士又同入翰林久且厚愚不能友天下士知文与行如公者诚不可多得也今天子右文新化公以储官旧臣日侍讲幄其在史局纂述功德传之无穷又以其余造就吉士赞作人之化其绩益成於前矣夫臣之於君必思称其教故曰济济多士文王以宁子之於父必思成其训故曰夙兴夜寐无忝尔所生感恩报德人心所同而贤者之责为尤备公於斯堂恶可以一日而忘哉公弟潮亦举进士为中书舍人其子元抱艺就试亦将有荣焉继斯堂而作者尚未已兹其始也昔宋梅询取赐诗名其堂曰有美时则有若欧阳修者为记今公所得有重於彼而文弗足以发之岂非记者之责哉

宁海俞氏祠堂记

宁海俞氏本汴人宋南渡时徙浙之嘉兴元至正间仁九处士始迁宁海国朝洪武末仁九之子礼一辟方氏之祸深自沉晦乃徙于县西梅村里居焉居旣定欲创为堂以祀四世祖考未就而卒其子仲玉追念先志乃於居之左卜地一区为堂四楹奉主其中其旁四楹为库以藏遗书衣物度凡祭器又置祭田若干亩以共祀事岁时率妇子以祭出入必告至正朔望必造而祭焉旣又因其子乡贡士稳上京师请予记刻石于堂以遗其子若孙夫圣人之於人子必教之以养曰不能养不足以称为子没而不能养则为丧服以教之服除而不能继则又为祭祀以教之曰不能服与祭不足以称为子是皆因人情之不能已者为之非有强而使之也然其服止於四世而祀亦止於四世盖曰人之情有疏戚远迩於此而不为制则泛而不专不专之弊均於不能尽故节而制之以归于中然四世而上以次而祧下以次而续则虽有制而可以至於无穷是以圣人之教可以行之万世而无弊也顾今之人多薄而少厚故不患其过而恒患其有不及然则能举是礼者非独自尽亦可以励俗矣俞氏之先所可知者在宋其所由徙在元更世閲代之际其谱今不失宗族之不絶者亦甚危矣不及其存而图之岂人子之心哉但其亲尽而情疏者吾不得而强也则情未疏亲未尽吾之所得祀者又可以一日缓哉礼一之贻谋仲玉之肯构皆所谓孝无倍乎圣人之教矣若簠簋笾豆仪文度数之等葬以士祭以大夫者亦圣人之制君子之所得自尽也稳之爵其始自兹矣则其亢宗崇祀亦将益盛而所以遗其子孙者亦宁有旣哉

镇原县庙学重修记

镇原县在国初隶庆阳府後改隶平凉县旧有学不知其所由建历元而废洪武二十年县丞郑旺於旧址重建正统以来知县李宁蒋泰张仲芳主簿陈兴马良教谕段清训导马贞相继修葺久复就圯成化甲辰武昌徐侯镛以御史谪知县事慨然有意於此会岁大侵民不堪命方急赈贷未暇也按察副使娄君谦尝以谓侯侯谢曰镛曷敢一日而忘是役哉越三年丙午修豫备仓掘地得藏钱甚富侯尽籍于公以代民税共官用因谓其师生曰此天所以相吾志也乃请于巡抚都御史郑公时给价庄物修庙及学拓地增制木石甎瓦以为材型冶髹绘以为具绳度构结砻斲装饰以为工指画旣定规制亦举有成事矣侯改知临潼郭侯钊来代乃曁县丞王瑞等白诸巡按御史武君清继成之县人若真定府知府张侯琡及致仕训导范忠等若干人国子生张泰等若干人县学生张塘等若干人佥谓吾邑僻处边徼有此盛举不可无述乃以书抵予请为记窃惟纲常之道人心所同其有备不备者气禀习俗之异尔气禀出乎天习俗则系乎所处之地与所接之人故圣人立教必有典则制度以为凖又为之条格器具以抑其过诱其不及导其向方使不惑於他岐示其瞻仰使有所慕而不怠羣其居处使得专其业而不迁夫然後不为气习所移易而性可复也孔子不得位道不行於时而着书立训所以为典则器具者皆备於是乎有利器之喻有居肆之说志道游艺之序学文修行之法虽万世之久四域之远人亿兆之不同然从则善违则恶一也则凡囿於斯教者恶可不致力于庙貌祭祀之间以为瞻依向往之地哉学与庙之不可偏废盖如此镇原之地服弓矢业耕牧累历世代以入于熙皥之治登甲科而名仕版者不乏也又有贤有司陈力宣化亟起而作之非其民与仕之庆哉夫居良肆操利器得工师以为之依归而业终不就则士之责也矧秉彛好德出乎其性其所为业有大於彼者又将以奚诿乎哉请以是为诸士子劝是役也庙有大成殿徙于旧址西北五丈为间五左右有庑为间各十圣贤有像惟庑像皆新设其数百有九前有戟门又前有棂星门有厨有库库有簠簋罏爵及凡祭器为数百八十有五学徒于殿後有明伦堂为间七有日新时习二斋前有学门後有馔堂间各三有号房间二十凡费以缗计者千二百有奇皆给诸藏钱而官与民不与焉徐侯字用和起己丑进士其谪也以言事故今天子即阼用大臣荐擢知淮安府优仕学慎操履盖所谓良有司云

南隐楼记

翰林侍讲王君济之谓予曰吾党有业景荂氏世居吾洞庭之山已而迁于苏城阊门之南壕因名其所居为南隐楼着志也盖洞庭之为山居奥区限洪波风涛汹涌若不与寰境相接顾人稠地陿閲岁月而长子孙者不仕于京师则散而商于四方踪迹所至殆遍天下而景荂世守隐业至迁其居而不失若苏之为城也称繁华之地其最繁且华者莫如阊门天下之仕者商者旅而游者舟檝鳞次货贝山积喧閧嚚笑之声穷昼夜不絶而景荂构一楼藏古书名画与左右处客至与语去辄掩关而卧州之人盖有不识其面者今老矣无复有外慕矣於是人皆以南隐人称之遂定名焉夫苟有慕乎外则虽险僻如洞庭者不害其能仕与贾苟无外慕则虽繁丽喧閧如阊门者亦不为隐害人之出处显晦固不系于所处然哉然景荂之志犹有所慕盖闻世之所谓学士大夫者慕其名愿得其文辞以传于家书札仆仆不远数千里前後相属以请于吾欲有以致之是其为慕亦士之所有事非害乎隐者而或者亦有以成之也吾用是致之请记其所以名予尝泊舟阊门一再宿已不任其繁欲辟之而不可得又尝游周山夜过具区望洞庭杳若蓬莱弱水之不可以即其景物之相去固若是远也乃闻有山居市徙而世以隐名者心实异之以为古所谓大隐者果有其人乎而久未之见也因次其说以为记

曾文定公祠堂记

宋曾文定公子固居建昌南丰旧有书院在县西奉亲坊後因以祀公宝佑中郡守杨瑱建祠迎旴门外参知政事陈宗礼为记元元统初公族孙元翊祠于临川虞学士伯生为记季世兵毁无复存者国朝尝建先贤祠于南丰县学公实与祠而弗专也景泰间训导汪纶始即河东山麓公旧读书岩为亭名之曰曾岩祠亭成化壬寅无锡秦君廷韶来知府事慨其祠宇卑乃命知县李昱相地庀物即岩之东而重建焉背山为堂堂左右凿石辟地为东西庑前为门屋屋之前叠石为洞洞之前因危石为阶五五级下属於池池之上为桥以达於衢其旁则别为亭亭右折数步则书岩故地也甲辰春工始告毕於是命公子孙领祀事而时谨观之谓不可以无记走书京师请予记夫所重乎立言者必能明天下之理载天下之事理明事尽则其言可以久而不废经传之学弊而词章作其所着作能述事明理以翼圣道禆世治君子有取焉其言不足重轻无所益乎为言矣若从衡权谋异端之说其背戾圣道又可论也乎古之所谓着述者自六经迄於孟氏若韩子不免为词章之文而所谓翼道禆治则有不可揜也宋盛时以文章名者数家予於文定公独深有取焉者盖其论学则自持心养性至於服器动作之间论治则自道德风俗之大极於钱谷狱讼百凡之细皆合於古帝王之道与治而凡战国秦汉以来权谋术数之所谓学佛老之所谓教一切排斥屏黜使无得以乱其说者其所自立非独为词章之雄也且韩子去孟子已数百岁无师传授受之绪其言之立世固以为难公之生岁又数百而独见超诣去邪归正於治有禆而於道不为无益则其言愈难而其系於天下亦重矣夫有功于天下则国祀之有功於乡则有司祀之孟子而上无俟论矣予於庙之祀得韩乡之祀得欧阳诸公如公之贤固天下之祀不可阙者而况其乡哉而况其子孙也哉杨填与贤之心元翊尊祖之义於今殆两得之而无宗礼伯生之文以纪事垂後予於公不能无慨於兹祠也秦君当世士好古而文於其所向可以观政矣

岳州府新筑永济堤记

岳州府城北十五里有矶曰城陵当川广云贵之冲官所置有驿有巡检司有逓运河泊二所凡朝所遣使有事於西南诸藩牧伯而下方巡岁代及执事役夫之宣教布令商贾民庶之往来胥此焉集其为地至要也顾其西则长江奔流冲囓无定东则白石翟家二湖所滙地势卑垫每夏秋际洞庭江汉与二湖合浩荡掀播茫无畔涯舟行则多限风涛或累信宿陆行则巡山历涧纡回三百余里艰阻万状人甚苦之前知岳州府眉山吴侯行验欲筑堤构桥以得代弗果福清戴侯某继守始就二湖口构木为梁颇利病涉但冬置春设岁费烦扰利与劳不相直成化癸卯弋阳李君文明知府事事旣就绪乃命筑土为堤长四千丈广二丈缘地势为平高者七八尺堤成名曰永济傍夹树柳二万以固积壤又凿巨石于华容之层山为桥二于旧所置梁处广二丈高倍半长五倍之下可容舟桥成名其南与堤同其北曰广通复虑水涨则舟不能出入乃仿规运河甃石为闸于二桥之北广五丈高丈有二尺长加高之三尺架木梁以通车马建亭列室以为官属迎候之地而堤之事始备盖始于甲辰十月越一年丙午某月为工二十有七万金三千余两而成初城陵居民与水高下依山并矶以附市集至是乃募民俾自占堤筑土架屋市货咸凑烟火相接户累数百无复有转徙虑堤东隰地旧为萑荻之区者恃其障蔽渐可耕艺以顷计者要其成可至数百云夫堤堰之制起於中古所以障蔽水患为田壤计鲜有专为道涂设者然民之生夷险劳逸亦惟所在而为之利独田也哉城陵之险惟道涂最急今易水为陆缩远为近就平夷而脱危阻其利可知也甚者变槎居为市集化弃地为膏沃又昔之所未有者盖一举而数利兼焉古称更旧政者不十倍利则不必兴有如是役亦可以兴矣且其费必公出工必佣致虑定而事动期尅而功集改听易视而民不知微李侯之贤其曷克臻兹哉堤以永济名者自唐已有之今名存实废不可复考是堤也吴侯之志戴侯畧施之李侯实大成之嗣是以往如数侯者异时而同志则斯名也其亦可以称情矣乎李侯名镜举已丑进士历刑部员外郎亷明平恕修学校饰公宇百度具作而堤之功为多佐是役者某官某请予记者山东参政邓君宗器四川按察副使柳君拱之及其卿大夫也

宿州符离桥月河记

宿州符离桥月河者户部左侍郎白公所辟以杀河势者也盖自弘治二年秋河决原武支流为三其一决封丘金龙口漫于祥符长垣下曹濮冲张秋长堤其一出中牟下尉氏其一汜滥于兰阳仪封考城归德以至于宿弥衍四出不繇故道禾尽没民溺死者甚衆守臣闻于朝诏廷臣举可任兹责者公自南京兵部改命兹职至则金龙已塞因堤而南之又导中牟之????于淮然河之大者未泄也复举兵部郎中娄君性于南京会于宿迁谘议旣恊徧视原隰得废渠于小河口东与泗接询诸耆民咸曰引汴而通之则河势可杀退而稽诸典籍得之书曰灉沮会同传曰灉即汴沮即睢今睢尚名州而宿有睢宁驿淮亦有睢宁县则知小河之为睢也遂浚而西抵归德饮马池诸口以受汴中经符离桥见其庳不能樯舟且水为所厄故横不可制乃为月河於桥南禹庙之下长三百八十丈广十三丈深二丈五尺旣又以其地当驿涂为机于梁水涸则设以通舆马又病河势多曲径其折而疏之为月河者十有四为丈殆万余又缘河为堤七百里塞决口三十六由是汴入睢睢入泗泗入淮以达于海复古故道梁宋之地没于河者复为良田植艺交作贸易骈集固小河之利亦月河泄之也凡河之费取于边储之价及有司之藏夫取于旁近州卫之籍而是河也用银五百两夫三千五百人量地授役廪食苃息老弱者稍节其力病则遣之归而责代其家若其夫之长工始于三年五月望日至八月望而成助材用者凤阳知府章鋭经理其事者推官李渭知州万本州同知马庆判官王玫主簿傅林指挥陈监陈安梅元巡检刘贞仓副使张惟益皆受役于娄君而公实总之以要其成焉呜呼河之为患自古有之汉以後决无常时治法亦异盖有塞有浚有疏而疏之说胜国朝凡四决後为张秋都御史徐公有贞治之有挠其义者曰不能塞河而顾开之耶使者至徐出示二壶一窍五窍者各一注而泻之则五窍者先涸使归而议决此白公之所亲闻者也金龙之决山东以为忧而河南复虑其塞两议之弗定亦久矣白公旣从塞议於是培增汴堤又疏其下流如所谓月河者故两省之民咸宜之疏之效亦明甚矣哉使继公而治者修废达滞类触而葺之河之患可以终息汉之白公不得专一渠之利矣宿学正顔寔学走书京师请纪是河之成故特书之凡为河之功者各有记予不敢悉公名昂武进人丁丑进士今为刑部左侍郎娄君上饶人辛丑进士公旧属也

定州韩魏公祠堂记

定州之有韩魏公祠旧矣盖公帅于庆历卒于熙宁至元丰间州始建祠于学之西偏塑公像而神事之韩康公吕申公继帅每释奠孔子庙毕必率僚属弟子置祝设币奠诸祠下後数年知安喜县衡规询公遗事三十条绘于祠之庑间公子忠彦继帅遂成之元佑间从学正吕通等二千人奏以庙额载诸祀典逮于胜国亦颇因之岁久祠坏有司莫能治成化甲辰知州裴侯泰改建于孔子庙东为堂四楹高亢疏达夐出前度以岁春秋修祀事学正是经等遣诸生走京师请予记初公为帅时定州兵恃衆作怨欲噪于城下公用军法勒习诛其尤无良者士死战则赙恤其家京师遣卒戍保州道路喧扰公悉留不遣以素教者代之行岁凶河决官责堤防材用司农又出金币使民均售民愈急公发廪赈之为舍饘粥活饥民七百万於是训兵劝稼置学建师而定乃大治当是时西北多事始诏魏源镇定并用儒帅定之帅领定保深祁四州广信安肃顺安永宁四县而定实居之民之德公者尤深故虽閲代历世而君子之泽终不可諠也然则堂而祠之以附于御灾扞患勤事定国之典亦恶可少哉噫才之在天下何其难也干力宣化之能授之大任辄挠栋折鼎而不能举庙廊经济之器而亲民社领钱谷其於烛照数计之细或有遗焉故黄覇佐頴川治行最天下而名以相损蒋琬为广都不治诸葛武侯以为非百里才魏公治州镇德教旁洽政令毕举及佐天子安社稷危疑嫌隙交集乎其前担负调干不动声气而天下定诗不云乎左之左之君子宜之右之右之君子有之非公之贤其孰能与於此天下之名贤硕辅必关乎气运宋固多贤程子独称公为间气是其灵在天下固有不随死而亡者英庙之配昭勲之像特一代之着耳若其所统之故地所驭之遗民感慕尊奉出乎其心者公之歆飨昭格岂能已于兹邪公尝知魏州魏亦有祠司马文正公为记称狄梁公祠记出李邕冯宿以为愧东阳何人而敢为公役乎裴侯勤民事有惠在州景仰先哲寔予心之同然者是不可以不记

怀麓堂集卷三十二







卷三十三

钦定四库全书

怀麓堂集卷三十三

明　李东阳　撰

记

武昌府学重修记

武昌旧有学在府治东南北直布政司盖自宋庆历建学时已有之而重建于国朝正统间久寝颓敝今天子嗣位之初湖广左布政使张公公实莅政于兹间以月朔偕藩臬诸公谒庙至学感而言曰夫学舍至此吾辈之责也谋于巡抚都御史郑公巡按御史史公请新之乃发官帑得赢赀若干两曰此足吾用藉民之有力者若干辈曰此任吾役又简其官属之贤者数人曰此办吾事刻日就役撤明伦堂之旧而新之为间五其崇三丈直前为绰楔题曰礼义其後建小台名曰望鲁台後为一亭曰仰高堂左右四斋为间皆三而两翼各增其一东斋之後广学官之廨曰履素西齐之後为斋沐之所曰精白又西为会馔之堂又西为号房房八聨以间计者百四十惟孔子庙规制宏伟不敢轻议兴革乃饰其垣楹增堂之高数寸前其池楯其四旁又前有戟门为扉六其东为神厨西为神库又於大门之外为堂曰聚德又南为方桥三中为神道左右为通衢经始于弘治已酉之冬曁庚戌之秋而成其始则材石山积工徒鱼贯旁午交错莫知所定旣其成也金碧髹垩崝嵘绚烂离立交映蔚为巨观者殆不知其所繇致也昔者圣人作宫室以为民用其利甚博有阙庭而後可以朝会有宗庙而後可以祭飨有廨署而後可以行政令有学校而後可以为教诲肄习之地是故道法兼用本末具举苟二者不得兼焉与其藻饰以为重凭藉以为华而不得其实曾不如茅茨土堦者固足以朝诸侯除坏扫地者固可以奉鬼神棠隂之苃可以听讼绵蕝之区可以议礼而奚必以宫室为哉学之为政实兼庙祀廨舍而有之所系甚重而政之废亦莫此若者盖非特业习之荒落乃并其居处而忽焉以为政不在是呜呼是岂知政者哉湖广大藩武昌首郡国家渐?育教之泽余百斯年轨文章绂之盛不待北学于中国而孔子之道明矣是其学政所系不亦有徵而可使弗继乎哉张公以春秋举进士绩学翰林历着声迹今日之事足徵所尚而吾藩诸贤大夫实左右之良有司又奉而成之其於圣天子维新之化不为无助矣凡学之为师为弟子者居其室盍思尽其业睹人之功盍亦思所以称其志哉始是役者江夏知县魏宏武昌府指挥刘能及义官李寅而终之者知府昌君政也训导梅某辈及其诸生致书京师请予言以纪其成故书之

端友斋记

锡山盛舜臣氏性好砚尤喜端石尝得於从父都宪公又购诸好事者凡四方求名工斲为钟鼎黼黻之形请予及诸学士为铭意不可狎视也构一斋以贮之名之曰端友斋而重请记于予予曰何义也舜臣曰虞闻砚者昔人所谓四友之一也而端者义之正也虞将与之处而比德焉者也予笑曰有是哉若是则器可以友视而地可以名取也曰人必有所用食饮居起百凡之用皆器也德性之所资气习之所赖以成有不可以朝夕离者然则虽友之云可也古之人弓剑有铭盘盂有书席必正坐割必正食佩琮以象方中矩以为步固也以至于泉盗者不饮蒿邪者不食木恶者不息几曲者必斩被不正者必却恶其名而实则避之安所往而不用其极哉虞少也癖颇事于辞藻翰绘之间宜不得不资於所谓四友者其三盖日代月易不能久与之俱久要而不忘者莫如砚而砚之出于端者名莫加焉虞之有取乎兹友者非独其器且以名故也予曰然则名为砚而又假诸四者之形何居曰砚者吾用之所切而用不止是故假诸有用者而为形钟鼎者吾之所不能有也黼与黻者吾之所未始与见焉者也而取之取其形而归之吾名则凡器之有用者皆友也皆友之端者也使吾友禄钟铭鼎被黼黻于庙廊之上用而不失乎正而吾以艺与名托之不亦有终乎予曰天下之友端而可取者亦多矣子不往资焉而顾假诸物诚知非贱人而贵物亦好奇之过也曰虞盖虑夫天下之人高者不我就卑者不我益疎者不可亲而亲者或流於狎也故不得已而取焉若以奇为虞好固不可得而辞也予谓其言辩而理旣不可屈且不能无取焉姑记其事使刻诸斋壁於所谓友者励其端以考乎其终若观者谓予为驳杂无实以成其不中之戏则吾亦过矣

潮州府复三利溪记

潮州府旧有三利溪盖自海阳附郭而西历掲阳潮阳以入于海其间迤逦曲折若千里三县利之溪是以名正统间大水为泥沙所堙天顺间朝廷修大明一统志而名不载是其利之废久矣弘治初永州周君万里来知府事病民之往来三县者肩任背负利不偿力怨声载涂环海而行则颠风怒涛多坠不测乃询诸故老得是溪议修复之命属吏籍丁夫具畚锸尺计日督以要其成自郭西至于陈桥云梯岗枫溪诸里水旣告复虑其缩而涸也浚南壕渠韩江之水以益之又筑关置键以节启闭使历冬夏经旱溢常平而无虞於是耕者沾灌漑商者行者免踣溺数十年之利复于一旦而名亦随之皆仍称为三利溪云潮去广州不甚远予闻洗马梁君叔厚称是溪之利甚博非苟焉塞吏责者吾长沙与永亦地相迩素知周君为君喜而潮人大谨督事谢君某辈谓是役宜有所记请予记乃为之言曰易以利为四德凡卦之象川者必言利涉书成六府始于水而三事亦称利用利恶可废哉顾浅于谋国者急功效伤本基则利未获而已见其害如以水言固有壑邻以召衅者於是孟子舆司马迁诸子皆以利为深戒夫圣人言之而贤人以下乃不屑道非以名同而实异故邪守令之职固以利民也民不能自安必藉提警驱使之力而後遂故凡以佚道使民者虽劳不怨也苟玩事废日一听其所自为利以至于弊而不能捄亦恶以守令为哉方君之议是溪盖亦有挠之者矣深猷熟计暂废而大蠲今之民独非昔之民乎其不曰劳我所以佚我者殆非其情也君之利於兹溪者其有穷乎君名鹏举戊戌进士历刑部主事员外郎慎而有为其为府兴利除弊为多凡不涉是溪者弗道也

平阳府新修利泽渠记

平阳府城北旧有利泽渠渠云者汉儒以为水所居也盖自元中统间始引汾水由赵城县卫店材堰而东流与霍涧二水合为是渠以漑赵城洪洞临汾三县田为亩余四万南北计为里百二十有五大德七年地震渠坏至顺元年晋宁路达噜噶齐多尔济遣翼城知县张证浚之为汧口五十有二为小夹口十有九为桔橰三为井一编置夫伍以专守护每岁孟春则浚渠增堰教农兴事引漑有法盗次有禁而总其税于官国初天造时渠坏水壅有司久弗议治民失故利而顾偿空税或躬挽水出家赀凿井以自给岁旱水鹻则苖弗获济以为恒患成化甲辰以来屡岁大旱人相食盗稍稍起山谷间维时刑部侍郎何公乔新奉勅往视会巡抚都御史叶公淇分遣郡县大加抚贷事旣定询可以佐荒政者於是知平阳府李君琮曁平阳卫指挥杨辅等请复故渠以通水利二公以为然乃委同知沈志通判王旻推官杨杲令辅督县丞叶全百户袁刚募丁壮给日饩出公帑以集材木瓦甓百凡之具引汾於洪洞之西北筑坝以断其流复取霍涧之合流於羊獬岭凿地四区洼而级之以为涛泄之地又於高河筑坝二丈洼十有四节启闭而时漑灌之田旣受沃又引其余入于城城中人藉以为饮者万余室民皆称利田久芜不艺者价增至数十倍经始於乙已四月十有八日讫於六月十有八日月再间而成府学教授某某等谓此事重大不可无纪走书京师请予记盖自沟浍不行於天下言水利者不得已於陂堰渠井之间虽非古法亦不失其遗意东南多江湖水易为利故虽旱岁田不甚槁西北多平原高陵雨则易泄旱则无所捄渠堰之制尤不可不加之意也汾之为利自汉番孙已引以漑皮氏汾隂诸县底柱以东遂不复漕唐韦武凿渠灌田至万亩余今沿汾而下渠堰相接其迹盖未冺也宋史亦称晋地多土山旁接川谷雨後水浊宜灌漑如程师孟所制皆是物也利泽之设其此类也乎且丰凶固有天数然亦视人事以为重轻春秋襄公二十四年秋书大水冬书大饥者戒不备也故捄於仓卒不若豫於平素使平阳之渠不塞则灌漑所及犹能十一旱暵之害岂若是惨哉然则求三年之艾於七年之病固君子所当深虑也李君之功其亦思所以勿替之哉君括苍世家予同年进士亷慎子谅得牧民体此特其一事耳按山西志正统间知洪洞县王彧以此渠久塞尝引二霍合大涧水为渠亦名利泽今故渠旣浚名当归其旧而民多称丽泽渠者并当以利泽为正云

重修吕梁洪记

徐州有二洪一以州名一以山名山名者曰吕梁吕梁之为洪有二上下相距可五里盖河之下流与济水会于徐以达于淮国家定都北方东南漕运岁百余万艘使舡来往无虚日民舡贾舶多不可籍数率此焉道此其喉襍最要地也洪石狞恶亷利虎踞剑擢阳搤隂龃中仅可下上水势为所束不得肆则激为飞流怒为奔湍哮吼喧閧见者皆骇愕失度巨?弦引进不得寸尺乘流而放瞥掠瞬迭迅不复措手其囏如此铅山费君仲玉以工部主事督水利于徐顾而叹曰此可以人谋胜也乃循行洪北见其支流水所泄处旧阏以束稿水至则荡为浮梗以去州县所具稿岁至二十五万以钱输者加十有三而恒病不足则又叹曰谋之不臧劳无益也乃白诸部长及总漕都御史张公瓒平江伯陈公鋭聚徒给廪辇块石埴坏叠为长堤百六十有五丈广五尺而崇不过五尺水小则迫之归洪河用不涸大则纵之使漫流其上又於堤西筑坝二十余丈以杀湍悍而堤得以不啮又观於东堤丛石间民困牵挽足不能良步乃畚瓦砾实其洼隙外以石甃之为夫四百二十有奇又东则甃为长衢为丈七百九十而梁于衢上者三以析牵挽之壅而行者因以为利吕梁之洪历数千万年而十去五六君於是有奇绩焉然问其役则洪夫之余力问其费所出则岁课之赢财问其食所由致则剥载之余粟而自以经画佐之未尝责办於有司劝假於漕士及往来之商民而所奏减稿束岁十余万民钱至三十余万功倍而费益省可谓难矣初君自成化庚子越三年而成西堤任满当代民交章借君又三年而东堤成君旣报政迁武选员外郎吾友华容刘国纪亦与君有夙昔及知徐州达观君所营作叹其绩不可以无述请予记予复闻于君从子翰林修撰子充者为详乃为说曰天地之道必赖乎财成辅相然後可以利乎民故唐虞置虞官而益掌山泽佐禹治水周礼以中士为川师掌川泽之名辨其物与其利害其为制不可详而其职固在也今漕河所经各有分职要害之地则委郎官以总之利害因革惟其所任然不过水道之疏塞如所谓沟逆地泐水属不理孙者则溽涤之而已矣修治之而已矣若长虑倍力去险为夷因害以为利者讵不甚难矣哉天下事固有一劳而永逸者故苟其利倍于旧则虽殚财力而不惜今以利校之殆不可訾矣然则閲历代之险而为永久不迁之利者诚可谓之难非邪夫功不必已出惟其有益于民与世继费君者尚葺而保之则兹洪之益於国愈大而圣天子财成之治不为小补矣君名瑄仲玉其字其为放舟之厅集夫之营市易之场皆洪事所赖又值岁歉以余粟千石赈州民以六百石给漕士亦洪之余费故附载之

汉丞相黄公祠堂记

无锡邵国贤知许州首考图志谓许为颍川故郡汉丞相黄公尝所治地求其祠谒之无有也因叹曰此史所谓生有荣号没见奉祀者奈何弗继欲图建之而州寡隟地间於州治之北东得尼寺焉则又叹曰此不得而彼得之何哉乃驱其徒若干人辟地去秽撤故宇构为堂四楹设主其中岁春秋仲则率寮属师生往举祀事於是公之祠历数百年而复兴国贤复具书抵予曰愿为宝记之以告许人施同知文显上京师又请焉汉之初高帝以寛仁除苛暴逮文景为尤盛武帝始尚刑法天下骚然终昭帝之世吏竞为严酷民不堪命当是时公独以寛和为治及事宣帝久不变虽习律法察民隐而务包容虽严核属吏而成就全安不擿细过頴川之治实朝廷所最天下所视以为重者夫不为世俗所诱惟所见以为治又怀其精智鋭力遏而不用皆天下之所难公於是贤乎人远矣或者谓宣帝泽薄故善归于吏殆不尽然盖帝虽不免尚法往往最公治为第一赐车封爵以示宠异而卒以相位授之使天下为吏者皆公其人帝之治宜不若是刻而泽亦广矣然则公之益于天下已多而况其郡之人哉史又称公柄用损于治郡尤以鶡雀为公累予谓自汉以来论学者多以灾祥为理道公在狱中受书夏侯胜胜之论洪范固是学也故谓公学之不纯则有之若谓其以伪先天下如张敞者所论不已过乎然则论公之世者法其治民可也夫善之在天下无今古迩远其归一致使今吏于许者皆慕公之遗不敢後则所谓孝子弟弟贞妇顺孙者今之民独非公之民哉国贤以进士出守文学政事卓卓可纪录盖知所慕者也踵焉而不敢後者也故为记于祠俾来者有继云

方岩书院记

方石谢先生作方岩书院于台州太平之缌山盖旧所名杜山者也山有孝子府君墓墓有会缌庵因更名其山山之旁有狮子虎头诸岩娄旗文笔诸峯仙人迹月岭桃溪诸境其外则环以大海浩淼无际其後则天台鴈宕诸山竦立乎霄汉之表委灵输秀至是而极则结为方岩巉耸峭拔为一方之胜故院以是名为堂四楹其左右翼而相观恐闻二斋以居学徒置田三十亩以资养而仰高望海采藻三亭及桃溪书屋方石山房於右焉自先生叔父愚得公以宝庆守致仕始为会缌仰高而下次第交作先生又欲为是院请公主教其中会有纂修之命乃留赀于族叔怡云翁世弼越一年而以成报则弘治己酉八月也夫书院之置肇于宋初若白鹿石皷应天岳麓其名最着盖乡党之学士大夫所建而朝廷因之及州县学立顾为具文而此独不废其他聚徒讲道皆足以为教於世而不独此也然程子讲于洛而朔蜀之徒不能相通朱子讲于考亭而江西永康之徒各不相下要其是非得失有不可易者则存乎其人而亦不系乎地也厥後朱子之学徧天下其在台者有若石子重及杜良仲仁仲兄弟及其孙成之以及车清臣氏问学之传远有端绪先生家自师友又友乡之善士以及天下尚论于古之人而究其实则身检力践未尝设崖岸立门户惟名是务然乡之徒薰其德而善焉者亦多矣院旣成先生有归志又踰年拜南京祭酒不可以遽言去而愚得公实领之昔胡安定教湖州太学取以为法後自为之而天下始被其化方岩之教殆自是行矣使被先生之化者?厥教源兹院之名将不可朽公虽退处林壑亦岂不隐然为天下重哉请以是为方岩书院记

改建忻州庙学记

有来自西谈太原忻州庙学之美者谓其地势高爽构结闳壮庙之中屹然而耸立者为大成殿其旁翼然而分列者为两庑峙於其前者为戟门又前为棂星门学之中为明伦堂旁为三斋後为尊经阁後之旁为射圃四散而周环者为肄诵之室委积之所为庖为湢视旧学之湫溢庳陋其为善不啻倍之环山以西称府州县学者莫加焉未几州学正训导率其诸生具书托介以请于予曰此吾王侯之绩也盖自侯之来知是州属意庙学图革其故而新之会按察副使陈公分巡兹土力赞其决且为相兹善地畧规定之而王侯籍会官帑虑弗给重烦民力不欲有所徵适发地得藏钱十万曰此可以供兹役矣物计而工给之沛然而有余而又采木伐石皆躬入林谷手閲书簿累时閲岁而後终事此学之所以成也夫其废之久而成之若是难则其为役不可以不纪吾徒之为师生者愿有请也予惟学之道有本有具穷理力行进德修业其本也教有法名有籍用有器其具也然又有地焉盖非离喧避俗之为羣高堂广室之为居闳制巨丽之为观足以壹志虑移习养则虽严驱力禁强而使之学亦散涣流荡而不可得是所谓地又其急者也为士者盍亦思之乎择其所从入犹择地也挟书诗操文艺以为业犹治其具也日省时察反而求诸身心之间推之家庭及于邦国者皆执此以往非本之可恃者乎此其精麁外内固有次第必并举而不偏废然後足以为成人上之所教即下之所学也呜呼兹学修而士之为学者亦知所励矣向之玩岁废业无所恃以为成者犹可以自诿乎哉王侯之为州也疏两河立四仓兴利去弊庶务毕举而又躬率生徒示之程督以为惩劝诚志乎古之所谓富教者其所修治宜不止于地与具也因并书以俟陈公名金成化壬辰进士王侯名轩弘治丁未进士工始于癸丑之夏成于甲寅之冬而记于乙卯之秋九月之望云

修复茶陵州学记

吾茶陵在宋为县有儒学在城西门外太常丞陈兰始建孔子庙元升县为州知州吴端卿创学舍以兵毁国朝洪武初复为县知县成麟重建永乐初知县王贯继之正统间知县徐亨刘惟铭成化初知县吴真次第修葺大抵皆故地也予省墓归特造焉比还京师县复升为州予同年俞君荩以御史出知州事病其湫隘不足以施教行令迁于城中广济仓之旁其地盖左觖右空前崎後阽论地势者弗以为宜累二十年科目响絶士子凋落而栋宇亦蠧坏弗能支顾业已改建莫任其咎澧州判刘君逊亦以前御史来摄州乃用羣议复故地别为堂三间视旧加伟未成而遽去及季侯永?为州守图成厥役乃会材籍工卜日将事为缭垣崇址为庙庑为斋舍为讲堂皆从新制功且就学正江君海训导胥君安詹君凤谓不可无纪会茶陵卫指挥佥事刘侯震上京师乃致书介国子生周麟请予记按茶陵当胜国词赋取士时如陈志同之天马及先提举之黄河皆以赋擅塲其余取名第称士林者踵相接高皇帝一统之初定经义式实学士刘先生三吾所制天下传之山川之灵秀固嶷然殊也百余年来师不倚席士不废业而功效不昔若至是尤极亦孰使然哉夫有此天地即有此山川岂其限一郛郭间而隆替顿异又有识者所未韪也今文教大洽虽穷荒末裔皆业经书习礼乐而湖南近在中服士之淹贯经传向慕名义者甚衆顾岁月之玩愒俗尚之移易或不能无修复之役亦厉志改习之端也且学之制自古以明彛伦训功业本非为科目设者顾後世之士不能不假科目以进则虽程课书簿之细亦不免焉况居业行教之所乎嗟夫极则变变则通物有恒数吾乡之士其勉躅前哲上企乎古之人使文章行业为天下重不独於科目而止则是役亦不为无助也宜记其岁月使後之守吾土者请继修之以图于厥终役始于弘治某年某月某日其成则某年某月日也

裕远庵记

方石先生尝谓予曰吾人有身有家国天下之寄必深思远计以为无穷图乃可言仕必自少至壮以及于老自一世十世以及于百世乃可言远予仰观于古之人恒攀企而不可及上遡先世知吾之所自来惧无以承继振厉为持循芘?之地盖尝自吾身始又将于家焉图之天下计非所敢与者然推行之端亦学者所有事也予感其言夷观其所为检察践履久而不懈非志乎远者莫之能也先生为侍讲归葬文林封君高孺人于太平洋山世墓与其叔父逸老太守公修祀治墓作谱合族凡为家之事类足以传之子孙又自作圹室于封君之侧及以祭酒致仕归自南都始伐墓木斵山石构庵八楹以备奠扫逸老名之曰裕远前为石门而摠名之曰大梦山工旣以书报予曰此予结局一大事也子志吾父表吾祖独於此无言乎予闻之重为叹曰先生之计其可谓远哉盖是墓也有节妇之风烈封君之矩范而先生实克扬之昭穆之相承幽明之相质者百岁犹一日也先生以身事亲期在不辱修短存没之际正俟而全归者无所不慎殆曾子所谓仁以为任死而後已张子所谓存吾顺事没吾宁者此所谓远也远而能裕者也彼区区顾计如汉水之沉碑桓山之石椁谋乎外无益乎其内者亦恶可同日语哉先生二子兴仁兴毅皆蚤世比乃有遗孙焉族系之蕃衍将与风范相为无穷今其名再入荐剡朝廷将复起之功业之在天下又不独言与德之不朽矣顾兹举为家而设故子教家之事加详而并及其余云逸老亦自为墓在庵南二里许所谓会缌庵合祭其高祖孝子府君者则在其西皆别有记可以互见也

怀麓堂集卷三十三







卷三十四

钦定四库全书

怀麓堂集卷三十四

明　李东阳　撰

论书手简

合从连衡论

天下之势轻重於权谋之中君子於此可以观世变矣夫天下之势必有所在在德则正在力则偏在谋则变故德者定天下之势者也力者据天下之势者也谋者盗天下之势者也举天下之大狥于匹夫之口押阖张弛惟其所命其为变也不已极乎孟子曰五覇者三王之罪人也今之诸侯五覇之罪人也今之大夫今之诸侯之罪人也呜呼为从衡之说者何人哉周失其德天下之势涣然无所归旣久而为秦所据六国之命皆制於秦朝夕恫惴撑柱之不暇故秦与仪也得肆其邪淫诡辞于其间大抵为从者多訹之以利为衡者多怵之以害利害交乱於天下而莫能辨故合而连连而合莫之适成展转眩惑载胥及溺而後已固世之变实谋之罪也二者曲直固不暇较然就而论之从之谋在六国犹可言也衡之谋在秦不在六国无可言也秦自孝公之後并吞之势已成决非犬马玉帛之可事则六国之势不得不合故秦说一行而天下响应然不一二年虽秦也亦无以谋其身矣夫以桓文之才假尊王之义尚不能制一郑之反覆而秦以区区口舌合异为同聨疏为亲欲其久而不散岂不难哉仪乘诸侯不胜畏慑之余故得以刼行其说秦死乃得大肆而又解于武王之隙不然束手就擒授人以势不待数十年之後天下已为秦有矣夫势专则秦以数千里一衡之地而卒并天下势分则齐及燕赵皆以二千韩魏以千楚以五千里全从之地而卒并于秦由此观之君子不能无遗憾于从终之解也虽然秦尝以帝业说秦不用而後为从于六国仪尝倚秦以为用见辱而後为衡于秦不然则秦之为衡仪之为从皆未可知也小人盗天下之势而又倾侧骫骳为其私身计如此彼六国者乃视之以为轻重而於其时有孟子者其去其就固恝然莫之计也是可委之世变而已乎如孟子之言行王政而王如汤如文王者虽一国可也彼六国者何足慨哉予独论仪秦事以着利口覆邦家者之祸为後世戒

韩信论

信之事两司马论之详矣有说者曰信之忠一拒武涉再辞蒯彻言出肺腑容不可以伪且其虑事料敌筭无遗策不以全齐叛而以一淮隂不以逐鹿未定之时而以天下一统势不可动之日亦明矣其所谓逆非有擅兵养士如阳夏部聚候伺如九江者不过以吾方念之之言犹豫不忍倍之意为陈豨内应之谋悔不用蒯彻之计之语是安知非忌者所媒孽抑或史氏之所传袭而附会之者邪夫信之狱成於吕后汲汲乎不待高帝之归临刑之辞未足深信且彭越再变吕后实使人告之何有於信信盖其尤所忌者也然信之请为假王也陈平张良蹑足附耳之不暇云梦之执平实为之而田肯复以得信为贺及其死也以出亡夜追之萧何而亦与其谋岂信之忠不胜智固未免见疑於人人邪方其始说高帝以天下城邑封功臣不旋踵而自为假王之乞驰壁夺军易置诸将帝固已疑之矣期得楚而不辞纳项氏亡将而不辄奏及其失王就侯身不自保而犹以多多益善办夸于帝盖非特帝疑之廷之臣莫不疑之矣疑其迹而不知其心悲夫呜呼平以下不足道也彼良与何者宜知之不但无百口之保亦无一言以纾其难坐视其赤族而不恻者何哉盖高帝之雄心未尝不耿耿於天下之豪杰非辟谷之请田宅之污虽良与何亦且不免其势固无暇於信信之必死於高帝旦暮等耳苟徒摭片语只字以为信罪岂君子之所忍哉网目书后杀淮隂侯韩信夷三族朱子盖已洞见其曲直矣程子谓读春秋者必以传考经之事实以经别传之真伪纲目非史类也愚请以经法读之

曹参论

大臣者与人君共治天下者也君岂能独治哉大臣之於君善则引之不善则谏之以归于治而已不能引其善谏其不善是後其君者也忘天下之治者也天下之不治岂独君之责哉汉之惠帝立而遭吕后之惨日饮为淫乐不听政曹参相之不能谏且以垂拱告之是长其过也是後其君也忘天下之治也遂使君怠于上臣荒于下日颓月挫以求所谓清净无为者为之古之大臣事君之道如是哉然则惠帝之不听政非特惠帝之责固亦参之责也参之清净出于盖公老氏之道耳老氏忘天下者也非吾圣贤所以治天下之道也参以老氏之说小用于齐则不扰狱市大用于汉则醉客而不使言听吏酣歌而不致诘甚者又导其君以忘天下充其心必至于剖斗折衡而後止焉然酣歌淫乐恐亦非盖公之所谓清净也参尚能逭其责哉萧何之薨也参奋然治行盖谓何之後非其身莫可共天下者吾意其纵不能追古之治必有以继高帝之业使不坠也曾谓其清净以忘天下而且长君之过如是哉参为相不过三年而死其时惠帝固在诸吕未王太后未称制而萌己兆矣藉使诸吕王太后簒而参与惠帝尚存亦将为清净而已乎将为酣歌淫乐而已乎其不可为明矣夫参之从高帝攻城畧地身被七十创而不困固非忘天下者及为相而不事事岂余於将而不足於相耶盖以天下之民方辞见知之苛安约法之简固不欲以政令扰之方恐其君之多事也呜呼参之心诚如是其失滋甚矣求民之安乃至于酣歌淫乐以忘天下畜祸养患于宫闱之内而不知戒焉设非平勃诸臣为之排击拨正于後则汉之为汉我不敢知恶在其为清净之效也使参能因吕后之惨导惠帝以齐家睦亲之道必能固其根抵因惠帝之淫乐戒之以忧勤惕厉之义未必无所防遏于将萌天下虽不大治且不大乱奈何淫乐废事以坐致後囏汉之幸而不坠者如綫一垂拱之言误之也虽然参之相天下歌之後世贤之彼平与勃者莫之或过其有益於天下之治殆亦多矣称汉之大臣固不可欤

与蒋宗谊书

某顿首宗谊府推老兄阁下别遂一载屡问南来者具悉宗谊起居状屡欲作书奉问匆匆笔札不能尽所怀羸惰交集将作辄止前後两辱手书三复披诵坐见顔色然中间实有未了者试与宗谊质之今之进士文章材识如宗谊者不可遽得曾不得置诸台谏院署之间而屈在外郡诚非所宜然虽不台谏院署而文章材识固无恙也且所谓材与识者非以为用乎今宗谊治剧郡理刑狱日与百姓相答问搜其幽隐而明其是非使奸恶蒙创艾善良得扶植以弼天子教化彰国家之典其用不为细即宗谊居台谏院署或无所裨益饱食安睡苟为身家荣此正仆辈所自耻辱於宗谊乎何有若逢迎承事则于职位亦有当然人情世态小小凭藉有所陵轹无足多怪然此特杭州推官从事耳非真有损益於宗谊可擿数也卑官显秩更迭为之宗谊必以为辱如暮宿传舍恶其敝陋不待旦而之他不已惑乎即宗谊以为辱不肯为他材识如宗谊者又以为辱不肯为其为之者乃尽猥琐不自振立之人何以为理古之人不合则去未闻以资秩之卑下为辱也若不力遣使远去胸臆朝牵夕绊愈久愈劳堂堂丈夫乃为一官所困岂宗谊所宜有也宗谊或谓平生为文章欲穷探博取成一家言而暂处纷扰非其所好是固有缓急之序矣予尝谓获施一事胜着千言况宗谊年尚富且甚强力尊居显施当有以自待及其功成志倦然後归老山林之下尽取其平生所得者大发而宏施之以名天下示後世岂为晚哉宗谊姑少安不患无以自见投劾之计非仆所敢与闻也某顿首

与李士常书

奉别来屡勤教问甚寡裁答即有所答必出冗迫苟具简牍书名与姓通问候之礼而已虽欲执笔覼缕畧布所欲言竟不可得平生每自怪习惰成癖其於世事多所阙失若此则非惰之罪也仆居京师久多知识岁时来往非惟人所责望抑亦事理当然加之应答文字逋负崇积动经岁时率意为之出不偿入又不能杜门自谢远同隐人纵能极力排遣不过人情细事其於分内何所禆补自滥官职以来不减十载学业未就旋已荒落每命志役气自谓足以妄攀古人而弃本逐末违道日远即今委靡沉溺与草木同腐烂则又倔然莫肯降下其心愧耻若为人所唾骂摈斥者惟有是耳岂处之非其地而进之非其方邪然得良友者为之依归鞭辟警策使不得自肆或犹有可冀者此仆所以不能自已者吾兄信古好修勇往自遂不在子路之下宜不苟然于世者而又独处远地深思静学志无所乱而气无所摧伤造诣践履与日俱进古之人学成而後仕此仆所愧于吾兄者也仆求友于四方如吾兄者不可遽得况以倾盖之旧承通家之好在分不为薄而在义不得疏此正仆所宜日夕左右者而又隔絶如此奈之何哉然仆闻之古之学者必资游行以广闻见未尝自以为足所谓自一乡以友天下之善士倘翻然一来於仆固幸仆虽庸劣亦岂无所报哉仆在此所恃以为益者惟时用为多时用之意亦与仆合不识吾兄以为然乎否也阎提学南巡未至及是时先晋而至不妨按试不然则继今以往毋吝书札以贻诲言亦所望也老先生遗稿近颇条次但更录数手譌谬实多旧草残缺猝未能办须缓图之此事至重非面尽不能旣也晦庵语录一部用供览观伏惟照察某顿首

与文宗儒书

承手书知沧洲集已录出将就梓足见惓惓故旧之意亨父有灵当怃然于地下矣但所示様本每卷前一叶有撰述删定校正刋行等名号似为不典此集为沧洲作何必言撰旧稿去取乃诸同年更议互订何以独归一人校正之职乃後生晚进施於前辈者尤为非当而刋行名氏则宜执事着一跋语殿诸卷後亦未有标於卷首之例四者之中无一可者且今韩柳李杜诸大家集本具在其有无事例不辨可知至於括苍乃处州郡地之名亨父又不知何以为据向所奉记止云録稿重订乃可入梓正恐有失而不意其失之至於此也今望蚤以录稿见寄如已入梓亦须除此四行各以卷後五言律一首移补其阙庶免贻笑好事为盛德美事之累惟深亮此情不吝改作为幸不然则不若不刻之为愈也辱示近什尚稽攀和正坐此事惶惑故未暇及耳不罪不罪

再与文宗儒书

得成通判寄沧洲新集诚不意速就乃尔剸繁治错之才於此可见而不遗故旧之盛德固不待论也比见所寄様本卷首标识颇非古法恐狃於成事为全美累故特以危语相激计不可以但已岂真谓不刻之不若乎薄言往愬逢彼之怒执事果以为过正堕吾计中矣今所剗去者欲移卷诗後补刻则改作太多次第亦紊畧照文监等例以各卷目录补之各以小票粘其上烦一二检勘不使有所遗误中间字面亦间有亥豕方迫史事不及躬自校閲仍乞以原稿订正乃可摹印也序文如命不复多诿外一篇已并前书属匏庵忙未及就向时方石亦计为後序今稍远他日犹当以鄙意谂之若鄙序不中绳墨请为瓿覆以俟二公之序视免删定之名为惠且十倍也闻疡医已奏功附此驰问惟加爱不具

与杨应宁书

得胡佥宪所寄书知太夫人奄弃荣养通家骨肉所以胥恸哭胥吊唁者岂独与谈虎变色类邪悠悠苍天竟何言哉闻六月初发太原长途酷暑瑰苫踊擗摧裂顿撼之状皆可想见此固有不能已者但不肖以孱躯弱质一受寒湿辄为所纒缚不能解今年忍苦鍼砭百痛未能博一效吾兄其为国为士为家祀俯从礼制以成大孝不识以吾言为然乎否也所委铭志深惧荒迷不足以当至意然不敢不勉周原已来薄具赙仪不能具礼惟检纳不次

与顾天锡书

去年承寄聨句哀疚中尝畧具数字以谢比得萧进士所附书备悉居起令郎闻近始到京体质凝厚如三四十岁人成立可待此足为故人贺也吉安人多称政平讼理宿弊尽去大与曩所闻者异岂公论在天下者必久而後定邪令兄太守公行不及躬送闻有炊臼之戚老怀未堪南游之乐当准折过半矣幸为引意聨句录本私籍不意为萧履庵所传前年周子建方伯在云南书告欲刻已亟止之去年王丹徒公济不告而刻缘此本未经选閲又多讹误而其传已广不可中废因重校一本俾加修治与初刻者不同必如此乃畧可观览然非吾意也强从之耳近始闻子建已刻成而吾兄亦若有此意者不意高明乃复率尔兹亟奉报如未刻幸急停工刻已亦须秘不摹印俟丹徒本完即以寄上也此录皆草草凑合不尽衆长诸公之意皆若以此为憾不但不感其惠而已丹徒且然况云南本讹误当益甚尤而效之亦何益也又承索拙稿入刻此尤可笑工拙姑不论岂有方壮未老之人汲汲为此等事为天下戟指捧腹之具乎厚意不可负兹有先祖提举公文集一本当以累执事提举元进士入国朝隐永新山中因葬焉其问学行操视不肖奚啻百倍吾兄盖畧闻之矣永新实贵郡地丘墓之托所不能无而遗集本永新者已荡逸不可得倘因而详之则其为惠亦倍百且不啻矣急递中附此乞一一亮察邦用贰守闻已北上故不别致俟相见乃尽

复愚得谢太守先生

不肖自延祸先考以来忧病纒絷久疏奉问今春辱赐奠章赙物词意深厚哀感之极不知所以为谢奄迫祥禫乃能畧布一二壬辰之岁获附仙舟偶以微疾蒙善药先考手录此方藏诸箧笥盖尝屡以试人无不立愈及晚岁得疾谓非此药不能办窃以衰老之年干闭藏之令似有未宜力谏而止适看牲夜出先考乃手探药笼加麻黄一倍覆被取汗汗出不能休不肖归而闻之固已拊心顿足而末如之何矣呜呼孰谓十五年自秘之方数十人已试之药而竟以是祸于身岂非天哉是日也使不肖不以公出必不果药药不倍加麻黄亦不至此而竟至此岂非天哉呜呼尚忍言之尚忍言之方石之来畧及此事顾其详有未尽言者以执事爱我深念我切其系于存没甚厚故不得不言之痛定之余肝腑摧裂执事闻之未必不重为一悼也不肖辱教方石非他人比暌别间每恨不得一见乃今辱奠几筵执手交恸又以其余沾诲益倾情愫罄平生所未尽此实执事之庇俾得以遂不肖之私也第执事深藏高蹈无由抠谒再领教札及海物之惠又岂知所以为报哉先孝子公墓表本往年初稿荒迷中苟以塞责幸未镌石当重加改订以新卷奉纳病不能亲效简札令门生辈代录礼简意迫惟执事有以谅之不次

答镜川先生书

蒙示文集数百篇如望大洋登崇山愈远而愈不可尽聋瞽开发化为眩乱实不能有所择於其间顾为严命所敺妄纪甲乙附以圈点如古文选例而或通篇累牍皆可传诵则有不胜附者旋亦悔之第己迹诸笔札不复可去至今为愧耳近承谕示屡屡若欲稍加笺注如向来诗集例者某之不肖实所未能盖其体不同科而所施亦异也执事倘不嫌甲乙之妄则采而录之犹宜去其圈点使後人不以井蛙海蠡为不肖者之诮则为赐大矣惟执事亮之

再答镜川先生书

再枉台斾且谕以评文之意必欲如诗集例者因复取而读之益见其浩瀚无际前所窥测者已无失其门径且当时时检閲尚多遗阙意不自满今荒失之余加以病不能勤苦岂复有所测识以形语言言之不当虽劳无益蒙以篁墩詹事所评桂坊二集见示其识见语意实有出乎不肖之外者乞以诸集尽付此公使出一手庶几评文者无遗珠之叹评诗者无越俎之讥非惟大小称任而劳逸亦得其平矣执事以为然乎作我急不能据案正书畧具数语令门生辈代录以上礼意简率当获谴於执事亦恃有以鍳之而已诗序稍有更定别当请益盛币则决不敢当谨专人叩纳平生所恃以尽区区者正在此类若不俯鉴此意甚非不肖之望也悚息悚息

慰方石先生书

比书至开缄见忽斩我後数字且骇且痛久而後定天壤间乃有此等事耶先生厚德远祚吾人所望於後者何如而乃如是耶道里辽隔不获伸吊哭之私以少慰万一惟与体斋青谿两同年及师文职方交致唁问而已投劾之计先生本怀又值此厄宜无可以相絷者惟斯文公议断断乎不可释而区区薄力不能挽而留之亦徒恃先生之意稍有以自遂云尔归期想尔又阙攀送当遥与愧斋大常同一瞻遡定轩冬卿公辱致至意冗间亦无以为答幸道此情余惟善加调摄以为後图至望至望

与方石先生书

自得令郎讣辄具书奉吊并二三同年赙仪去秋所得书尚未及此计当在临行时到也续传得遗腹孙令人惊喜失措犹未敢以为必然及得抵家书始信之信天道之有知君子之泽未艾也校诸先世三代孤传而後昌大者不亦益奇乎哉鞠养爱护之方殆不容赞数千里外惟日听其岐嶷峥嵘之报为暌离慰耳小儿兆先已於岁正冠毕辱体斋先生为宾兆同亦幸顽健皆屡沐赐问故汲汲云尔辟屋西邻盖杨侍郎贯之存时戱语其子以为治命而七旬老叔不肖之视以为父者欲得此为娯晚计意不可逆故勉强成之及以其半为书屋为儿辈师友地比旧差广则又欣然乐之若以为固当得者人心操舍之无常如此哉偶语及辄缕缕不能已谅不相厌也余惟节哀为道自爱

与罗氷玉先生书

曩执事在南京每以不获手书为憾比迁闽地且倍乃数承教益善教久敬信不可以旦夕观也屡闻闽人称执事恩法并用师生咸服诚足为斯文贺忆执事言动恒必以古道为凖不屑乎条格禁令之细意者其已效乎仆株守铅椠无毫髪为身益於人何论执事慎勿以优裕见羡以重吾咎也静逸静观相继沦没此岂独交游之痛孟阳在蜀音问甚疎尚质自汉中来朝遽以疾去同年谢事者七人谅邸报能悉致不一一也

与李白洲提学书

得所寄诗皆清峭奇絶脱去蹊径捧诵後却藏诸箧笥为岭南珠玉间欲报之觉燕石之形秽久矣旧作古乐府数十篇冗嬾不及录姑以一二承教幸不惜

与刘方伯书

比承朝报有浙左之命虽官阶不过尺寸而事权之重轻藩地之迩远有大不同者盖非简之精任之重势有所不及然以尺寸之阶凡历几时月经几推荐而後及其进也不亦难乎仆尝饱历世故信升沉得失之有命故苟命之当黜者虽王公贵人引手推毂而不得当升者虽讐人怨家设穽下石而亦无如之何吾兄之行不可为不孚望不可谓不着此谤与忌之所不得加者独知之者未必深而进之者未甚力耳况行不如兄望不如兄或有之而孚且着不如兄者苟有寸长片善孰得而用之哉是可为兄贺而亦可为兄慨且重以为天下慨也兄书自广东来未尝不以民穷财尽为虑而无一语及其私此岂为尺寸计哉仆非不知兄者顾於此方有槩乎心故欲发之耳方石一辞而退此正与难进者同科吾侪岂足道哉凭已趣得附承差李桂寄去计四月终可到若过家暂息必冬月乃可寄浙中书也北觐谅已有人会晤尚远惟为国为苍生自重不具

再与方石先生书

三月二十五日日讲命下与董学士尚矩同进诚不自意慵劣麁浅之资循次就格以当妙选膺重负烛之武有言臣之少也犹不如人仆含愧窃禄三十年于此矣非惟道德日负而精力亦颇异于昔闻命惊惕惧益增咎戾为知己羞执事闻之谅不以斯言为妄也去春以来连摄三篆惟院篆差久盖自体斋兼秩当有所归而内阁以寅轩未谢难於改请屡避屡却至於此而後脱焉顾其所脱不若所负者之重也承问及敢并以为告时雍方伯之迁例以近格固非超抜但以专官居重地亦道行志得之秋而於执事尤有意慊焉者盖非直为乡邦计也氷玉去岁入京病见於面知己者皆为忧之比闻过家增剧未知得脱然赴任否司成之议岂但止或尼之而已哉南屏两荐亦京府盛事後荐尤力而铨曹一切以例格之此事成败得失甚轻而其命之厄亦可见矣世固有连岁累迁至五六而未已者何人哉古称伐国不问仁人谈此於有道之前似觉夫吾言之过也弄孙之兴近想益增尝寄诸公贺章计已彻听亦必有倚歌之报悬企悬企老泉集三册将意幸纳

与鹤谿潘先生书

数年前两辱长牋教爱兼备令侄孙贡士来又领一札及美茶名酒之赐自揆愚劣不敢率对报者阙焉而施者不厌何以得此於执事也悚愧悚愧自与南屏兄缔交即获以名姓承延接以文翰蒙奬借虽不克探深眺远穷岁月之力以极其所欲得而瞻慕悬企未尝少置于怀比者以长子兆先问名于南屏之仲子此儿乃蒙翁老先生之外孙年十八矣非惟再托婣好事有宜然而道义之相孚肝腑之相照若必有俟乎此而後慊者执事闻之未必不解颐一莞也侧闻执事化乡惇族有吕蓝田郑浦江之风盖其歛泽于天下以施於此也有由矣然则附丝萝之末沾膏馥之遗者在我後之人其容以少缓乎哉惟不鄙而终教之则愚父子之幸也南屏以絶特之才孤洁之行横为造物者所尼府尹唐公无一见之雅而极力推荐独其言近激所司遂以例格之得不得於吾南屏无所益损而论人才识治体者亦岂能恝然於其间哉出於母之言则为贤母是不敢为他人道也贡士归谨布悃愊附此一道首夏渐热惟为道自爱不备

与姜贞庵书

自金进士行一附书後久阙继问方石先生来备悉清况欲一登澄心楼清谈对坐以浣三十年尘渇而不可得也近得吕太仆所寄书语意详恳岂但贤於十部从事独缣布之惠奉领为愧耳柳太守平生故人政才官操仆知之已熟而清诗雅兴尤有不能忘情者倾盖之余能为我一申意否邪时雍南行想获会晤到广後尚未得消息比见其筋力毛髪不逮曩时如仆者亦白见髭鬓矣况先生哉惟善调摄以膺夀考为乡邦望亦交游之幸也

奉朴庵先生书

往岁坐春风中亲炙顔色承接教旨日涵月沐饱德受益而不自知及违絶道路限隔曹署聆一言诵一字而不能遂然後知游从之乐不可以易而视也某自阕服以来再入馆局辰入午出苟以应名籍供职事而止老叔衰病不能任家务良贱数百指衣食薪米铢两升合之籍皆身自治之求如少时俯仰左右之乐亦不可得此则某之私况非父师之亲乡曲之旧盖未敢以告也迹是二者乃欲以进德修业缉久荒之学图日新之效亦岂有所赖而成哉窃伏自念以儿童出门下不自揣度欲有以报答万一今年四十有四髭且半白矣能保其离奇液樠之质终不为釡斤累乎惟大君子矜其愚而终教之幸甚今岁凡两贡书未审到否徐亚卿先生回谨此再布伏惟照察

答愧斋先生书

累辱手札惓惓以方石南行为愿至终篇无一语及他事者今果有南雍之命岂神交之妙能预卜而遥度之乎平生知旧十年离阔所以薰陶德性输写情抱者盖天下之乐无以易此也如仆之不肖窃尝寄兴於金陵山水之间欲以闲官散地相附而竟莫能遂於方石之行固不敢有羡羡吾子之得方石也方石行在即使回先此驰贺东轩种竹端为故人何时北上以少酧夙昔之愿不得於彼而此是图可乎某顿首

与潘南屏手简

墓舍愁寂承过慰欵欵连日夕然鄙心尚未厌也别後胸臆闷塞食不下咽或者亦坐此乎山行野宿恐非长计必欲避喧远俗惟钱氏墓舍为宜一二里间虽迹不相涉而音问相往复过此数月不难也若必以我为喧为俗不害为所当避则不敢与闻然亦当再屈数日不但已也比家务有不获已者拟以晦日暂归踰朔而至恐所欲知不次

又

前日作简毕即就鍼鍼十有三处而灸亦随之烧铁以刺肉灼艾以蒸骨事体情状明者所知右腕一穴焮痛累日至不知手处疮作而後解脓溃而後定信平生所为勇决奇絶一大事也知我者闻之宁能闭户高枕委之於秦越之间乎左手素不习书比右无拙情之所锺有不容己勉作数字痛苦不悉

又

承许致致庵记心甚渇今疮痛财减二三分得此则洒然矣何吝何吝

又

朏日再出郊手疮小差环跳复发计非百日不能瘉也避暑事赵老有族子为僧舍夀安山下去玉泉三里而近林深地僻足以为有道者之居其意若必欲相致者而胡锦衣复盛称东墅之胜有凉棚暖室重关复壁不惟相与争胜而又争先致之为快二者亦居一於此乎此事必得面议所议有不但此者数日间毋惜一过致致庵记希介意为之悲愁於邑中得此其与庸常徵乞苟焉以塞意者为惠相万也惟心照不次

与杨邃庵书

仆哀疚以来百事都废聦明不及岂复有所进乎乐府之拟实未敢草草亦未敢轻以语人高明者不以为非则继此犹可求致至於笔墨点画未尝有百日之功今日所写明日已不欲观以为常病此病不差未可以言进也独篆书法颇觉顿悟此业若成则於前辈不敢多让别後所得惟此一端今为邵楚雄作褒孝堂三字阁下试取观之果以为何如也时雍先生已迁广东民牧到京尚未见面希大将卜邻于我伯瞻之除甚慰吾辈但病未脱然时敛初试毕未会计当頴脱门生中有李永敷者亦非池中物高第二三辈南来靳解元者犹阙面谈後别报忙甚语不成伦亮之而已

又

比得手教云仆初春所奉书於五六月始到此书邮常事继此尚有书不能记所附人名字颇讶向时见谓止得一书於数月之久也承已即吉谅多哀慕余事不及一一惟朴翁老师病候未康殊切悬企伯瞻编修乃至极此不胜斯文後进之叹非独为乡里门墙悼也伯瞻以吾兄故视我不甚异临行时惓惓若不能释者而乃至此追原其意铭志之作不可委诸他人勉为卒事仍虚表石以俟大笔九原有知盖其尤汲汲焉者而亦吾之所不能已也钱生改字与谦近辱诲戒大有所得登科录一册少将鄙意幸检入

又

花带一条仆得之於方石先生者转以相奉愿附吕?佩刀之义物不足论其人故可重也幸麾顿万万

又

去冬陕中承差回乘便附一书当不沉滞自上任以来不得报计以小试不暇审如是则上半年尚未可得也途中书教戒谆至感刻不可言前已布谢愧不获面尽西藩古文献地时雨之化生意必大可观秋试当已畧见区区所望者殆不止此也宗哲西行颇非其好赖故人知已必能相与于成公济待大仆缺未得兹乞假南归与宗哲同日分道而去乔宗举业似更进可望大揵其弟诗力亦益有加小儿兆先於岁正冠毕今亦颇事笔砚想皆所欲闻故此琐琐惟为道自重

又

始得陕西书知考察过半公明之誉与山西同而怨谤不作益足以验德业之高远矣非佞非佞关中风物自古所称所示诗仲虽其固有殆亦有江山之助独恨不得一共赏之耳令郎书法大进学业亦宜然此甚可喜若豚犬辈虽谙文路安足道哉日讲事殷循次承乏非惟可惧抑亦有可笑者张生潜行草草奉答此生学业颇可观望青目一二至感至感

又

使车入陕後仅得一书知小试务殷此时想弥节台端矣朴庵老先生四月内弃诸生千里之外同一哀恸恨不得与一二知己会哭於几筵之下耳葬祭已如例得旨余典尚未敢轻举中间情事知者必能谅之时雍未至浙当亦至家为经理家事也小儿私试卷一二篇知所欲见便中附奉请教亦果以为滥竿中物否余不悉

又

始得关中书甚悉朴翁已许諡足慰舆情门下之私不足论也所喻李梦阳者果得首解及两张生皆如尊料时雨之化殆有不诬仆所许何生孟春者输君一筹然此子之进尤未可量也乔宗试卷亦以书魁许之错料乃尔幸不远耳其弟亦署考功员外并可为喜而不寐者钱生之弟亦占一枝小儿入塲被跌不令终试近始平复无足道者公济尚未至拱之仍调兵备未有缺也余不能一一

又

独坐翰署清寒袭人偶得故人书札温如玉面加之绒褐之惠过绨袍远矣呵呵时雍都宪治水贤劳恐猝未易就绪宗哲虽烦视此犹在栖迟偃仰间若风教文字之政又弗待论也所示与拱之倡和佳甚中年多事此兴不减非夙有大抱负大藴蓄者不能关西山川之胜或亦不得无助区区此技渐荒将与棋局并废第犹有未能絶者如署中诸吉士课业之类是也後进中尽有异才美质恨不得面谈冻笔草草

怀麓堂集卷三十四







卷三十五

<集部,别集类,明洪武至崇祯,怀麓堂集>

钦定四库全书

怀麓堂集卷三十五

明　李东阳　撰

文稿十五

传

夏忠靖公传

公讳原吉字维喆姓夏氏其先会稽人後徙开化再徙德兴祖希政元季为湖广行省都事国初占籍湘隂父时敏以布衣被召授湘隂教谕母廖氏梦三闾大夫降其室实生公年十三丧父学诗及春秋贫甚教里塾以资养选充县学生以诗领乡荐升国子生例入禁庑书诰勅太祖幸书所见公字格方正特赐绯衣一袭复遣人察诸生所为独公端坐正书竟日色不惰上心念之二十五年书满有司奏当署部职上曰夏原吉端厚特实授户部主事同官有疑事多就质独刘郎中者耻其不能因事譛公云专尚书郁新柄上察其诬刘坐死自是数遭危譛竟得无他二十九年公考绩陛引面乞归省且云道远乏僮仆乞舆皁以行上特允之三十一年廷荐擢户部右侍郎充采访使廵抚福建杨文敏公荣为诸生公一见奇之曰必为解首杨自是起名郡有明月楼多妖宿者多死公径往宿之妖遂息归镇蕲州三十五年太宗入定大统以公旧臣负重望迁左侍郎公辞疾不许寻进尚书凡贡赋役法悉命详定公酌古今为经久计其所议多从厚曰不可使後难继困吾民也又命公申明敎什三十余条榜示天下永乐初两浙大水国用告乏三命公往治至则奏罢蠧民妨政数十事诹访耆宿相度地势疏河导渠修筑堤堰俾水归于海又奏发廪粟三十余万石所活不可胜计乃分给牛种督之耕种民忘其饥有干泽者奏水退田淤宜召民佃耕以足国用公得报数曰民疲极矣可重役乎亟奏云水不胜戽矧已後时劳且无益事始寝吴人至今怀之三年还掌部事首请裁冗食节浮费又禁盐钞法诸弊凡水旱必奏请蠲租税尝以府帑仓庾及丁户田赋之数备书小帖置袖中时复检记一日上临朝问天下粮储若干公历陈其数不失升勺上奇其才益亲信之时录靖难功禄赐无虚日又大封亲藩累讨夷寇创制宫殿增置百司财费以万万计悉取办于公公极力经画无弗给者采木运饷之夫道壅不进命公廵视自龙山抵北京律治怠事者给锦衣卫官校四十人许便宜行事公於号令中寓矜恤意事乃大集上思公特召还七年兼掌行在户礼二部及都察院事扈从车驾幸北京复命兼掌刑部有二指挥冒支官粮上欲斩之公曰罪自有律若真盗者何以加诸乃止八年上亲讨北边仁宗为皇太子在南京命公辅皇太孙留守北京兼掌行在诸部及都察院事谕之曰朕以房玄龄委卿矣公日决庶政顷刻而毕凡北奏南启下令天下者惟公是赖京师帖然上还宫慰赉有加冬还掌户部从太孙周行乡落取民间虀黍以进曰愿知此味召见乡老令陈风俗赐老给孤表着节义民皆感叹道有逸兔太孙欲驰射之公谏而止有从卒犯令者指挥周敬以上命执之太孙谕敬不得遂系敬公极谏以为不可因厚赐以励其直从之九年公考绩上宴于便殿赐勅奬谕又谕羣臣曰原吉乃太祖皇帝养成贤德士尔等欲观古名臣此其人也命同太子少师姚公广孝监修实録十一年再扈北廵命辅太孙以行十四年太孙还南京又从凡道所见必见谘问呼为先生而不名十五年再扈北十八年宫殿成命驰召皇太子太孙于南京至则陈太子承诏勿亟今乃速来盖以陛下慈注之深故孝思之情不得不切也上善其对公因言营造民疲多至失业宜悉听复业而蠲其税十九年三殿灾复请蠲矿税停采办赈饥馑以囘天意诏皆行之初大臣科道多言南北建都便利不同上御午门楼令廷辩密遣中使问公言孰是公对曰臣等罪也科道言是上两宥之或尤公背初议公曰吾辈历职久言虽失幸上怜之若言官得罪所损不细矣衆始叹服复命掌工部事交趾平上问公陞赏孰便公对曰赏费有限禄费无穷於是多从赏格西域法王来朝或请亲劳之公曰夷人慕义宜示以伦义若万乘一屈下必有走死而不顾者矣上曰尔欲效韩愈邪乃不出劳他日法王入见上命公拜公曰王人序诸侯上况夷人乎长揖而已山东俘逆贼唐赛儿之党三千余人上属公与都御史李庆公审其脇从者悉原之陕西有伪称金轮王者廷议将发兵公言乱止数人不宜重费但遣人禽其首恶自定矣已而果然或言周王有异谋公奉命往詗之复命曰王实无他但恃陛下友爱之笃故少肆耳上然之谷庶人逆谋既彰上问公曰长沙人通谋否公请以百口保之遂免穷诘太孙冠礼有司以尚书蹇义方宾名进上特命公行之上元节张灯许臣民纵观公奉母太夫人往上宴羣臣顾问公曰闻尔母来观灯尚在此否公曰已归矣命彻御案暨宝镪赐之公弟原启至京上召见赐酒馔濒归遣人送之见舟中惟米二石问公曰卿弟贫盍少赠之公对曰臣所遗俸赀已寄之无以为赠上笑曰朕当助卿赐异布数匹十九年上议亲讨北边羣臣莫敢言公曰吾受上恩厚不可不死争之约尚书方宾同谏入独言曰频年师出无功戎马储积十丧八九灾眚间作内外俱疲况圣躬少安尚须调护勿烦六师上命公治边储于塞北宾惧自缢死遂获罪并籍公家惟赐钞千贯余皆布衣瓦器命锦衣官尅日召公还公方治粟使者趣甚急公曰姑少俟不尔虑有侵渔死吾安之不以相累也上御午门问征敌得失公历陈往鍳谓当内治不宜勤远畧执不变坐系内官监太孙屡奏请宥公上察公忠间访国事公敷对如平时二十二年车驾至榆木川不豫顾左右曰夏某语未了若谓其爱朕者八月杨荣以凶问至皇太子亲临公系所与共哭令出视事公叩首曰臣先帝罪人未闻遗诏强之乃受命给尚方笔札咨以国事公首陈东南民力困于漕运请幸南以省供亿继请抚流民罢西洋宝船止云南交趾采办金宝数事上即阼首复公官赐章服器张咸备公始闻太夫人丧辞归襄事上曰国事方艰卿以丧辞则朕亦未当在此特遣官护送归葬太孙既正东宫加公太子少傅时吕震为太子少师班在公上上引震次公进公少保褒职如故兼给三俸公辞太子少傅俸尚宝少卿袁中彻以言语获罪且不测公谏以为先朝所爱乃止罢官洪熙元年上以天不雨雪制忧民吟公赓和称旨翰林进公诰辞上亲增二语曰勿畏崇高而难入勿以有所从违而或怠因召公至扆前赐银印一其文曰绳愆纠缪俾有封奏则以此识之三月上勅公等除脔割鞭背及妖言诽谤等刑公赞行之寻命兼掌礼部赐象印一文曰正直以便处分上欲禁西山樵采云犯者死公曰材木固可惜人命尤重乃命如律上赐田五顷于城南又建两京甲第以旌其功李忠文公时勉以言事获重谴公从容劝释请下法司徐拟定之是夕预受顾命时宣宗在南京中外汹汹昭皇后命襄王监国悉以军国委公车驾至郊首问公所在羣臣莫能对上不怿有顷召公慰曰比见太后谕所以留卿意卿当以皇祖事朕凡丧礼及即位之仪皆公一二人所预定命令诏敎多主公言或命坐赐茶或退立殿庑少休复至凡章疏批拟未毕者或擕出至家进之先是命公监修太宗实録未成遂并修仁宗实録国朝三预监修惟公及英国公张辅为然宣德元年汉庶人谋反诬辅臣乱政杨文敏公密劝亲征上顾公公曰兵事贵速荣言是从征还赐阍者三人令扶掖出入公辞曰旧制非勳臣不敢用上曰卿辅导心勤非勳而何尚书弊敦以廉直得谮公力捄释之交趾复叛王师屡失利二年请降廷议勿许公与二杨公言民罢财竭不可再举如痈伏于身未溃则忧不测已溃则宜缓治兵乃得息三年公与蹇公入对称旨上留侍宴令尽醉将退上顾公有欲言状就问之公造膝以建储请上曰朕当白太后行之寻召至便殿赐范金银印八其一曰含弘贞靖尝侍游西苑以骑随复命登御舟游太液池上射鳬获之既烹割以啗公复遣中官偕翫奇石恣所欲取公取尤小者数枚有郎中还自河南言山西饥民流徙南阳诸郡至十余万有司遣人捕逐之多至死公即以闻上下令赈恤且禁捕者民赖以宁扈从廵边上取公等糗糒尝之曰卿亦食此乎公曰臣等得食此足矣随营将士尚多馁者遂撤上供物赐公等且徧赐将士上还京念公等四人春秋高不欲烦以庶政特赐勅辍部院务俾专论道而顾问益亲又从狩至兎儿山诸将有违令者上命褫其衣以辱之公言天寒甚不可因微罪至杀将臣上不应起入帐内公随之上顾见公曰卿且休公曰陛下怜臣恩甚至诸将濒死矣上笑曰特为卿赦之上元侍宴赐紫瑛砚龙香墨公诞辰御制寿星图及诗赐之自是宠赉稠叠不可殚记上尝制玉冠二枚以其一赐公曰使卿子孙知吾君臣一体也五年两朝实録成赐宴赉明日入谢归得末疾犹执笔拟旨以进是夜卒年五十六上早朝闻讣震悼遂辍朝垂涕还宫左右感恸莫能仰视公卿大夫下及闾巷兵民莫不叹息有流涕者赠特进光禄大夫太师諡忠靖赐祭殡葬皆越常典官其子瑄为尚宝司丞命户部蠲户役後瑄官至南京太常少卿孙崇文举进士今为南京吏部郎中皆贤而有文世其家论曰昔在祖宗朝多用旧臣以成治理惟蹇忠定夏忠靖杨文贞及杨文敏四公者皆受知太宗仁宣三朝托以心膂佐遇隆重礼絶羣僚蹇夏虽分部任事实以三孤参决机务而夏公辅宣宗监国之功为多盖是时车驾在北仁宗监国南京务颇简又有蹇杨诸人在天下大政皆属太孙而时方冲幼公独领庶政定危疑镇浮惑不动声色而根本正固可谓难矣至亲征一事独以身谏濒死而不变有古大臣之风焉仁宗亲阅利害故委任尤切至宣宗时廷降手勅受寅亮天工之寄庶几与古宣麻者比是时蹇重厚多谋文敏明逹有为文贞博古守正而公含弘能断故事涉民社则多出公涉人才则多从蹇涉军旅则多从文敏涉礼仪制度则多从文贞而可否相济期於至当自余诸阁老尚书皆各领厥务而已公之德量功业天下皆熟其名而惠泽所被犹有不尽知者其晩出乡郡以不及见为憾尝伏读累朝实録退考二杨所着碑志得其大者又徵诸其子太常君及其孙郎中所手録者加详故撮而书之惟监国时所兼署家乘以为六部都察院大理寺皆在而墓志止书吏礼及察院不知何据姑并存之以俟典型君子

赵节妇传

赵节妇宋氏陕西咸宁人也父讳翬尝知归德州赵琳者归德卫千户也故节妇归之琳少负气与范指挥者交恶范计倾琳琳怒不能下宣德庚戌琳以代赴京伍至两河口暴得狂疾夜乘马径去家人物色无所得筮之曰死矣节妇乃为位发丧以其衣冠葬焉时节妇年十九子一曰逊始晬余节妇誓与儿存亡逊长而廕敎之曰汝知吾所以不死者乎尔负我我无以见尔父於地下平居不假辞色虽壮犹加箠挞或解之曰儿无父将恃而骄骄必败吾鬼不食矣逊卒克自立拓产增业有四男六女虽屡干公於外栗栗如在膝下节妇亦自饬严甚别其母胡久迓之郊至则曰寡妇不敢野见请见於车中及堂而後拜有异姓遗女育于宋节妇弟之家既而三嫁间往省节妇骂曰汝玷我家纵不能死尚戴面来邪驱而出节妇事姑谨姑周老病疽甚节妇日一舐濯之竟愈姑季子狙节妇之财辄予之姑问所畜节妇重怒其姑则曰固在实不存一钱姑死葬称子事成化丙戌有司上其节诏旌其门今年六十有七矣初千户之病而亡也泅於河而苏鬻油者张氏奇其貌馆而饮之酒酒作复病去後十年霸州人云有狂男子时能自言我宦家子及问之辄失度求者至霸则又传之保定保定盖其支族在焉至亦无所得自是遂絶又二十余年有僧寄归德尝乞斋马牧寺为里人所嗤曰毋咄我我官也弃不为奚独我哉如赵千户者亦僧也赵党有刘八者亟报逊使诘之僧曰予指挥徐忠中山王裔也土木之乱逃为僧于香山求有道者师久不値至徐闻有名僧在寿州始造焉其徒数十人予问及家故师怒以觚击予曰汝俗累故在恶吾从吾亦归德赵千户也惟闻此而已然师自为此言已悔之曰吾秘此三十年不觉妄发吾不能久居此矣盖将去也问其齿貌性度质其母其母曰噫是也逊诸父俟即率二老卒至寿访之则已发矣後归德有九僧入赵东邻殷指挥家索饭中一老者甚怪伟问殷曰西邻者谁乎殷具以告僧顾其绰楔笑曰嘻乃树此乎遂亟去比逊追又不及人皆意其为琳也徐僧者居无何其五子来自凤阳请归之不可则强之去竟逃还马牧犹能道赵千户事云太史氏曰节妇之行高矣当其夫亡时非不能死饮泣抱孤凡赵氏之祀之絶是惧其律身教子皆能以义自胜图於厥终虽烈丈夫岂复过哉千户之事其亦矫诡务脱馽缚之流未足深论独人之情有甚於死别者於是盖益重节妇之哀天其或者矜节妇之心使赵果不死万有一於後亦未可知彼节妇者固可以无愧也已节妇於予外姑岳夫人兄弟也予每闻其事未尝不敛祍而作重为之痛叹而不能已故传之而千户之事亦附见焉

刘益斋传

刘益斋名毓字德美其先金陵人有曰定夫者徙苏之长洲传五世至益斋以医名于苏益斋生弥月而孤族无期功之亲鞠于母氏蒙其姓曰徐母没复刘姓然乡之人犹称为徐益斋初业儒为举子既成不忍违养去学医医成不求荐祗以事母及其乡之人既老郡大夫荐之朝礼部都察院下御史刻日趣上道隶太医籍居岁余太医长又荐之入直内殿时益斋年六十余矣益斋之为医也不奓辨不幸刼不偏任用据蛙守经重培养慎攻击鲜不中者中则喜形于色疾有弗可治虽未剧必蹙然戚之人或谓之迂已而果然或谓益斋曰今人利速效一投剂已冀其验再则惑三则易矣子胡不少贬以狥人乎益斋曰我本儒也习闻其道道可贬乎彼弗吾任者吾亦弗为之用也故称良医者往往不胜辄大败至殒灭不复可捄人亦饵速利甘不为悔及论其极卒不能舍益斋焉益斋医虽工然不自衒向学如不及尝慕古人开卷有益之说书门屏以自警斋是以名或疑益非谦称曰吾固以求益也益斋朴厚简雅不媟语不侮笑雅慕好士大夫多不取直有窭者尤愍恻不置必卒事乃已人以是多之中书舍人周宗勉苏人也序其事授予请为传以传其乡及其後之人故书之太史氏曰苏之医多出丹谿朱氏朱氏之门有王仲光氏韩复阳氏二氏之传为盛启东氏益斋盛学也予闻吴太史原博言益斋来京师予实见之益知其言不诬益斋诚良医哉自丹谿阐为湿热相火之说人不能尽信其信之者又一切屏去温热之剂至死不为变夫五行并运五方错禀五病异发五药殊气古人之所不能废经云隂不足阳有余不言无隂诸家云湿热相火为病甚多不言凡病皆热而世所言若是岂非矫枉过之正邪予与益斋论及此其言曰有是病服是药惟其所当予谓之善学丹谿者且丹谿以母病学医遂成名家後之为医者莫之或过宋太史论之以为其人非啻医也益斋事母孝母没而後赴荐其处与仕非无所据者无乃近是矣乎

止善刘公传

公刘姓讳必弘字崇道号止善斋岳之华容人其先东平人也少失怙自强问学慷慨有大节遭元季乱海内分裂乃游武昌下九江盘旋吴越间有所接见辄与议论议不合辄叹曰是非足与有为者拂衣去如是者数岁翻然归其乡时盗贼蜂起里閈无宁岁郡县吏皆弃印绶以走民无所归命公与乡民约结义兵为保障战不废耕倪文俊之党有蘧某者攻其乡急公一战擒之由是贼不敢犯元行省参政泼张者据岳州檄公治奸民所告变事有祁毛王十三之语皆邑大姓连结甚衆公托以五字为人名号斩死罪囚一人报之事乃定张屡遣人致公欲与俱竟不可得然犹重公甚每令其部人曰慎勿犯刘氏乡衆皆赖之太祖高皇帝定江南公籍兵内附还乡里洪武四年上亲录若干人姓名下诏徵之公以名当赴至金陵系狱月余复诏遣归寓於南门外鬻鞍者齐氏得疾遂卒年四十有一其友严伯霖者属公骸于齐氏擕其箧以归有纪行诗若干存焉後数年公子孙遣人迎葬则其主已易数姓竟莫知所在初纲纪久坏淫风恶俗遍天下公乡居每集耄稚谕彜理明利害多所变革无赖民愧公者或徙处他邑终其身不敢归公日所与论议倡和惟乡儒徐执中辈三数人自余皆却立趋候无敢与抗礼者其严如此公既没子行简亦不仕至其孙仁宅为广西按察副使曾孙大夏为兵部职方郎中世其家赞曰予闻刘氏宋南渡时有都统制宝者从岳飞平杨么屯田岳鄂间为恢复计飞死失志遂隐於华容以死公每论及此未尝不感恨泣下此其志决非倎於乱世者观其历覧形胜蛙视羣雄待时委命以成効顺之绩有马新息之风焉当天下未定虓呼而猘走者皆肆其凶暴争搏噬吞啮之利以召祸取戮近及其身远则及其子孙无足怪者公材足以得地力足以驱民黾勉自守进不昧於所托而退不失其身始终之迹有足观矣顾其德庇乡邑而禄不逮躬仅脱械系卒困于道路以死是固时命之不相为偶者抑将以遗其後人乎

怀麓堂集卷三十五







卷三十六

钦定四库全书

怀麓堂集卷三十六

明　李东阳　撰

文稿十六

传　说

杨南里传

先生杨姓讳实字诚之别号南里浙人也先世居宁海始祖广仕唐为兵部尚书五子皆仕吴越有相国岩者徙慈谿九世孙濓号大隐大隐十二世孙云号南湖始居鄞遂为鄞人又四传至先生先生幼多疾书慌惚不能记六七岁时忽若有得随所授辄应口成诵初补县学生提学宪司奇其才改补郡学正统辛酉举乡荐登礼部乙榜拜安福训导安福旧文献地弟子最盛先生严楷式列条教恩令大行教谕阙总学政者三年番试诸生躬自程校示赏罚奨励不倦人始惮其烦後益乐至胥劝相邻邑龙泉学官阙复奉郡檄往署八月而还先生在安福九年事无钜细皆精慎不苟一时人士出所造就多显闻于时县官岁行乡饮凡耆老无贤不肖以名皆与先生曰此非制礼意也乃命诸生声其不德黜数人寻有廵抚大臣道安福学官诸生仓卒不时谒耆老被黜者乘间以他事中先生遂落职诸生讼其寃不得继以泣廵抚亦颇悔之次日诸生具状联署将复走愬先生止之曰使吾无愧二三子者足矣官得失命也既归鄞日奉亲养暇则与诸大夫觞咏为乐遇名山胜地辄澹然忘归或问以往事不答也成化戊戌有母丧哀毁疾作旣又北走京师徵铭士夫间时其子文卿已举进士为兵部主事先生寓官邸疾再作未几卒己亥十一月四日也年六十有六文卿归其丧葬于某山时先生父某以高年被命服年九十余尚无恙太史氏曰吾闻杨先生教先践履论古事必设以身处不漫为诞说观所论乡饮事诚耿耿不苟合者其所养可知也噫官非郡县无赏罚黜陟之柄徒以口舌执议匹夫结衅至终身不复用故当大事者不以身任天下之怨而欲有所为难矣哉

乔烈妇传

烈妇高氏者工部侍郎乐平乔公讳毅之侧室也公夫人王氏既卒高事公谨公遘疾汤药必躬视日不甘食夜不就寝每稽颡于天祈以身代公疾革顾谓之曰吾殆不起吾子孙必克自立独汝年少又无子奈何高泣曰公脱不讳妾固当死从公地下耳公卒哀毁殊甚引绳欲自经为家人所掣不得死乃取平生华饰投诸火示无生意於是防者日严公子兵部郎中凤扶柩归高抵家悲号益甚闻者怆恻竟以间缢死柩旁年三十有三而已死之日适朝廷遣山西布政使胡钦祭公丧胡闻其事嗟叹不置知县刘义以状闻请表其节以厉为人妇者下礼部移御史及布政按察覆实如义言诏旌其门曰贞烈後宝坻王子玉为知县卽邑中隟地构祠祀之祠亦名贞烈彰国典也予尝观中书舍人杨应宁所着祠记闻高事为详郎中君既卒其子县学生宗进士宇请为传立石于祠以诏其子孙故书之

太史氏曰世称慷慨杀身易从容就义难信夫临事值难气激而义动虽中人之质盖有视死如归者矣及事势稍定情得以自施美利在目甘言在耳无重赏以诱於前无严刑重法以驱其後其不逡廵退缩自恕而不觉者岂不鲜哉世固有相约赴难不终夕而已倍者况积日阅月愈久而不变者哉吁身为人妾命不锡朝不与心誓身决以求必死之为慊乃亦有以小官末职自诿不力於君父之难者何哉丈夫耎懦不立则喻诸妇人揆之高氏殆妇之不逮远矣

都御史朱公传

公姓朱氏讳英字世杰其先为广州节度使徙居郴州桂阳县大父攀麒阳朔县主簿父思谏皆赠资政大夫都察院右都御史公少孤补县学弟子通诗书易三经正统乙丑与族兄克寛同举进士授监察御史己巳闽浙乱起银冶间公与诸御史承勅分守州县比至大军尚驻金华公径趋处州闻土木之难乃取道庆元掲榜谕贼招老弱被害者又计获巨贼若干人有中使报黑面大王统衆三万欲刼所捕贼议欲偕走公不可徐使人觇之而令所司尸贼于市竟无他变景泰改元公还朝论处中便宜五事下诸司议行外戚汪都督令纵家人侵民产时林庄敏公为给事中公与交章劾之诏夺产以给民又劾中官善增姚广恃宠暴横皆下诏狱壬申诏风宪官被讦者无论结不结皆补外盖大臣有私怨于御史周监王豪族人诬奏勘核未报欲因事逐之公上章极言非是特赐采纳且勅诸司详看诏格故王周得免而用事者忌公亦深未几迁广东布政参议道桂阳省母胡夫人夫人阅其归槖惟赐银十两喜曰儿居官如此吾无忧矣旧广民避役各假额外隶从身以贿免公至悉遣之与都御史掲某议军猺法限以十岁一役九休至于今不废癸酉乡试有都指挥为子求举公叱弗许録属郡囚壹意伸雪及专抚治斗峒贼杨通拥衆流刼剿平之赐彩币宝镪又招贼党百余将臣欲处以军法公陈辩数四止诛首恶数人叶文庄公廵抚二广兴革进退诹公为多尝入贺归遇知新涂县李舟知南海县赵庄各囊白金以赆公却之後二人以赃败受赆者俱坐累公独不及天顺间有采珠之役中官督责甚急公独筦布政事故缓之以俟廵抚会议因疏乞召还民赖以无扰二广尝会兵剿贼文庄属公督察奸弊参将范信会剿大藤峡至亷攒间诬乡民为贼党欲歼之公驰赴其垒凡所获无辜皆审实纵去信忿不能成功月余未退会文庄间使至公亟请班师民始脱血刃又有告广州丰湖民作乱者公知其寃亦力争以免潮贼罗刘宁等屡挫官军公会兵平之获被掳者数千公别置营以处女妇已而各还其家新会有闲田争不决公以给贫无田者迁右参政闻母丧还桂阳成化乙酉改陕西更守延绥甘凉凉州及西宁官藏被窃所司委罪主者至皆诬伏公访获真盗遂明其诬满四寇固原官军失利大将以下皆获罪都御史项忠奉命往讨檄公饷事且询进止计贼平被赏擢福建右布政使再迁陕西左布政使均徭定法两省便之甲午擢都察院右副都御史廵抚甘肃首陈安边十事大畧欲练兵积粮兴屯种桑诸番既又陈徙居戎简贡使谨烽堠防奸细诸事又以岁议陈八事所举武官如王玺刘晟皆为时名将乙未总督两广军务兼廵抚民卒遮道留者不絶诸将或私致馈尽却之广方不靖将臣每张其势以邀功伐凡动大衆必檄远州刻期输挽民道死半锋镝公下令抚辑有梗令者始构首恶诛之要害所在刍粟皆豫或因粮於寇故兵民咸息盗亦无敢肆乱者广西立山徭贼向顺请置永安州以其子世吏目余党皆为编氓立山实大藤盗冲自是莫敢越境後山恶少间聚出掠有利其田者风所司以乱闻或请屠其乡公移兵临之语其良民执羣凶以献诛止数十所活亦以万计田州岑氏有内乱公谍谕族属俾除世讐皆感泣共杀首恶传首军门於是诸郡徭徸率听命还业数岁间增户四万三千口十五万他如天河荔浦浔融间诸盗以次行戮未尝妄杀上每加慰劳下勅奨劝者六特升右都御史加从一品禄交趾侵老挝诸郡且立营栅於龙州外境议者谓彼谋内寇诏诸镇设备且询公公奏安南小国不过与老挝争隙地耳姑谕之若果不自量致讨未晩上用公言交人感畏修职贡不弛新会贡士陈献章隐居养母公累疏起之授翰林检讨给事中林荣行人黄乾亨使满剌加国溺於海公奏録其子各一人兵部尚书缺廷臣首荐公上以二广重地未可轻代公乞归展先墓已即还镇玺书召入掌院事未几考绩上遣中使赐羊酒宝镪寻加太子少保乙巳星变公陈八事又以关陕饥请移甘肃余粮以赈再请京师出粟赈诸郡就食者皆从之乙巳公疾上命医给内饵且赐酒馔七月十二日卒上遣中使赐万缗赠荣禄大夫太子太保命有司营葬子五某某孙某所着有澹庵纪年诚庵奏稿任真子集若干卷

太史氏曰广东西地自大藤之捷民物凋敝府藏空竭识者盖深忧之吾闻朱公涖政专事储蓄数年间所积金为两数十万流徙还业者四十余万以脇从获免锋镝者不可胜纪其有功于国家甚厚传称君子能国仁人利溥岂不信哉方入长内台议弥灾策时曹分条集公所陈或为秉笔者所沮杨中书一清上记说之公即命肩舆径造议所力伸前说虽未悉施其所负亦壮矣予於公得其大者二焉故特着之

化州同知杨公传

公姓杨讳景字某云南安宁人也事母以孝闻性狷介不妄取少补州学生举永乐癸卯乡贡卒业国子拜霸州判官专领马政政久弛逋课絫数岁官急徵马数益耗公叹曰养马者民也民困马何由息乃与民约悉纵使就业期年而马足会遭母丧民数百辈诣阙请夺情留公不得皆涕泣去服阕改澧州力益举剧有卒失牛诬民吴姓为盗州为成狱公疑之阴遣人置牛郭外纵之归牛经卒门奔民家入其笠中卒乃服罪合九载秩满民请留部使者六七至例不得复留擢化州同知峒夷乱贼千余将攻城会久两城寖坏民谋走徙号声震天地守将夜缒城以遁公令曰吾在此毋恐时城中民兵不满三百公激以义且示福祸皆愿尽力乃撤故仓木以蔽城缺又缚稿人被衣铠置城上以疑贼贼夜至攻甚急有三人缘堞上擒斩以狥贼知有备乃引去欧都督信在高州闻警以兵至则贼已遁欧大惊叹书守忠二字遗公而置守将於法公益治城练兵寇屡至无所获遂不敢复犯民皆曰活我者杨公也方贼乱时有按察官夜至城下守城将启关内之公执不可按察怒曰汝寇我耶公谢曰今日之事城为重明日果闻有异服自稠人中遁去者按察方欲报公愧而止公每获贼既鞫实必诛而後报或曰法不当尔公曰脱有不虞奈何既而邻郡缚贼者皆堕贼计人益服之化俗尚鬼有广西罗姓者客死民譌传为神祠事之公毁室斧其像妖遂息天顺庚辰以老乞致仕道巴陵贫不能归因占籍焉子一清举奇童入翰林登进士第而公卒家益贫不能归巴陵一清乃葬公镇江北拜中书舍人获勅进公阶儒林郎封公配张氏太安人时公已卒若干年矣太史氏曰世恒谓处常易处变难其非然哉夫自取舍至於利害以极於生死皆有际分有所向必有所择矣苟纵意恣欲箪豆无所择而望其赴难狥义蹈死而不顾恶有是理哉予与中书君游闻化州事壮公所为及询其恒居细行固若是濯濯也呜呼居小官处僻地能向义辟利确然不为变不可谓不难矣故着之若化州事灼灼在人耳目者固皆难之岂俟论哉

五宜高公传

公高姓讳明字上逹号愚轩後更号五宜广信贵溪人也未冠时尝刲股愈母疾以孝闻景泰辛未举进士拜监察御史谏造龙舟廵都城九门税钞劾崔主事败法监内库并督五城兵马事有戚指挥者为大臣所怨坐死辩释之徐州民越诉赃吏例当戍公议戍例为诬诉设今所奏实不过当杖制可着为令州又以妖言十余人具反狱以闻公讯无反状止坐本律按河南宣滞理枉禁赋河徙退地黜吏不举职者六十余人监丙子乡试得人为多会西北有警饷不告乏内廵畿郡入总三法司奏牍天顺改元率诸御史劾兵部尚书陈汝言怙势乱法下狱死声益振忽午刻台囚五十余人刼狱走衆相顾骇愕公驰片纸报九门毋出行者使号诸途得卒百余袭捕之庚辰劾天下述职官御史赵明为号首实出公笔辞颇激上诘主笔者公请独任不以累赵都御史寇公深素重公从容言累年弹文奏章皆高明手出幸不以细故为罪上曰是能御史也置不问吏部拟公为山东按察使上谓李文逹公贤曰高明宜内任又谓寇深曰明可都御史未几迁太理寺丞稽武官贴黄御史锺同景泰间谏复储事下狱死屍久不获公究得之率诸同年买棺治敛属锺子启归葬焉宪宗即阼擢南京都察院右佥都御史政令清肃时淫雨为灾极言内自宫禁外至边陲皆有隂盛阳微象又请塞纳马纳粟诸幸途荐郎中何宜等可用朝论韪之扬州盐寇作守兵失利勅公督捕公造巨舰名曰筹亭往来江南北躬督卒伍会遣中官及锦衣卫校卒五千人籍首恶家公虑变起馆糓之不使出户阈分遣御史督兵禽灭九百余人尽得之中六十余刼狱复入江为盗公伺贼出没伏芦洲乃以官兵蹙贼入芦中伏起禽之亦不遗一人又并江高山置逻堡为久计有中官鬻私盐又擅执仪真指挥卒閧不可解公抚卒令勿譁籍盐入官乃劾举如法核南京诸曹不职者三十人清四十八卫军政理两淮盐课劾户部及诸廵抚官纵法状陈利害十余事多见施行公念二亲老弟又夭死再乞致仕不许乞终养许之旣免丧闽上杭盗起勅起公往捕公力疾上道督兵剿贼录贼俘四百余人诛首恶四十余悉轻坐海滨民矫令募亡命恣不轨公虑兴大狱止坐妖言律诛之旣又析上杭溪南里置永定县衆多其功公尽以推将士会疾作不入报疏乞骸骨纳勅符以去上察其恳诚特许致仕归居县北创早闲亭凿白鸥湖结芗溪社谏官国子生交章起公竟不起自述铭并挽章为卷成化乙巳九月十九日忽不乐书对句曰平生无一事欺天至死全百骸归地遂卒年六十有四上遣官谕祭後三年今天子命有司治圹盖异数也所着有愚轩稿糊壁集及南台筹亭稿多散失惟终楚征闽二录藏于家子鹏游京师请传公行以传公壻郑御史惟桓有状太史氏曰高公初乞归疏称无才一宜退有疾二宜退亲老无昆弟三宜退及以治盗徵谓宜再起功成疾作宜再退其号五宜以此昔孔戣有二宜去司空图有三宜休皆敛退事史传所称载呜呼勇退固难事然退而出出而复退其出不狥物而退不为矫情者盖尤难焉君子论士必先大节矧其才卓卓有治效可指述哉故公虽名位未极功泽不徧施揆厥终始称国之大臣可也

王古直传

王古直名佐字仁辅後去车为甫古直其所自号以号行世居台之黄岩今分太平县地也少为诗及行草漫游京师有乡人坐事者古直候诸官官并捕候者询其孥甚急古直甘侵辱竟不言所在入刑部狱独暴立烈日不与衆囚伍李主事廷美异之检衣?间得柯学士诸诗问之曰尔能诗耶使赋日影诗成纵之归长揖而出狱吏皆大笑然右直亦自是得名与今侍郎黄定轩侍讲谢方石友善尝主方石方石以忧去主林给事克冲克冲使海国主王员外存敬存敬亦出使主定轩子主事汝修然亦不恒在卒然求之莫得也旅食三十年无僮仆不置釡甑有大笼五六惟诗画数百幅中贮壶酒晨出饮一再勺已复鐍之以去上元节京师烧穤汁为瓶以贮水畜鱼旁映屏烛通明可爱俗呼为炮灯古直买置谢馆日玩弄为儿戱一日误触碎意拂然不乐曰吾平生家计在此今荡尽矣方作章书値掾吏至曰遽败吾兴羣掾欲殴之或俾自为计古直曰我固当殴殴则吾名益彰一日遇诸涂竟被殴独袖手承之以归亦不以屑意也或劝使仕大言曰我来为爵禄图邪盍科举乎则笑曰安得以少年处我尝在酒所叹曰此亦功名事业也显灵宫道士请主师塾馆饩甚厚阅月忽辞去曰安能矻矻操朱墨坐几案间乎克冲之使欲与俱不果或问之故曰彼不吾强吾安能为彼行邪自古大贤闻人不渡海者何限海岂必渡然後为快也其性气屹屹不肯为人屈类此然意度率直内不为蹊径遇所会意欣然忘去人亦以此乐之为说者曰方石先生尝云天地如许大中间可喜可叹可怪可笑事何所不有可胜道哉沈按察仲律尝値古直询其邑里名迹不置古直曰公不须问大抵奇怪人也其亦善自道耶周官称四民班固表人物列九等魏晋以来中正第九品予雅知古直然不能目其为何如人也作王古直传

仲节妇传

仲节妇郑氏扬之宝应人也祖克明某州府同知伯父仲体南京户部郎中世有显者父仲宣母杨氏节妇以父命许嫁同县公旺未行连失怙恃挈弟妹四人以居弟宏尤穉弱躬为抚鞠年二十四始归归不逮舅事姑谨视巾栉至亲井臼七年丧其夫有子女各一自屛膏沐矢不贰适日侍姑侧凡所欲辄迎与之会姑疾累数月扶掖搔抑未尝手暇或夜祷於天请以身代姑恻然感之曰愿吾妇得妇亦若是是我所以报也姑卒时伯氏大医院判?在京师仲氏德广商於外节妇独具衾敛举凡葬事皆中礼院判公归泣曰吾母之丧吾兄弟存没缓急皆弗克与济愧汝多矣拜且谢之节妇曰所以忍死不嫁者非姑与子邪今日之事妇职也曷敢言谢季氏德阳生子萱母病不能乳节妇乳抱卧起若已出既孤又子育之爱不弛敎子兰拜中书舍人历尚宝司卿右通政今为太医院使节妇始封太孺人又进封太宜人养於官有白其事者下礼部核实诏旌其门曰贞节节妇今年七十有五矣尝谓兰曰我儒家女也汝荷国恩弗克取科第吾於吾孙取之孙三长本次棐皆举进士棐今为礼部主事次相女一适某识者谓兰以才贤致官位奓闻誉其子又显扬之以亢厥宗微其母之节势不及此故节妇虽贵盛有秩号其他善行亦皆可纪述而人独称为仲节妇盖举其重者云

太史氏曰易称恒其德贞妇人吉又曰安节吉旌门之义其取诸此非邪予与仲节妇子交稔矣盖尝拜节妇於堂见其强健龎厚不色惰屹然有严君风殆所谓从一而吉者也承上而得其道者也其兴家规貤国恩有以哉今旌门之制亦严矣年有限案有覆更人累岁而後得报报者不百一犹或名实交戾闻见不相凖穷檐僻县乃或有之而弗见于世皆不免于君子之憾予所目击如节妇者宁不为国典重哉故及节妇之存传其事俾其子若孙藏于家亦以播诸乡国庶足为薄俗之一劝云尔

奕说

吾尝观于奕矣奕之初本无情也卒然而合之疆分类别击取攘劫若有得失乎其间者及其地交意偪主于必胜其势莫肯先却焉故或役心命志如蛛游蜩化而不自知其胜者施施然若辟土地而朝秦楚不胜则赬面戟指无所不至今之言奕者必以适以适而反自劳则不若缩手而旁观者之为适也劳与适相遭非智者不能卒辨至於覆图敛奁则其所谓胜负者始茫乎其不可揽然後劳亡而逸见其甚者犹或以夸之乎人或者怅怏欝结愈不可释呜呼此又何哉古之不善奕者曰苏子瞻其言曰胜固欣然败亦可喜则是知不工于奕者乃得奕之乐为深人之逹于是者可与言奕也世之善喻世者必以奕以奕观世鲜有不合者也

张翺汉翔字说

太仓张用良之子曰翺字汉翔以商游於京师职方郎中陆君文量其姑之夫也称汉翔少得家训敏而克肖既用礼冠齿成人於乡党而未究其有字之义以请於予予因职方君尝识其诸父用美河间通判用光知钜族子志於为义可以与之言也乃为说曰高飞曰翺布翼曰翔凡鸟之性皆然易曰本乎天者亲上此之谓也然於飞之中又有高下远近之不同必极于天者而後为至为鸟而不极于天非鸟之至也为人而不极於高且远不可以为人也人可以不如鸟乎夫凤翺翔四海鹤飞薄云霄鸿鹄一举千里其飞不同其为高且远一也故士之志於世用者能如凤之於冈鹤之於甸则为之不能则为鸿为鹄要之不失於卑近而已然又有说焉周礼士执雉庶人执鸡工商执鹜鸡鹜不能飞雉虽飞不过寻丈而比德取义顾有攸存然则鸟固有不必飞而贵者今汉翔商服而士习当守分遵制如其所执乃欲使之翺翔云汉之间不已过乎盖物固有分分不可过而求故斥鷃之卑无羡乎扶揺之九万及其志力所勉则卑可以为高近可以为远故鸠之飞不过榆枋及其奋迅自致则可以极於数千丈之表汉翔勉乎哉古之人固有举於海市鱼盐之间者苟能崇德广业由此而进固不害其为世用如其未能亦可立身亢宗为一乡之善士虽在侪辈亦羣鸡之鹤也汉翔勉乎哉

陆仪庄甫字说

太仓陆君文恢之子仪少孤其伯父职方郎中君文量育於官而敎之既长为据古礼肃宾备服诵辞而冠之字曰庄甫而未有说其义者文量乃属于予曰仪敏而慎可以与之进也予曰人之有威仪犹室之有隅也德修於内则容庄於外然容不庄则易慢之心入而为德累故修德者必於是愼焉古之人虑人之或忽乎此也故冠之缨弁以为之观瞻被之裳衣韍韐以为之章采从之以车鸾佩玉之音以为之节度周还有规折还有矩头目手足有其容坐立登降揖让酬劝有其法以防制而卫养之使心不外荡则德不容不修於内矣故仪礼之繁至於千百抑戒之作论威仪者累五六言孔子称君子所贵乎道三而容貌居其一仪之不可不敬也如此是恶可以其微而忽之哉然或服美以为华色庄以为泰鹈梁有不称之耻夏畦有谄笑之病则顾役於外而德益蔑矣故君子耻服其服而无其容耻有其容而无其辞耻有其辞而无其德德之不可不敬也又如此夫且礼始於冠冠而後服备服备而後可以正容体齐顔色顺辞令以成礼礼仪备而後可以成人冠之辞曰敬尔威仪淑慎尔德此之谓也庄甫之冠盖亦闻是辞矣然则缘辞以逹礼名顾而义思则其仪也庄乎不乎其本於德而为之乎必有以自考矣

怀麓堂集卷三十六







卷三十七

钦定四库全书

怀麓堂集卷三十七

明　李东阳　撰

文稿十七

杂着

读唐史三十一首

苏子谓唐高祖起兵不待建成元吉之至为太宗之谋借隋吏以杀兄弟也吁焉有是哉当是时建成之恶未着又无一日之隙太宗纵有利天下心亦未必若是烈也及其後举乃迫于势而始不能以理处之然太宗固可与为善使房杜诸人能以圣贤之心谏之其事亦未可知也盖兴大事於羣疑之间其势固有不容缓者举兵于内召子于外亦如是而已矣君子观人固当平其心不可设机穽以幸物之中然自处者必求其全毋有所亏玷以自贾其横议也使太宗无临湖之衅则建成虽死于隋吏亦孰得而疑之哉徐世积既降唐以窦建德获其父盖也复降于建德此固同于徐庶而贤于王陵矣及观于建德知其势必无成而可以托其身以为富贵之地者惟唐也遂忍弃其父而归唐羣臣请杀盖非建德犹有君人之度则盖已死矣及事唐而至于高宗富贵旣极则观其无能为而可以保其身以为子孙之地者惟武氏也又忍弃其流涕啮指之言以成武氏之祸非狄仁杰张柬之辈出而扶持之则唐已絶矣呜呼忍哉夫积为子而忍其父固徐庶之不若为臣而忍其君则又王陵之罪人也故苟志于富贵无所不忍矣

有请去佞臣者曰愿陛下与羣臣言阳怒以试之太宗曰朕以至诚治天下耻前代帝王以权数接其臣卿策虽善朕不取也夫不取其言乃善其策是固有以中其心而又恶其名故阳却而阴纳之岂真有所谓诚哉观其密使左右赂令史而欲杀之又阳怒程名振之不拜以观其所为则正中请者之言而自戾其言如此类者多矣观人不于所勉而于所忽不于所言而于所行信哉夫人知过而不改其患甚于不知不知则犹有所待知而不改则亦已矣太宗之言有圣贤不能过其行或常人之所不为正坐是哉

赏罚天下之大柄臣民所视以善恶者也于可不可之间不能以髪而况?而乱之乎长孙顺德以受赃见劾太宗赐绢数十匹以愧之胡演不可太宗曰彼有人性得绢辱于受刑如不知愧一禽兽耳杀之何益是所谓?而乱之也夫罚之不可以赏犹赏之不可以罚也且孙伏伽张玄素皇甫德参皆以论事得赏孔頴逹以谏太子得赏常何以荐士得赏张藴古以献箴得赏长孙顺德以受赃得赏斯可以类乎必以为功可疑也亲可议也而赦之赦之斯可也何假于赏而愧之哉又曰如不知愧杀之何益夫罪小不忍杀罪大又不足杀是终免于罚也或曰汉文帝之於张武尝为之然则文帝非耶曰是固不可以训然文帝所为多出於诚犹过乎厚者也太宗者非慕名狥欲而姑为是纵脱云乎哉予惧後世操赏罚者皆假此以狥其私故举以为戒曰是不可以训也

傅弈可谓独见之士也上高祖之疏斥萧瑀之议答太宗之言皆以辟佛为事毅然有不可犯之色终太宗之世异端不至於大盛而萧瑀率坐是以贬或者弈有以启之乎然其说亦不能大行如韩愈氏之光明於世愈之言曰高祖羣臣材识不远不能深知先王之道古今之宜推阐圣明以救斯弊以为恨是弈之谓也然则使愈生於太宗之世其庶几乎曰亦如是而已仁义不明於上教化不行於下而欲制强敌于口舌文字之间难矣哉此欧阳氏本论之所以作也

侯君集灭高昌坐赃下狱岑文本曰命将出师主於克敌苟其克敌虽贪可赏李广利贪不爱卒陈汤盗康居财二主皆赦其罪封侯赐金太宗乃赦君集吁太宗於此失刑矣夫征伐以已乱也而纵其贪是生乱也何取乎功且广利之於宛汤之於康居君集之於高昌皆穷兵黩武于所不必伐之地所谓率土地而食人肉罪不容於诛者何功之有彼固使之不以其道又纵其贪而赦之失不已甚哉厥後广利死降汤死罪废君集死反皆其君不能正其罪以折其骄纵之心以启之也元帝不足论彼武帝固太宗之所慕而文本使效之是见其君之过不塞其源且决之壅以溢也高丽之役太宗岂独任其过哉故君子恶喜功者恶狥私以生乱者恶利口之覆邦家者

贾充负弑君之恶秦秀乃以其立嗣不明请恶其諡而武帝改号为武封德彛与弑隋炀亦贾充耳唐临乃以谏废隐太子请追其諡而太宗改明为缪夫有所讳而予之者私也有所憾而夺之者亦私也贾充固武帝之所讳而秦秀假小罪以攻之故其从也难然使秀举其弑君之罪如陈泰之对司马昭则武帝不得而讳之矣封德彛亦太宗之所憾而唐临乘小衅以攻之故从之也易然使太宗正其从逆之罪如高祖之责德彛则唐临不得而惑之矣卒使二人者负天地所不容之大恶以终其身又不能正名定罪於旣死之後予未尝不切齿于斯焉呜呼諡之不当其罪者亦多矣此特其着者耳然犹出於臣下之议而恶諡之饩羊犹存後世之諡议不及於廷而恶諡遂废徒以高资显秩皆得美称是不特为虚器反以累先王立諡之美意矣

太宗之立晋王治说者或以其不立吴王恪也而罪之夫治於此时无片恶寸过舍之何名恪虽才固不得以庶长先之矣太宗独忧其不类己而欲立类己者且所谓类何以乎太宗悦魏王泰以为类己也几乎夺嫡又尝壮武才人驭马之对其意岂不以为类己也又博观羣臣之中惟李积为类己也而托之孤卒使积助武氏以成其不类己者之祸故太宗启嗣世之祸有二而失晋王不与焉曰妻巢妃也用李积也其父杀人报讐其子必且行刼而况教之以盗而又以大盗辅之何所不至哉周之成康非有齐圣之才而成守文之治者文武贻谋之善又有周召宏毕之臣以夹辅之也高宗固中人以下之质然使太宗不贻之祸胎而禇柳来韩之徒扶持之不暇虽不极治亦不大乱若曰高宗固不克终者则予末如之何也已矣

甚矣圣人之言深而远也坤阴始凝则忧其驯致姤女始壮则戒其勿取愚者孰不以为迂以为未必然也惟未必然而然此圣人之言所以深且远也高宗立武才人为后其恶不足言已以利害言之彼虽至愚岂不知爱其国家武氏之祸古所未有也天下之女祸莫甚於褒姒妲已而极於吕后褒妲未尝自取之吕氏自取矣亦未至改姓易世也故韩瑗亦以为褒妲之流而宗庙不食之谏不能入也其祸乃出於古之所未有者焉武氏之再入宫也虽豫藏祸心不过夺嫡至於吕后极矣乃至改姓易世亦出於所不意者盖由高宗之胚胎醖醸非一朝一夕之故则亦有偃然自以为当得者矣天下之事出於圣人之言有愚者皆能知之而智者或不免以为迂以为未必然以至於败者多矣而况知其然而为之者乎予又不得不为中宗玄宗幸之也

易曰开国承家小人勿用甚矣小人之不可与共事也事成则挟功以觊赏而君子亦不得不赏之赏之而其欲不厌则怨怼生焉及其厌也则凭倚怙肆必至於凶国害家而後止然则曷若絶之于先乎唐玄宗诛韦后何假乎一妇人之谋而太平公主与焉遂使其窃勳盗柄以成杀储废帝之谋将发而後败予於是复为张柬之危之也及其诛太平也何假乎一宦者之力而高力士与焉遂使其蛊上乱下至於播荡倾覆仅免其身於濒死之际予於是豫为僖昭危之也读唐史者得不痛恨於玄宗也夫

太宗作帝范十二篇以敎太子姚崇以十事谏玄宗皆谨始之道事之大者也而女宠不与焉岂其父有所讳於其子其臣有所昧於其君斯何见之疎也其後高宗玄宗皆以女宠召祸再危唐室其以是夫呜呼其所言者旋已弃如遗尘过如飘风则虽太宗谆谆以是而教姚崇谆谆以是而谏吾无望乎二君虽然父之於子臣之於君则不可不周思极虑以内之无过之地也小畜之挛如家人之嗃嗃吾因之重感於斯焉

事有不可无悔者有不可悔者悔非君子之得已也知之未周也行之未安也而悔生焉圣人以人不皆周知安行也故不得已而予之悔若其所能行者而自暴自弃以陷於大恶则有不可得而悔者矣贾充悔弑君而自忧传諡於将死之日高欢悔弑君而敬事魏主者终其身然其恶卒不可悔也太宗之内巢妃充其恶与弑君者均之为乱常败纪无赦耳矣故善悔过者莫如太宗杀卢祖尚而悔杀张藴古而悔杀张亮而悔悔责皇甫德参悔踣魏徵之碑然无一言悔於巢妃之後者知其不可悔也圣人恐人之沮於迁善也故开悔之门予亦惧人之狎於改过也故立不可悔之戒亦圣人之意也然则何以免於悔乎曰慎

禇遂良来济韩瑗死武氏之立狄仁杰不死武氏之簒君子谓遂良守经仁杰近权然观遂良之仗节见太宗纳谏之效数年之士气未衰观仁杰之成功见太宗致治之效数十年之人心未去此亦不可得而诬也顾其所处犹有不同者若易地而观则仁杰必能直谏於将立之时遂良未必能成功於旣簒之後故为遂良死者难而易为仁杰生者易而难邵子谓任天下之事不若死天下之事死天下之事不若成天下之事是也然臣子不幸而当此能为仁杰则为之不能则必为遂良乃不失正苟徒畏死而贪名几何其不为李世积许敬宗也已

有宰相之道有宰相之体有宰相之才姚崇有宰相之才者也宋璟有宰相之体者也其於道槩有所未闻然则孰为近曰璟为近何也以其刚也孔子曰刚毅木讷近仁崇也用谄以济其宠任诈以行其志其平生大节惟反正一事耳而又涕泣於迁宫之际是不得不於崇疑之也予故曰有宰相之才云尔璟也执义而不屈物守法而不狥情至使武后令张易之往谢之而玄宗知王毛仲之不可致可谓刚矣然独不与反正之事岂张柬之之义有所不及欤抑偶不值其间欤使璟在杌上无留肉矣仕於武后之朝者其大节皆系於反正之一事不然其何以自解于前日之事乎是不得不於璟惜之也予故曰有宰相之体云尔虽然唐之宰相知道者寡矣有臣如宋璟者亦何以多议为哉

君子之去小人恒难小人之挤君子恒易何也君子惟公言正论不可则止而根盘蒂结于君心者不可猝拔故未听而先疑之小人之於君子欲扬而攻之则畏公议而不敢发及窥君心之微知其阳亲而隂厌之也则为曲邪诡秘之计乘其罅而中之其为言似缓而实急似远而实近似公而实私使听之者隐然有以动於中而不疑则其志行矣然使其君无厌贤之心则其言亦安得而入哉故优人设为旱魃之辞而宋璟见逐张九龄直言牛仙客之不可用而仙客卒代其相二君之於两贤其厌之深矣人主恒言皆欲退小人进君子及君子常为小人所胜而不自知哀哉

张九龄谏用牛仙客是也其对玄宗之言非也夫九龄岂不知仙客所以不可用者盍推本而极言之乃屑屑於资格门第文辞之末顾欲以台阁诰命之地胜之是启李林甫何必辞学之言而益屈於玄宗有何阀阅之问也且此说若行万一有大贤出于草茅之下欲荐而拔之其何以自解乎故宰相之言不可不慎也

胡氏之论高力士曰力士苟能为明皇忠计者密主张九龄而去李林甫左右王忠嗣而去安禄山论功较绩夫孰与让此於力士固无责焉以当时得誉於士大夫而无疾恶之者故不可不辨也予曰不然力士所以能恭谨者安知非矫情干誉而实用以自张大乎哉且当是时张九龄辈旣去则当时朝廷岂有卓然称士大夫者而何疾恶之有纵使其能进贤退不肖以终其身而刘季述韩全诲之徒不免出于末流之下启弊之罪不可逃也而又何功绩之有况九龄忠嗣果贤将相也则亦安肯出於其门哉若使阴受其荐而不自知是罔贤才而用之无一可也诚使其善为计有间则辞曰臣有间廷之役不敢与国事臣虽不负陛下臣死之後必有负陛下者毋使後世谓宦官与国事始陛下然後为忠也然则孰与视其失而不捄乎曰寜失贤才于一时不可乱纪纲於百世

玄宗当播迁之际昏耋既极无尺寸之策决於一走使肃宗不从父老之留天下非复唐有矣然唐之存亡系於太子之留不留而不系於卽位与否肃宗以储君讨贼天下谁不应之夫玄宗尝有高枕之言既沮於官中之请及传後军之命又已於马上之辞是时杨氏既诛长安未保诚无乐乎为君虽灵武之报不行而宝册之使必至使肃宗直以遗大投艰之义流涕西向再拜受命于马嵬之下较之逊避於咫尺之间而掩袭於迟疑之後犹之可也呜呼李泌未至而李辅国在傍彼肃宗者何以及此哉故其卽位也未尝不以为当然而其矫情固逊至于三四而不已者亦其心有不安矣泌之言曰家事宜俟上皇不然後世何以辨灵武即位之意则其臣有所不安矣广平王俶之言曰陛下未奉晨昏臣何敢当储副则其子有所不安矣欲免於後世之公议得乎为人臣子而不通春秋之议者必陷簒弑之罪彼肃宗固不待西内之隙吾无以末减云尔

昔人谓坏唐者三女宠也奸臣也宦官也惟玄宗兼有之中宗有女宠而无宦官敬宗有宦官而无女宠然皆身死贼手恨贻来世若玄宗者内有杨贵妃高力士外有李林甫杨国忠彼林甫国忠之於贵妃力士也株连蔕结狐媚狗合左巢右窟牢不可破职是三者可以亡矣而又有安禄山者闯乎其间林甫能制而不制乃养之以自翼国忠不能制而欲制之乃激之以自快玄宗者岌岌乎当败局而据危巢岂翅寄生孤注之类哉然则不死於数人之手幸也有国家者观乎此可以栗栗乎其畏也已

李泌之术高矣肃宗欲使倓为元帅泌惧其偪也谏而归之俶及欲以俶为太子则劝其待上皇之至而又使俶自辞之张良娣之将立也又劝止之俶有恶於良娣则又劝其监建宁之祸及其迎上皇复位也知其不来又请作羣臣表而上皇始至肃宗袭位之後上皇还京之前嫌隙未至於大露者皆泌之功也盖泌有过人之术故其言皆委曲深到足以深中人主之机而夺其情彼固能料肃宗能用已於艰难之际而极言之也及良娣辅国结构既成建宁既死而肃宗强勉承顺者将有不终之渐既不欲与其名又恐不免其身故虽以先朝故旧不及见上皇之至一旦决欲去之无疑也然固未能忘情于功名之际故以德宗之猜忌元载之凶嫉出而周旋其间进退不以介意卒老於相位者其亦有以深中乎德宗而料元载之不能害己也乎及观其用则定太子保功臣论宰相乃其所持以为正而谈神仙称祸福乃其所挟以为奇者故其术虽高而学或未粹矣肃宗治从逆之党以六等议刑不忍之过也春秋之法人臣无将将必诛礼曰臣弑君凡在官者杀无赦子弑父凡在官者杀无赦岂有受他人之爵而为之臣子者而吾复从而君之哉李岘之议是畏人之附贼而屈法以诱之乃益狎其附贼之心也

人君进君子退小人则治进小人退君子则乱一小人退而一小人进则其为乱益深矣代宗恶李辅国之强使人杀之而程元振进元振既黜而鱼朝恩进朝恩既诛而元载进虽其竭力剗除而旋已受弊中唐之世能果於退小人者莫如代宗而进小人之数者亦莫如代宗要其初皆以微劳小惠不忍而用之故小人有所恃而为恶其後皆以狎昵近习之故与之谋而去之故小人无所惩而为善刚者不为也人君之德以刚健为主不刚而能成治者未之有也

君臣之疑生於偪而成於譛非明哲之君察之未有不至於祸败者也郭子仪以子爱之故受昇平公主之譛何其危也而代宗处之雍容广大无纎芥之疑此太宗所不免者而代宗能之卒保护功臣以为唐室之砥柱其美不可诬矣是时鱼元之徒方欲肆其忌嫉乘衅而动使与闻其言安知不从而媒孽之乎此子仪有不赏之功而无震主之威则其不受疑於代宗也固亦有道矣

理乱之机岂不危哉唐高祖太宗之世上下相维内外相统召之无敢不至令之无敢不从故虽以高宗之昏懦武氏之浊乱而天下莫有解体者纪纲存焉耳自玄宗启祸禄山遗患力士遂失万乘之尊虽幸而不失旧物而天下之豪奴悍婢已有轻天子之心矣而况以肃代之容缓继之乎故不终玄宗之身遂有挟禁兵以行刼迁之计为军将而擅废置之权者於是称兵犯阙踵接京师入室更衣变生肘腋再振再蹶以至於求为匹夫而不可得然则纪纲之坏不於人君而谁坏之哉故理乱之机不可不慎也

甚矣迂腐之人之不可用也田悦有衆七万欲拒朝命未有以刼其心也洪经纶为黜陟使直以一符罢其四万使悦藉以激其士刼其心而其势遂炽此乃高欢假以兴冀唐公假以兴晋阳者而经纶实以遗悦何其戾哉经纶之心非不善也本以制藩镇而适以助奸本以重朝廷而适以贾怨人之不可不学也如此孔巢父之杀其身於李希烈也其亦近是乎

卢杞因李希烈之逗遛说德宗暂罢杨炎而复用之其奸不足破矣纵使其非奸也而德宗从之岂人君之度哉德宗已有除炎之志故既罢而复听杀之也及怀光拒命以杞为辞德宗从而罢杞则杞所敎罢炎之故智实以姑塞其意而徐复之也非陆贽辈力争之则杞谁可止乎胡氏谓杞因怀光而去则权不自天子出是已然苟使其前迷後悟以心诚去之则亦何可避此嫌而隐忍以稔其患哉

诸葛武侯败於马谡之遗令而戮谡以谢衆郭汾阳败於史抗等违浑瑊之令而赦瑊以收功皆是也武侯之言曰四海分裂兵交方始若复废法何用讨贼则其戮谡也岂得已哉谡不戮则将帅必不用命而王双张合之首不可斩武都隂平之地不拔矣且武侯能泣廖立死李平於身殁之後则谡之见戮也容复有余憾乎谓武侯用谡之过则可谓戮谡之过则非也若汾阳之败非瑊之罪史抗诸人之罪也抗等诸人不可胜诛而瑊又必可以收功者也此乃一时之事不可以为法若一切行之则猾悍者皆起其跋扈之心其所以容之者乃所以杀之也书曰威克厥爱允济爱克厥威允罔功军旅之法当以是为正

段秀实之死於朱泚也胡氏谓其见几不敏不能执羁靮以从君负材抱忠草草而死呜呼岂其然哉岂其然哉德宗之出也变生於仓卒非有明皇之诏也何几之可见乎惟陆贽王翃辈数人追及於咸阳而诸王公主不及从者尚十七人盖是时得间者先出後时者见陷去住之几间不容髪其事有不可知者矣且秀实之於卢杞白志贞孰忠且智杞志贞能之而秀实固有所不能邪陕州之役秀实尚能使白孝德不终日赴援于数百里之外而其身不能从君避难于咫尺之间乃端居待死于其第又不待辨而明矣不得已而隐忍见贼以图奉迎之计又不得已而用间以尼追袭之兵是时无秀实则以德宗之狐疑朱泚之凶黠而又有卢杞百口之保几何不堕其计中德宗之得趋奉天谁之功也及其智穷势急攘袂奋笏击贼流血以死岂其所愿哉故责秀实之死与责张廵者何异不得不辨也

德宗多疑而信吐蕃如父子信乎疑者之必贪贪者之必愚也浑瑊素称良将何乃蹈其机而不悟乎瑊身受其任者也亦避德宗之疑而不敢辞耳使瑊辞之则张延赏之譛不在西平而在瑊矣然则可乎人臣秉忠信以事上必为国家计而不恤其身如西平可也必不得已则骆元光焉违命以从宜亦可也

张延赏之譛李昇也德宗以问李泌泌发其间太子之谋请罢昇宿卫以远嫌夫间太子者延赏耳阴谋既得诘而去之复何嫌之有哉乃罢吾之宿卫以自解於离间之人是爱太子不如爱小人也居人父子之际不可以言嫌德宗未有嫌太子之言而泌以远嫌告之是启之也他日昇黜而太子几危得非延赏为之乎昇诚可去使其与延赏俱罢亦庶乎无此患矣

咸阳人上言见白起请为国扞西陲德宗赠起以官人君之愚未有如此事者自老人结草之说兴於左氏而後世有以谢玄之捷为蒋子文之功者有称白衣老父之言而立老子庙者有称李靖求食而立庙者有称玄元皇帝降于朝元阁而求其像者岂惟德宗哉李泌谓将帅立功而陛下褒赠白起其言甚简而明然直以事论之不能辨其理之诬以格其非也不立庙而葺其故构去三公而赠尚书五十与百步之间耳呜呼泌自称奉道又方以鬼神幸于德宗虽欲格之犹将不能而况未必知之乎

怀麓堂集卷三十七







卷三十八

<集部,别集类,明洪武至崇祯,怀麓堂集>

钦定四库全书

怀麓堂集卷三十八

明　李东阳　撰

文稿十八

杂着策问颂表

原夀

夀之道有三说焉曰数曰气曰理天地以运人以世花木以岁蜉蝣之属以日数也人能使物不夀而不能以自夀天地能畀人物以夀及其至也虽天地不能以自夀然天地之数有恒而人物之夀无恒于人之中又百有不齐者于是数之说穷而言气者胜上古之时其世鸿蒙其质敦龎其欲寡而不淫故其民夀中古以下质浇而欲滋及于後世嗟乎极矣虽有夀者犹将戕之矧其未必有耶然方其鸿蒙敦龎也固不免孩殇夭折之徒而黄发伛偻鲵而鲐者亦间见乎今之世何哉于是气之说穷而言理者胜传曰仁者夀又曰大德必得其夀夫苟植德则睟面盎背身安而气和其所醖醸培植自有不可已者殖私稔恶者反是此天下之通理也然顔之夭跖之寿恒不免夫君子之论於是理之说又穷而天下贸贸焉不知其所归矣夫有理斯有气有气斯有数三者固相有而不相无者是何其乖戾错逆之甚哉意者其各自为用而不能相通邪其或轇轕纷乱乎其间而莫之辨也然则君子将何居曰理胜洪范九五福曰寿富康寜攸好德考终命德者寿之所以成始而成终者也吾观夫自古以降其有能植德者不寿其身则寿其名及其子若孙虽其修短盈朒或不能齐而其所享皆所谓睟盎而安和者虽皆谓之寿可也殖私而稔恶者反是虽不谓之寿亦可也及其惑也则求之於医药而不得则求之於服食而不得则求之於禳禬巫祝之间则其说愈繁而愈不可通矣然则如之何曰修身以俟之先其事而後其获若曰有气焉有数焉君子不谓也今人以寿祝人人虽知其未必得必喜而受之以德勉人人虽知其可得寿鲜而悦而受者君子之爱人也以德故祝之寿者必愿之德愿之德乃所以为爱之至也作原寿

记女医

京师有女医主妇女孩稚之疾其为人不识文字不辨方脉不能名药物不习於炮炼烹煮之用以金购大医求妇女孩稚之剂教之曰某丸某散某者丸之某者散之载而归人有召者携所购以往脉其指炙其面探药?中与之虽误投以他药弗辨也然而妇女之爱其身若子者举其躯付之无疑焉幸而不至于丧败捐糓帛金珠予之不少吝其恒丧且败者曰命也且传引誉之于隣里而不足则誉之乡党而不足则又誉之婣戚识知之人隣里乡党婣戚凡识知之人有疾者皆乐而求之幸而不至于丧败则又引誉之其丧且败者则又曰命也非女医之所治者虽名家术士未尝信之其强而治之者虽治亦弗之贵也其不幸而丧且败者则悔且咎之曰不用女医之过也虽士大夫家亦不免焉其愚不明亦甚矣呜呼岂独女医哉

记女巫

女巫者主呼召鬼物问吉凶祸福祛疾病凡疾病者女医不能治则之焉女巫者焚香饰盛服或被发手刀劒自试以神其不能伤或衣锦衣腰数十铃跳梁噭号或啸以呼鬼且至则呼其先姓名曰某为神某为女神某为祟某为祸可禳可除惟令之从祈而听者曰某之先诚有是诚有是咸稽首伏地不能起愿杀鸡羊□酒化楮以为谢盖人之死者无有不为神神者无有不祟且祸焉者也又令图其神之形于家以祀以祷乃弃毁其所事之主而鬼其亲之身若是者家有之焉有所喜则召女巫至皷舞号噭以为福有所忧患则因以除之虽湛溺老佛亦未有若是甚者卜筮而下弗论也彼女医者予恒慨之若是者将何如邪夫女医者不过杀人之身而巫乃能丧其心此其害又有甚者人不自爱其身又不有其心其愚不明又甚矣呜呼又岂独女巫哉

医戒

予年二十九有脾病焉其证能食而不能化因节不多食渐节渐寡几至废食气渐苶形日就惫医谓为瘵也以药补之病益甚则补益峻岁且尽乃相谓曰吾计且穷矣若春木旺则脾土必重伤先君子忧之会有老医孙景祥氏来祀曰及春而解予恠问之孙曰病在心火故得木而解彼谓脾病者不揣其本故也子无乃有忧郁之心乎予爽然曰嘻是也盖是时予屡有妻及弟之丧悲怆交集积岁而病累月而惫非惟医不能识而予亦忘之矣於是括旧药尽焚之悉听其所为三日而一药药不过四五剂及春而果差因叹曰医不能识病而欲拯人之危难矣哉又叹曰世之徇名遗实以躯命托之庸人之手者亦岂少哉乡不此医之值而徒托诸所谓名医不当补而补至于惫而莫之悟也因録以自戒

食戒

予病脾时沈都宪时阳尝对食退语人曰是非不能食乃多食之过耳後鸿胪凌主簿远为予言少时病不能食有一叟问曰汝欲食乎吾教汝食翼日可空腹以来比至设饭肉各一器将就食遽以手止焉曰未可也取其饭以箸画之为四分乃使食食下一口辄欲就肉又止焉曰未可也如是者三尽一分使食肉一脔如是者四而器尽复问曰汝尚能食乎曰能曰不可子姑去凡食必凖此为法及归不閲月而食进往谢且问之叟曰脾性恶腻汝未食而先以腻物困之安能使之运而化乎予闻之重有感焉越十余年病再作皆用此法而差因録以自警

思石钟山辞

予尝读苏文忠公石钟山记壮其为辞以为善辩者无所施其巧博物者无所用其智诚兹山之伟观也窃独拟之辞胜者近夸势勍者难敌而材力萎薄莫之敢撄加以逸步多艰寡闻成癖未尝不攘臂三叫临文长吁思欲驾长舻逆巨浪揖山灵於岩际酹坡仙乎水中而卒莫可得也王君湖口之产宦游京师出所为图发我幽思作思石钟辞

儵铿鍧以腾越兮潜发乎予之耳傍既跌宕以旁击兮骇予听之无方蹇予处此一室兮独何为乎此声曰惟有石钟之山兮恍若见而莫予征披山经以穷搜兮极地志之所载翳兹山之为灵兮屹立乎吴楚之会彼夫人之好奇兮爰告予以嘉名历汉唐之闳辩兮匪坡仙其孰明俨图画其若兹兮目髣髴其遇之予固不知其灵异之至此兮盖始信而中疑夫山之偶得名兮纷不出乎一口或以形而与声兮盖旁观而博取苟圣人之所遗兮安知不出乎牧叟与樵童彼固知歌钟无射之为何物兮又焉用夫鞺鞳与噌吰矧坡仙之所陋兮铿考击其犹在岂不可乎为名兮彼渤也其何罪惟词人之豪宕兮笔锋莫之敢当纵驰波於万壑兮寜肯度尺而寸量予既不知其果不然兮敢争衡於千古鼓兰棹予南游兮念长路之伊阻嗟昔人之凋丧兮徒下上其求之山既不能以自鸣兮猿鹤聚而咻之相九州之奇迹兮予独滞此一邦也幽恠慌惚纷不可名兮曾何独此石钟也岂刻雕而为之兮造物者之冥冥也纵不得与於嘉名兮亦何害其为形也石钟之山崒而嵯峨嗟尔石钟兮其如予何

大雅堂辞

大雅堂者番阳胡氏世居之堂也胡之先有振卿者当元季之乱以乡兵应韩邦彦累功授饶州路签判为贼所得绐之降醉其衆手杀数人事弗济骂贼而死其妻赵氏携其孤叔仪间关还其乡守节终身时有名斯堂以暴其事者六世孙刑部员外郎韶以遗卷请予为楚辞以伤之

嗟大雅之久不作兮岁月忽其不反世汨汨以竞趋兮见颓波之既奔元社屋而人非兮岿斯堂之独存当彭蠡之弗瀦兮鱼鰕亦纷其跳踯民伥伥其无所归兮讵一倅之能恤慨胡公之烈烈兮奋长戈而独前顾吾力之几何兮支大厦於既颠转百战而不少摧兮胡一蹶而弗兴吾岂甘霁云之就缚兮寜为区寄而无成血余口而骂弗絶声兮亦何慙乎杲卿谅万事之不可为兮终一死以自明哀彼妇之兮亦哀哀其儿泣身秉节以不渝兮誓黄泉之同入寜不知身之可惜兮惟全义之为急亦岂无夫忠妇节兮谁使夫一门之交集信二美之不可兼兮俗每难乎独立番之水兮匡之山流清泠兮耸孱顔锺彼气兮灵杰孰妖氛兮可奸殆将使污潢若泚而自雪培塿若增而漓岏彼冠屦兮何人矧箕裘兮後贤抚斯文兮若不可以复和徒一倡而三叹

梦鹤辞

御史张君希载之生其母梦有鹤自天而降予闻而异之从而为之辞

若有梦兮滇之阳历倒景兮遡瑶光彼鹤兮何来捩孤云兮下翔入我户兮升我堂缟双袂兮玄裳召卜史兮占之奄何为乎彼祥郁佳气兮葱茏覆高门兮如盖倏余子兮降神将有徵兮其类美姿兮修能洁冰霜兮靡中与外睨鸡羣兮鶠辈迥隔彼兮尘壒绣裳兮冠豸光缤纷兮綷縩望天门兮峩峩振我羽兮谁铩渐鸿兮荐鹗高翾兮远擢桀埘兮奋若或内顾兮如怍监余影兮清涟抗余音兮寥廓纵曹分兮彚较天壤之间兮孰如我鹤鹤之生兮惚怳鹤之来兮梦想彼人之鹤兮非幻彼占之祥兮畴能以我为爽雪为骨兮玉为顔驾弱水兮超蓬山覧圜方兮在睇俯点视兮齐烟閲万有兮独寿与四灵兮为羣谅兹语兮不愧彼曲江之人兮若千载而犹存

写骚亭辞为叶崇礼太守作

古之风兮云邈骚之辞兮谁作吾写吾骚兮吾寜以此为乐高歌兮伤烈微吟兮愁絶写吾心兮中结彼世之人兮无寜以我为拙晨晖兮夜膏风灯兮露毫往不弃兮复不为劳写吾心兮匪吾骚谅兹兴兮有托岂吾生兮不遭骚兮骚兮楚乏人欲写而不可得空送子兮江臯

藻轩解

青华主人建阀南舆高居江渺构材为亭甃石为沼层澜碧皱衆卉云绕撷芳漱洁名之曰藻客有过者难之曰万彚藂茁羣植并分钜者为楩櫲秀者为篁筠坚者为桧栢芬者为兰荪山苞水葩莫可具陈彼藻之细何足以云主人曰君子设佩圣人取物匪名则嘉惟义斯择品不必富类不必僻泥形为迂执象为惑子坐听我言藻之德夫藻者气孕天秀根含地灵内秉柔质外敷素英不雕而华匪馞其馨顺时生者为孙命与物徙者为和光寜负洁以自濯亦何心於行藏客曰可得闻邪主人曰穷海之裔荒溪之涯舟檝之所不至人迹之所不加以汗漫为方以波涛为家虽溷迹於艹莾寜委情於泥沙客曰媺哉善藏其用子既出矣请言乎动主人曰或载衣襟或登筐篚涤以甘泉荐以方簋陋末迹於刍荛眇遗瑕於葑菲绘形则与火齐光比德则与监为轨功虽着而不知其劳用非奢而莫閟其美客曰韪哉君子之斐主人曰嘻物贵实用礼戒弥文弗玩其华而采其根楚佩江?周歌涧蘩桃李薇蕨维葛与苹匏瓜行苇列国所陈繄藻之德於吾则均朝尔吾居夕吾尔羣匪藻吾轩亦藻吾身下雪民隐上华国勲惟夙夜是存以无负於吾轩客起再拜歛容棘吻君门巍巍蒙者莫瞬君行濯濯瑕莫可捃包荒纳污辞不我摈鄙人何知敢谢不敏主人不答莞尔而哂

冷庵对

陈君粹之以冷名庵旧矣比以江西佥宪考绩京师持卷视予因托问答以着其意其辞曰

冬季之月隆寒初沍积凌增丘飞雪断路冷庵主人方下帷闭户侨于燕山之下客有过之者但见空籁洒地冷颷袭巾铁光面发玉屑谭纷炉围不煖纩挟无温客曰嘻事有定分理有固然今子寒不为郊隐不为袁贫不为睢穷不为?拖幽守寂冷何利焉主人曰我性固是也客曰天有夏令祝融煽阳赤龙奋飞火伞高张野埴龟坼曾波沸汤石烁金流鸟兽遁藏无邵尧夫却扇之能王仲都环火之方子於斯时能保厥常主人曰吾冷自若也客曰地有炎陬南海之窟歊氛昼壅毒雾朝汁漓成浆气吐成炥蒙絺若负挥笔如失无葛仙翁入水之神费长房缩地之术子游其间虽冷奚益主人曰吾冷自若也客曰煌煌要路赫赫权门势焰腾天炎埃涨轮名肠内煎欲火中燻狱鍜者为能吏手炙者为通人故月不可火胜玉不免石焚子不能远走出世高飞絶尘胡周旋其间而弗恤厥身主人曰噫吾闻之矣伐国者不问仁拟人者必以伦此独何言而於我是询吾固濯吾行操澡吾心思松桂为徒霜雪为期将使憸人胆落而不复逞贪夫股栗而不自持矫彼烦浊归于清夷冷之道其莫予知也又安能移火鼠之智而恤夏虫之疑也哉於是汲丸泉煮白石餐清冰啮苦蘖客亦再拜饱冷之德愿同晚岁为冷庵客

政难赠杨质夫

天下事非一人所能独办也官官而称人人而继然後能徧举而不坠外由学校郡县以至于藩宪内由百执事以至于卿相职寖简而人愈难得或得焉又不能久举而莫之继犹弗举也然则交承之际亦难矣若魏相之严而继以丙吉之寛时人翕然以为知大体然或病其风俗伤败而不能问郭子仪之寛也李光弼以严代之旌旗卒伍精彩一变而士有惮色几不能安乎其位此其斟酌调齐之宜固各有在而下上之异议彼此之殊观乃尔况未必当乎夫学校者政之一也而其务甚重今名籍给禀称为士者未尝不志道慕功而其情则多乐放纵而恶拘检是自为异也朝廷惧士之不自力则置为儒师又恐其不力於教而统之郡县又虑其所统之不专也则置宪臣以领之天下之大欲宪臣皆得其人者固难而前创後继殊上而异令彼以为是此以为非彼以为便此以为非便者多矣故尝譬之农农师者固欲其鼓舞劝相戒游惩惰去稂螣而培嘉禾也业不勤田不殖则责归之然或时不均力不节业未及成而农已告瘁矣人孰不欲获良田食嘉糓於此得农师焉又挠之使不得尽其力此政之所以难也山西提学佥宪之任去年得吾友杨君应寜丁政之弊力起颓废遭讪怒而不悔不踰年以忧去未竟也四明杨君质夫实继之议者曰应寜严矣非寛则无以有济宜少贬绳墨以狥人之不能或曰学政之弊也盖十弛而一张举於暂而不持於久未可以为善或又曰弊久则习玩玩则易变则难其势宜渐未可以一朝致也予尝以质质夫曰子安从哉质夫曰皆是也天下事必有理事有所在则理各有所宜某岂敢适莫於其间哉度时宜观士习视今日之缓急而为之耳某固知惩羮吹虀之不可为亦何截趾适屦之足为尚哉然固有不可易者先自治而後治人之谓也某知此而已予曰政得其宜则易失其要则难质夫以文学举高第历兵刑主事清慎守约移政於所未试其无难焉耳矣昔韩非作说难韩退之作行难皆有感而为之者予於是亦有感焉质夫又予礼闱所举士以予为知已不可以无言也作政难以赠之

喻战送李永敷南归

永兴李生贻教从予游见其文奔放不可羁?心甚爱之然惧其激而过也稍为之所俾俯就绳尺盖其心始而疑中而翕然更张之卒乃奋然向进若不我惑者久之其名益彰同举者未尝不孙避焉及试礼闱复失利予为之愕然以惊曰有是哉既閲月生以别告予谓之曰子知战乎鼔进金退左射右刺者法也神出鬼没东声西击变化而无常者用也韩信以意用法故胜赵括能读书而不知合变故败薛万彻好出奇不拘常法故不大胜即大败若卫青之天幸李广之数奇者皆不论也生之文岂不既律矣乎然而不捷者数也是未可以自沮而亦未可以自足也勉哉生乎吾待子於屈贾之垒矣易曰师出以律否臧凶是岂独於文为然生乎勉哉予犹惧生之文或过於博也故赠之片言以示约云

拟杨文懿公諡议

吏部右侍郎兼詹事府丞杨公讳守陈之卒也朝廷赐諡曰文懿按内阁所拟御笔所定盖諡法所谓敏而好学柔克有光者也文之义十有二懿之义三独取此二者以其近也公髫丱頴出读书目五行下考正诸经辨疑发晦抄録论议出人意表出而应试举浙江解元登进士高第入翰林历宫坊为编修侍讲为洗马为侍讲学士少詹事其举业精确録于有司传之四方又见诸考校为监衡模范昭不可掩及播而为纪述制作之文奇耸健拔脱凡化腐叙事写物迭出层见伟然成一家之言尤晚生穉笔所觊望而不可及者传之後世不卜可知也夫是之谓文若开门授徒汲引牖导因才而教温顔而善诱之不烦惩创剗艾之力而士多成材世获其用居家雍睦与诸弟为师友无宿怨无间言处官际物纾坦夷之怀履平直之行而祸机不加于身嫉言不闻于耳荣名显爵以寿自终夫是之谓懿文言学懿言行文见乎外懿兼乎内体用之谓也昔孔文子失於饬身而不闻諡懿孟懿子不能守礼而不得諡文合是二美称于一代其於千百世亦有徵焉顾非今之所甚难哉国朝文臣出自翰林类諡为文以文嫓懿者惟英庙时有若内阁学士吕公原及公吕公亦浙人亦举解元进士又翰林台阁之地铨衡之任差若有殊而阶秩之多寡年寿之修短以彼较此亦有可论顾其学行之贤考诸諡法皆可以无愧矣东阳辱公爱最久不敢用私比为公累窃惟渊頴吴公莱为书院山长不登仕籍而学士宋公濓辈为议以諡之公諡出朝廷所赐虽薄劣颛固不敢与有司之事而官在太史职专文学据礼析义侈恩命扬令誉以俟来世亦其所得为者也遂为之议谨议

应天府乡试策问二首

问天下之事处之必有攸当尝观古人之行而有疑焉钱糓问内史决狱问廷尉善论相者也而吏礼委延赏刑法委浑者则以为不可分载其清静府中无事善为相者也而自校簿书流汗终日者则知之而不能变白去副封者有矣而以瓦壶焚疏者乃蔽之而不闻不用密啓者有矣而以啓事选官者固先拟而後奏或曰愿从逢干也或曰愿为臯夔也或荐贤为国非为私也或明扬士类独少此也是何其事之异邪有入定大政虽大臣莫知者也而兄弟燕语不及政事者有之有告君独断虽举朝莫夺者矣而力主新法不恤人言者有之有十说玄宗而後拜相有三奏高宗而後议和有不欲补外入守少府者有被罢愿留自至中书者布被之诘则曰黯忠政府之短则曰凖直登闻之命则曰颐入恐其不静也谏官之举则曰介入恐其责难也是何其事之同邪夫人皆贤也而所施异其事事相似也而所出异其人不可以不辨也是将以一言盖一人一事盖一时者非邪抑犹有同而异异而同者存乎其间邪即已行之事以求当然之义则其言也非出位之言也试为我言之

问古之论为国者曰食与兵此二者相须而不可阙者也夫兵民之判久矣今不暇远引姑以时之切务言之南畿多良田而赋亦仍旧宜其足供也而往往有阙赋之夫北畿多闲田而赋又甚薄宜其足耕也而在在有无田之室赈贷美意也而贫民或不蒙其惠劝借权法也而富室或并受其菑储蓄长计也而有司或虚有其籍此又天下之通弊也兹欲使民之家必给人必足虽有水旱不足以为害何道而宜岭海之间南蛮之率服久矣然必有区画之方关塞之外北戎之挫衂屡矣然必有备御之策肄练有法而作止或有未齐勾稽有籍而什伍或有未实禀给有制而衣食或有未充此亦天下之恒事也兹欲使兵之战必胜守必固虽有外警不足以为患何施而效夫水旱者尧汤之所不能免也四夷者三代之所不能无也然则先事而为之虑及时而为之图以求所谓久安长治者苟有经济之志宜於此焉熟矣其悉陈之母隐

顺天府乡试策问三首

问国家开科策士必首举圣制为问而经史时务次焉尊时制也在我太祖高皇帝时则有大诰三编太祖文皇帝时则有为善隂隲孝顺事实性理大全书宣宗章皇帝时则有五伦书英宗睿皇帝时则有大明一统志及我皇上嗣位以来则有续资治通监纲目或躬御翰墨次第成编或分官纂修手赐裁定顾其首简必亲制序文或继志补作以着述作大意天下臣民家传人诵佩服而体行者盖已久矣王言之博大篇帙之浩瀚固不可以一二指亦不可以顷刻陈也请问诸书述作之大意何居见诸序文者何说仰窥伏读之余有得於心而愿体诸身者何事夫不知其意而徒习其辞者虽多无益不体诸身而徒得其意者虽精亦且无用皆非所望於诸士子者盍敬陈之

问古者帝王建国立都必在天下形胜之地三皇五帝三王之都史册所及载者果皆形胜之所在欤汉唐宋之间或以都名或以京名其制不一其为形胜抑有可论乎否也我太祖高皇帝定鼎应天肇开帝业太宗文皇帝驻跸顺天为亿万载太平之地今两京对峙诸曹并置稽诸往牒亦有之乎应天形胜古有是论至于国朝始足以当之若顺天之形胜盖天造地设非偶然而得也而古之论者未始一及焉何也且体国经野必有规制太宗之创业度越前代无容议矣今地胜于古则其规制宜亦有古之所不及若漕运之法屯田之地卫兵之制边阃之寄出于太宗之所贻谋者其亦可讲其一二邪诸士子生於斯长於斯游学于斯请言形胜之大与宸谋睿筭之深且远者以昭示天下後世其毋有所让

问礼着无隐孔子称勿欺此事君之法虽微事细行不可畧也古之人有入仕陈状不妄增年者有不令子弟冒籍他州者有训子孙不得洗补官文书者有饮酒坊市不饰他辞者有斋所食肉对上不隐者有不与游燕辞以贫故者或条对得失称客所为或荐详议官而不隐其事或保郭?而不愿易名或得智高不辨真伪而不以奏功若是者果孰难乎抑亦有优劣於其间乎若以野鸟为奇应以玉杯为秘物增部民户口以升秩奏左藏银帛以受赏常怀数奏仅出一二者有之私书僚佐勿令上知者有之若是者果孰甚乎抑其情犹有可原者否也夫论人者必以其世鍳往者可以知来善可以法而恶可以戒也诸士子较艺而来阶是以入仕有日矣请言其志

会试策问三首

问帝王之驭天下必有诏令以宣德意振纪纲施政立事其用至大唐虞三代之典谟训诰不可尚已後之诏令近古者莫两汉若创业如高祖守成如文帝中兴如光武约法关中民惟恐其不王布诏山东老羸至扶杖而往听领长安市者决圣主於一见焉其感人动物亦不可诬也及王通取七制以续圣经而说者以为僭意者於三君之外有所未惬乎恭惟我太祖高皇帝天纵圣神驱天下之豪杰扫荡六合挈斯民於祍席之上盛德大业振古所无如正纲常明礼乐重教养训官职慎固疆圉控制边鄙诏勅所布皆亲御翰墨或口授意旨辞严义正直追古帝王而上之余不足论也当时文学侍从之臣往往极其揄扬赞述虽未尽其大而亦有得其槩者今令播天下副在有司或板刻南雍埀训後世皆士之所宜伏读而卒业焉者请着一二于篇若由之而不知则凡民之事非所望於诸生也

问庙祀国之大事而祧与祫又祀之重者或谓唐虞夏皆立五庙至周始立七庙或谓自古皆七庙其为说孰是乎周庙七矣又有所谓文武世室者数不足定乎或谓祫以七月或以十月或谓有时祫又有三年之祫将安从乎汉之庙制不暇论已唐之献祖既不合食建中诸臣有请迁别庙者有请正东向之位者二十年然後决而韩愈有不可之议宋之祫行於嘉佑矣当时诸臣有请太祖东向者有请依故事虚东向者宋之僖祖迁於治平还於庶寜论亦不一而程颐有折衷之说其後撼於绍兴迁於绍熙亦复异说而朱熹有复古之议其是非得失可悉言乎我朝列圣继世百有余年议祧议祫固其时也今天子尝下廷臣集议正德祖之位奉祧懿祖制为夹室肇行祫祭之礼诚一代之盛典也其於前代何所合乎诸士子尝闻俎豆之事行且有骏奔之职矣请敬陈之

问国之资於人者二曰贡献曰工役其所以予人者亦二曰官爵曰赐赉皆有常制古所慎也中世以後君臣之论议政事古风尚存乃有郤千里马焚雉头裘关市舶者有不受之命进良马者有对仗之劾露台惜金洛阳罢役汝南伤民则铭屏以惧之上阳导侈则劾罪以免之对禽兽者欲拜之官而或以为不当拜献瓜果者欲授之秩而或以为不当授寜抑得默啜之功而仅授郎将寜失平江南之约而尚惜使相敝袴以待有功佩刀以旌佐命神策之赏难继则议分边军之给圜丘之赉太广则请听两府之辞其慎如此然亦有难易优劣於其间乎夫有君有臣则有是政而观於此亦有不尽然者何也圣天子即祚之初止藩阃不得私献禁郡县不得擅役清名器於既溷之余褫服色於已颁之後真足以兼总百王垂训万世矣吾曹百执事之臣果尽能将顺斯美而无所负欤兹欲各守其职不违道以市功各戒其事不徼宠以为利庶几禆圣德而成圣治其职所当守事所当戒亦必有可论者试画一言之以助官师之规可乎

丰年颂【阁试】

古者圣人重农为治舜命十二牧曰食哉惟时箕子叙洪范八政一曰食孔子论政亦曰足食故诗称丰年春秋谨岁事其所系甚重也今天子既受亿万民命于天于祖宗躬耕籍田以示先天下每月朔日辄进畿内耆老于朝俾顺天尹谕以务本作业蠲除之诏振恤之令见于比岁者盖至再至三于今矣乃成化甲午岁大熟畿内及山东之地实先焉于是朝士大夫相贺道商旅相庆野之民老稚癃疾聚而嬉游起而歌呼惟天之灵惟吾皇之德信如蓍卜捷如影响无有违逆於戏盛矣臣待罪史官拟为颂歌以纪盛事臣诚材识卑譾不足以铺叙德美阐敭瑞祥至于推本陛下敬天勤民之意昭于上下用供能祈天永命之实则不敢阙也颂曰惟帝十祀雨阳时备农夫告言曰有丰岁其岁繄丰孰肇厥同维甸之封于山之东维民播止于彼原隰穜稑既茂黍稌孔硕不荒于稂不害于螣相之勃勃其来绎绎维民获止百力具作载车载槖载臿载糳以毕我赋以飨以酌朝饔夕飱永以终乐民食于囏甔石则多既饱而遗囷有藏余民之祁寒卒岁是谋有緼有缯申袭其襦道涂其幢民亦云徙今入其室父兄妇子以及闾里宾友燕喜惟皇恤民不遑寤寐有振有赉有蠲有贷民之生矣惟皇之赖今天降厘嘉福来萃曰此丰岁皇有大惠有开明堂敷德纳祥乃俭于赢乃儆于康皇曰予庶力尔耒事迓休四方以报上帝曰予羣牧勿谓民富无亟其逋俾我民厚民拜稽首皇德斯懋维德之懋皇有万寿庶几终佑以淑我後小臣作歌敢告左右

瑞麦颂

瑞麦颂丰年也和气旁逹嘉麦效祥颂声作焉以歌上德昭农事也

维田有麦载被其陇既坚既实岐岐总总我塲我陇其积如踊皇德斯播于植于动维此瑞麦曰帝之宠

又

维麦在田载耕载胝我手足劬我耜铫以夕以朝中心孔怊载拚而讴于岁之秋曰兹丰年维我民劳

又

天监帝德亦念民阻嘘以和风渥以甘雨贻我嘉麦及我糓黍维年之祥祈不我拒以徧率土于天之下于天之下永荷皇嘏

拟进宪宗纯皇帝实録表

伏以君明臣良极一代治功之盛父作子述垂万年简册之光故圣谟暨神器俱传而功业与文章并显忆宪皇之震出属国运之丰亨虎步龙行识太平之天子河清海晏知中国有圣人文陈干羽于两阶武汛烟氛于八表复鸿名于景泰汉高之大度弗如上徽号于圣慈虞舜之尊亲斯在重储嗣则着文华之训明史学则续纲目之编衿佩三千听桥门之警跸豆笾十二增阙里之褒崇声华赫赫以无前灵爽洋洋而在上望遗弓而引睇繙往牒以伤心钦惟皇帝陛下道尽君师孝兼继述祖有功宗有德议隆九庙之仪文左记事右记言思继五朝之实録承玉几垂衣之命念青宫授简之恩啓百司庶府之攸藏合九服诸藩之所辑曹分馆析纲举目张大而典章政教之施细而名物度数之备功由衆集敢自谓刘知几之一家式自古稽奚独遵沈既济之五例德辉下照炳若丹青善恶具陈判如白黑庶几天地之运散见于日星之余涓滴之勤仰禆于海岳之大伏愿藏诸便殿副在秘书上以厪乙夜之观下以备甲令之籍监于成宪确乎家国之蓍龟诒厥孙谋远矣河山之带砺

拟册立皇太子贺太皇太后表

伏以居宫闱而母天下养已极於两朝閲子姓以及曾孙年未踰於六纪天休滋至国本弥尊率土交欢含生均戴恭惟圣慈仁寿太皇太后陛下圣同坤厚慈若春温仁包海宇以为家寿与冈陵而并筭庆延夏啓遥从有子之涂山德比周姜亲见斯男之太姒乃值佩萸之月重占绕电之祥采舆议之攸同谓皇储之当豫前星炳耀藉宝婺之余辉少海渊澄出银潢之正泒鸾旗鹤驾绚烂交陈桂殿椒房郁葱旁接覩仙顔之载悦识内教之夙成下以贻哲命於初生上以应嘉名於长乐博观载籍所记在古诚稀粤有宗社以来於今尤盛臣等恩沾俯育身际奇逢报称心劳揄扬力薄听韶音而兽舞望嵩岳以山呼紫禁深严惧寸诚之莫逹金瓯巩固祝万岁以无疆

怀麓堂集卷三十八







卷三十九

钦定四库全书

怀麓堂集卷三十九

明　李东阳　撰

文稿十九

状疏

西北备边事宜状【阁试】

右臣伏以比岁逆戎啸聚部党并合羣类据我河曲扰我延绥宁夏深入我韦秦固原诸处近又觇我大同逼我万全朝廷命将出师天威所至雉伏鼠窜无有遗者然其掳掠丁口驱逐生畜所丧已多况恶草难去而易生奇疾难攻而易动今草枯河冻风高马健贼北无所获计当复西西必复度河曲纵今不度明年必来岁复一岁为患滋甚所宜深防曲虑以消未然之衅为永久之图也议者恒以边方警报亦是常事故以计未然者为喜事图永久者为迂谈沿袭因仍莫知底极盖三边去京师数千里国家承平富庶已越百年居中夏之丰而论远疆之僻处冠裳之乐而谋兵革之难者无怪乎其然也臣窃观秦并天下而长城所筑近在洮延宋之盛时不收幽朔而灵夏之域旋亦弃去汉唐疆宇虽广而和亲岁币所费不訾盖盛衰情形不常多至数十万少者亦不减其半逮至于元遂混一统自我太祖太宗亲御六师敌始北遁踰时累月振旅而还迄今敌衆离乱交雠互噬其数不满数万不能当我一镇自汉唐以来未有衰于今日者也夫以全盛之师驭极衰之贼虽草薙禽猕亦不为难惟陛下本怀以武功妨文德有所不暇以中国困小丑有所不屑而职兵事者乃或不加之意使其窥觇纠结为国大患至于民罢兵弊而不解者此臣所以夙夜而不能忘也臣闻之书曰制治于未乱保邦于未危兵法曰毋恃其不来恃吾有以待也毋恃其不攻恃吾之不可攻国有所恃而盛民有所恃而安士有所恃而力故馈饷屯种豫其富也弓甲鞍马豫其利也城郭沟堑豫其固也作止围援豫其习也斥堠间谍豫其明也号令赏罚豫其行也故曰以治待乱以静待譁者治其心也以近待远以饱待饥以逸待劳者治其力也如是以战战则必克如是以守守则不危不能待人而顾为人所待其不颠倒错乱者寡矣今国家经理区画可谓甚精体统节目可谓甚备然转输之地方数千里而士屡告饥廐寺繁列而马无留良武库充牣而用辄失措城堡棊布墩堠相望贼至而不知其期贼去而莫穷其处是岂法之过哉奉法者之弊也天下之弊起於因循而成於蒙蔽今堡伍所闻者方镇莫得而什一也方镇所闻者部曹莫得而什一也如是则安不如是则危如是则荣不如是则辱如是则留不如是则去夫人之情岂不知所择哉故臣尝夙夜反覆以求当今之弊或者其专在乎此也古之论将者曰委任曰赏罚故屯军细柳御辔不驰授剑江南副将失色其委任之专如此爱能遁阵诛及禆官曹彬成功尚惜使相其赏罚之审如此今绾章而拜秉钺而行委任可谓不轻然责其得失且曰我不得专也捷获有擢失机有律赏罚可谓不阙然考其劝惩则曰意不在令也夫国之安危民之休戚皆系之将而其言如此复何望哉臣愿陛下严简擢之法省参督之制核功赏之实奋威刑之断举一将则衆议必简任一人则羣疑莫夺赏一功则疏远不弃罚一罪则贵近不疑如是则人革其心官奉其职繇是而粮饷可充器马可利城堑可固练习可闲斥谍可明号令可信虽广而八荒之表远而亿万年之後可以高枕而无虞矣况区区者恶足为西北患哉故臣尝夙夜反覆以求当今之宜或者其无出乎此也敢摭其大端为陛下献至于形势名数之细亦条具一二于後兴利除慝则有司存惟在陛下断而行之耳臣诚愚闇不识大计臣不胜犬马惓惓惟陛下俯赐覧观幸甚

应诏陈言奏弘治六年四月二十七日节该钦奉勅谕

天道弗顺亢旱踰时民庶惊惶朕甚忧惧凡军民利病时政得失尔文武羣臣条奏来闻钦此臣等俱於午门外跪听宣读闻命惊惕罔知攸措臣伏见去冬少雪今春缺雨风霾时作井泉多涸自都邑畿甸东接齐鲁南抵淮济西连襄陇赤日拆地黄尘蔽空冬麦不收秋糓未种或饿死道途或典卖儿女或流徙他乡争程竞渡以苟旦夕之命苏松嘉湖诸府骤雨经年大水横溢财赋所出莽为荒区瘟疫流行贼盗交作河南寜夏辽东等处地震有声半年之间奏牍累至诚有如圣虑所及者臣退自修省以为灾异之来皆臣等诸司不职所致仰蒙陛下不即谴责曲加戒谕蠲涤旧过勉图後功而又引归圣躬博采羣议以共答天意此古帝王遇灾而惧之盛心也臣被擢先朝继尘侍从禁署清衔华衣美食皆朝廷之恩渥生民之膏血三十年来畧无寸补抚心知愧内不自安而职在讲筵不关政务惟君心为化理之源经传乃致治之法其势似缓而实急其功似浅而实深顾讲读有时章句有限宏辞奥义未易悉陈尝慕宋范祖禹讲月令而深论诚於奉天之道林机讲禹贡而极言勤俭为治之理又闻唐崔郾半岁不问经义则谢以无功李绦踰月不访理道则自惭饱食臣之瘝旷实又过之近臣於五月二十二日经筵轮讲孟子两年之内轮侍日讲亦用此书今不敢远引谨摘孟子中格言要论切於君心治道臣与二三讲官已彻圣聦而未悉愚见者析为数条极论其理而军民利病时政得失如陛下所欲闻者以类附焉陛下倘不弃其愚腐一赐覧观则虽辍讲之际如对圣贤燕居之时若临臣庶于以见诸实政施及羣生庶几天意可囘灾异可弭民生可安国祚可永也臣不胜犬马惓惓一一开具以俟采择

一孟子曰至诚而不动者未之有也不诚未有能动者也臣窃惟天人之应捷於影响故书曰惟德动天又曰惟天无亲克敬惟亲孟子此言实得之子思传之孔子者如成汤六事旱沴遽销宋景一言荧惑立退不可诬也臣伏见弘治纪元以来二三年间天地降祥雨阳时若感应之理昭然可观近二三年休徵弗应由冬入夏旱虐尤甚陛下露祷于中羣臣斋戒于外计日弥久获效愈难意者於初政之善有未尽合乎抑应天之政或以文而不以实也臣愿陛下斋明治心励精图治赏一物必思天命所当予罚一罪必思天讨所当加御一珍膳必思民之饥服一美衣必思民之寒虽居暗室常如天监之在前虽处深宫常如民瘼之在目不以正心诚意为可厌不以天道幽远为不足徵灾异之奏自郡县者彚为卷帙以备覧观庶政之付在有司者限以旬日必令覆奏使议朝政者不为道旁作舍之空谈拯民灾者不为纸上栽桑之故事将见和气充塞驩欣交通天意不囘雨泽不降者必无之理也若斋醮一事诳诞尤多累月经时幸於一中偶获者有赏而不效者无刑徒费赀财复伤治体且往岁不祈而自至近年累祷而不应其有无真伪不辨可知陛下初纳羣臣之议严因禁革近因礼部之言即令停止请断自今日凡事关祈祷上涉于天以经咒干赏赉者并加斥絶永不为太平圣治之累亦应天以实之一端也

一孟子曰君仁莫不仁君义莫不义君正莫不正臣按人君一心万事根本根本既正而後天下可从而理也故用人之非不足过讁行政之失不足非间岂真以为不足讁不必间哉盖心有不正则虽讁一人之非而有不胜其谪虽间一事之失而有不胜其间者所以甚言心不可不正也然正心必先于诚意诚意必先于致知格物讲学者格致之要也宋苏轼进端午帖子曰始觉深宫夏日长只将无逸监兴亡王岩叟因侍讲奏曰陛下退朝无事以读书为乐天下幸甚故心必有所啓而後明必有所系而後定不然则衆欲交攻羣言竞惑不于声色必于货利不于奇巧必于幻妄以崇高贵富之地当宴安暇逸之期有不知其自失者矣臣愿陛下当此盛暑亢旱之时澄清圣虑保爱天和慎重游宴调节饮食每朝谒两宫裁决政事之暇取累年讲官所进直解置诸左右时一繙閲用代温书以俟秋凉仍旧讲读使义理融彻根本不移辨天理人欲之几为体验扩充之地凡用人行政弭灾召和举而措之引而伸之无不得其当者不然则虽发言盈廷积疏成案一雨之後旋复置之度外矣何所益哉臣尝再讲孟子此篇今复敢以为陛下献臣不胜至愿

一孟子曰诗云经始勿亟庶民子来谓文王作灵台戒民以勿速而民如子来趋父事也古之圣王用民之力而得民之心盖其为台为沼皆与民同乐之处而经营之际又从容慰拊惟恐有伤故不惟人不之怨而反为之喜不然则虽严刑以驱之峻法以持之秪能用其力而已岂能得其心哉臣切见兵民既判之後民出财以养军军出力以卫民二者交相为命不可偏有重轻者也今诸营官军本以壮国本制外患而操练日少工作务殷累岁频年未尝少息见在之数或不敷于坐泒停止之诏或遽移於陈情使其精力消惫志气摧颓嗟怨之声上干和气比者诸司屡尝执奏陛下愍其勤劳量为停免而如金水河昌国公坟等处特令儧完夫有司以停止为请朝廷以督并为名恐名实相违无以昭示天下而盛暑铄金流汗成血兼时倍力困苦益增又不若不督之为愈也臣伏见山陵太庙工役之重无以复加而盛暑祁寒未尝不免今纵以为紧急工程不可终废亦宜俟雨泽既降秋气稍凉然後再图修治则所缓不过数月之期而所息不啻万人之力其余不急之务仍照原降诏书一切停罢则可以慰人心於困迫之余养士气於摧伤之後亦弭灾召和之大者也

一孟子曰不违农时糓不可胜食也数罟不入洿池鱼鼈不可胜食也斧斤以时入山林材木不可胜用也臣按天地有自然之利而其生也有限故君人者必撙节爱养之然後享其利于无穷然欲节天下之财者必自君身始故曰以一人治天下不以天下奉一人夫天下不以奉一人将谁奉乎不私其有之谓也今天下民穷财尽其势已极姑以三者言之山东诸府糓麦所宜草根树皮掘食殆尽继以人肉荆沔诸湖鱼产极富水竭鱼荒河泊岁课多用折纳易州诸处柴炭所需林木已空渐出关外一二百里其他赋税大抵皆然天下之地无一处而不贫万物之利无一物而不尽今据图按籍计口数物于都邑之内台省之间何以知之而况於九重之上哉若京师市铺光禄寺科泒太繁供应之物急於田赋买办之使亟於催徵官价不充动踰时月国门之税曩因户部委官张监过於侵剥嗟怨盈途商贾几絶陛下洞见其情降旨切责然後贸迁不滞天下归心但其起例太重今虽渐减犹未甚轻商贾利微物价增贵由此数者兹欲蠲租减税则国用不充二者之外别无长策惟杂泛差役及额外科泒请下有司痛令裁省而节用一事尤万事本根宋太祖欲造熏笼以条贯不合而止仁宗夜思烧羊忍饥不索恐天下遂以为例有天下者岂少一薰笼烧羊哉盖索一物必有十物之费而其弊犹有不可胜计者也我太宗文皇帝所服里衣敝垢纳而复出谓侍臣曰朕虽日十易新衣未尝无但自念当惜福昔皇妣躬补缉故衣皇考见而喜曰正可以为子孙法朕常守先训不敢忘宣宗章皇帝载在五伦书君道篇节俭类盖将为万世法也臣愿陛下远稽前代近法祖宗上警天心下悯民命凡羣臣百司随事经营极力禆补者不过分寸之益惟陛下一转移斡运间而天下受无穷之福矣臣不胜恳悃激切之至一孟子曰饥者易为食渇者易为饮臣惟民之困苦如溺之待拯焚之待捄其情尝急赴之者虽焦头烂额沾体涂足有不暇顾若事势牵掣不能两尽急则治标缓则治本比於医国理亦宜然臣窃见山东等处灾伤己极夏麦絶无秋田少种种亦未保廵抚等官极力区画财尽粮竭已无余策近者廷臣屡请漕运官粮量留赈济未见准行臣惟京储固重岁给尚赢若限数借拨量价粜卖计岁还纳似亦无妨臣请断自宸衷特命户部议行漕运官借拨一百万石少亦不下五十万石及运舟未尽之日扣计後船於临清等处水次仓分纳令收粮委官监粜以济其急而留贮价银用为粜本以俟来年丰熟量价籴还後年运舟分带至京亦不为晚惟粜籴之间稍加调停脚价之耗别为计处使粮官虽迟不失本数则朝廷岂靳此百万之数不假以一二年之期哉况运舟後至者多为军卫贫窘力不能前岁岁稽延愈久愈困使得稍免半途早还暂息以图後功亦未必为无益也

一孟子曰仁政必自经界始臣按古者经界之制所以均井田平糓禄今虽制与古异而分地纳税各有定业其间贫富固不能齐若豪强得以兼并奸巧得以侵夺则富者愈富贫者愈贫小则争大则乱必然之理也臣窃见畿甸等处奸民恶党竞指空闲田地以投献为名藩王世家辄行陈乞每有赐予动数百顷得请之後标立界至包罗村落发掘坟墓诉讼之牒纒绵岁月寃号之声震动远迩往年固有聚衆持刀殴伤内使者民心既失国体又亏上下之间两无所益夫天地之物固各有主生齿既衆地岂有遗故凡以空闲为请者皆欺也朝廷虽屡颁禁令俞允继之投献者谪罚相仍陈请者终於得地岁复一岁当何时而已乎臣请自今以後除官有籍册者上俟处分其称为空闲辄乞管业更不赐许陈情者无效则投献者自止占籍之民庶不罹兼并侵夺之害而有司亦免覆勘之劳矣

一孟子曰君行仁政斯民亲其上死其长矣臣按仁政之大不过教养二事而已军之所赖以养者在府县所赖以教者在将帅养之无法教之无方而欲其临难遇敌赴汤蹈火不可得也臣闻广西之地近因军粮不足以致官军嚣哄几成大变及出军之际蛮贼截途总兵方面等官横被戕害又变之大者固由纪律不严事出意外而旅进羣行坐致奔溃不闻有挺身犯难以相扞御者实亦教养失道气沮心离故颠沛之间视为秦越人心国势所系非轻朝廷已问罪伸威吊生恤死既往之事不必重陈但贼势方张散满山谷攻围州县占据村落狼贪蚕食无月无之版图虽存人户渐耗有司畏罪不敢悉闻数年之後此地之患未易言也攻守之议必先兵食今官军土兵尚皆可用惟粮为乏近闻荒歉之余岁颇丰熟臣请下廵抚总兵大臣亟议方畧措置储蓄审计折价毋得仍前缺乏非惟足用务使有余然後可以责斩馘之功期荡涤之效臣又闻西北诸边军粮折价十分为率给不过二三分禁例虽严莫知改革未然之患可监于前臣请申明禁约依本地时价量为增给仍计其耗余谨视出纳以供官用使人情少慰兵气渐扬则攻守之间惟所用而无不效矣

一孟子曰省刑罚臣按刑者圣人辅治之具不得已而用之者也然必定为轻重之等而於其疑者则寜舍重以就轻所以体上天好生之心以为民生也今之五刑最轻者为杖为笞虽杖有分寸数有多寡极为详慎狱讼既多人苦难制乃有矫轻以从重者在京法司密迩辇毂尚少过差在外诸司或倚法立威笞杖之罪往往至死补立卷案旁引医证纵令事觉不过以因公还职於是箠人重者为能吏杀人多者为好官习俗相承日以弥甚夫挺之与刃刃之与政其杀皆同以极轻之刑置之不可复生之地伤天地之和坏国家之法莫有大於此者假令以一时之暂一二人之少诿诸过误理或有之而多者数十甚者数百乃槩以因公自解岂复知有所惧哉今故勘平人者有抵命之律刑具非法者有除名之例偶不出此则谓之因公一名为公虽多无害此则情重而律轻者不可以不议也臣请除已往不究外自今以後凡拷打轻罪即时至死累二十或二十人以上本律外仍令吏部法司议行降调或病死不实者医证人等并治以罪且律不可易而例可增今科罚银物不至杀人尚有降调之例以此法当此情似不为过亦可以为残民之戒也

一孟子曰欲为君尽君道欲为臣尽臣道二者皆法尧舜而已矣又曰责难於君谓之恭陈善闭邪谓之敬释之者曰人臣以难事责於君使其君为尧舜之君者尊君之大也开陈善道以禁闭君之邪心惟恐其君或陷於有过之地者敬君之至也但责善之论易至犯顔闭邪之言类多逆耳顺适者可喜而触忤者难容故惟尧舜之世人人得言者以尧舜能容之也中古以谏为官言者亦少愿治之君常劝其直而容其过所容者愈难则其为德愈大矣仰惟陛下即位之初大开言路先朝言事之臣汪奎萧显徐镛等多由贬谪次第叙迁如林俊者言事尤难特加超擢天下之人歌颂圣德皆以为尧舜复出也间有言事狂直上烦谴责者词虽大戅心实爱君既示磨礲宜加收拭近者羣臣交章请赦彭程至於十数已蒙恩旨今该部看详必有圣裁臣无容议臣切见任仪所坐亦以扶持国体非为私谋而小小过差未蒙湔雪今当陛下求言之日而不宥以言得罪之臣天下之人孰知所向陛下既已复数人於前矣亦何惜宥此一二人於後以答羣臣之请慰千万人之望哉臣近讲孟子此篇因推论此事臣之愚亦尧舜吾君之心也

一孟子曰尊贤使能俊杰在位则天下之士皆悦而愿立於其朝矣臣按贤能皆天下之士贤以德言故曰尊尊者置之高位畀之重禄改容而礼貌之能以才言故曰使使者布列庶位分委衆职随所使令而皆适于用其小大轻重固有等也臣切惟今之内阁六部都察院诸衙门所谓大臣讲读台谏所谓重任近年以来三司得以讼廵抚府县得以讼廵按小官百执事得以讼尚书侍郎都御史事下有司互为胜负使其为极恶大罪人人得而攻之者固不待言乃有或经按问或经考核或经纠劾或经参驳肆诋毁之辞为报复之计此风既行渐不可长况其所奏多涉诬罔上烦圣听下骇物情非圣世所宜有也凡摭拾原问律有明条不干已事例当立案臣请自今以後凡有屈抑止许据实自陈本事凡怀挟讐忿故为诬蔑者?勿施行庶几委任得专体统不紊臣又见经筵乃讲道之地与朝着不同故凡奏对之时虽师保大臣必行跪礼惟讲官拜稽之後立讲于前以示优异此祖宗定制而古之大儒犹有致议於坐立之间者以圣贤之道在焉故也官不必高所任实重苟非其人不宜滥置既授之任必重其官近日讲官小有遗误遽遭纠劾荷蒙圣恩特置不问是朝廷优之以讲道之礼而有司律之以奏事之仪自开设经筵以来未尝有此臣伏覩累朝所定仪注止有侍仪官六员御史二员给事中二员序班二员无所谓纠仪者先帝临朝极严奏对御史等官不敢毫发纵贷而如大学士陈文侍讲商良臣等进讲差错不闻纠劾朝廷亦不以责纠劾之官臣又伏见先帝念通政司鸿胪寺奏事繁难特命差错一二字不必来说钦遵至今即是故事臣愚以为经筵之职较诸通政所奏鸿胪所引事体尤重而讲读之辞动以千计繁又倍之臣请自今凡进讲时一二字差错者照先帝所降通政鸿胪恩例勿得纠劾以仰成陛下优礼儒臣之盛意斯文幸甚

辞免起复纂修奏本

奏为纂修事弘治元年闰正月十六日顺天府宛平县送到公文该内阁题纂修誊録官员内有事故囘还原籍者着该部行取等因奉圣旨是钦此续该吏部题纂修誊録官员在京住坐者移文行取等因奉圣旨是钦此钦遵备行到臣缘臣原籍系湖广长沙府茶陵州人金吾左卫右所军籍在京住坐有父李淳於成化二十二年十二月二十日病故臣照例依坟守制近经一年哀苦余生疾病交作右股及足向为寒湿所侵行步艰难不便鞍马虽欲黾勉趋赴实有未堪伏望皇上俯赐矜怜容臣在家暂得调理俟制终病愈之日即当供职以图补报臣不胜感荷天恩之至

怀麓堂集卷三十九







卷四十

<集部,别集类,明洪武至崇祯,怀麓堂集>

钦定四库全书

怀麓堂集卷四十

明　李东阳　撰

文稿二十

箴铭赞引题跋

悔箴

言以医戒行以患惩嗟此之人孰可与成戒则必持惩则必作有狂而圣或其可学

成斋箴

惟天生物物不相有惟人性同无或薄厚中戕末摧畴执其咎形践者圣质变者贤成已成物责斯尽焉凡我同胞覆焘必均一物不成如手足弗仁枢机在躬先本後末一德不备如身常饥渴居必仁宅行必义路志则必专执则必固惟四勿为惟五弗措曰吾弗能是谓自画曰人莫已若是谓自贼朂哉君子成尔令德式瞻尔堂式警尔心君亲有训师友有箴君子朂哉无废寸隂

止斋箴为汪希顔同年作

止乎止过则邈不及则迩学止乎中人止乎圣彼顔弗孔犹不可以竟圣有方道无径顔之希涂则正止而止而其未底而不可以已而

笔铭

鲁叟获麟汉吏兴术絶尔于经假尔于律嗟哉管城孰工孰拙用之者人慎尔勿忽

纸铭

以白受缁文斯生也以方受割用乃成也制于物而为功亦何病其形也

艾斋铭

人非圣不能无过过矣而弗自知知之弗能改改之弗能力然後其过成焉予之过多矣尝取其尤大者六端欲作铭以自戒未能也文选黄公之子乡贡进士汝修有志於学名其居曰艾斋其父执方石谢先生为说而汝修请予铭予不能铭汝修因取所自警者为告若汝修之过其同异多寡盖自能知而择之奚尽待於予言哉铭曰惟人弗明惟害之萌明而弗强其过乃成若莠于田匪耘弗登孔戒克己顔德以贞狂克作圣曲能有诚力致于艰既倍乃胜岂不易知实难厥行予有六去去惰去轻去玩去谑去忿去矜志则有余予力未能予复何愆而艾是名家有庭训乡有典刑有其一言百我兹铭归尔攸居往服尔膺愼尔出入戒尔寝兴君子朂哉靡言不徵

丁氏半山亭铭

潜川丁君继仁隐士也作亭于铜山之半名曰半山亭其子鸿胪序班鉷乞予铭诸石县之近区若槽山之奸雄冶父之神怪龙湫之虚幻皆君子所不谈麟山之风致亦未足深论彼半山者王荆公之故名也荆公争谢公墩时议者谓其习气所发使其有知未必忘情於地下予为君识之以贻其後人使知兹亭为丁氏故物君之心非有所竞而人亦莫得而竞也铭曰

庐之潜川有山曰铜有亭厥中作者丁公双甍夹飞层檐阚空绳平度均不可以上吐吞岚雾凌薄苍莽俯临平豁仰抗高爽羣奇罗列万象森朗连山逶迤如屏如墙长江垂带溔溔茫茫乔林长堤曲涧方塘晨晖夕隂往来其傍西望槽山魏武所驻奸雄一顾乾割坤据金卯故墟旋为典午河山犹在俛仰千古欧冶遗山鸣金既跃张干雷邪光彩沦落幻术莫究九原不作僧有伏虎龙湫是於龙亡虎逝此事长吁亦有龙眠麟山故蹟丹青窈眇千载泉石山峙川流岁月若奔归视吾山吾亭固存我居我游我燕我飱终我齿髪贻我子孙昔有半山粤惟安石谢墩王寺名同代隔我来君去谁主谁客平生英气所遇成敌终焉一归谁失谁得今有半山若蹈陈迹彼豪有知此憾谁释物各有主古人则云往者勿追来者有闻富贵难恃虚无莫陈不朽有图惟德与文汝亭不欹汝山不磷我铭在兹垂千百春

寓斋铭为博士陈後作

寓形太虚物各有处人亦物耳顾为物寓身寓于世意寓在物视厥所寓可以观德少游东南壮居帝京藏修息游于画是名朝毫暮缣是究是营体物之妙以发我情我情匪留聊以寓我苟以为寓奚所不可古亦有言随寓而安优哉游哉以岁以年

莫职方曰良得晁无咎墓中砚为之铭曰

名以文致死殉以器後三百年谁发其秘惟名与器神不轻畀兹幸在子吾於子乎试

柳舍人砚铭

堪舆肇判沙水交泊後千万年结为玄玉视其质黯尔而光叩其声诎然而足琢以成器必藉乎昆吾之刀宝而传家不毁於季孙之椟补天五色得非女娲氏之所遗乎郤阵千军当与中书君而并録也

钟砚铭

古有铁砚兹有石钟在类虽殊於象则通乃艺之华匪乐之宗观物者盍舍诸条理之外而求之制作之中乎

瑶池夜月砚铭

凿深为池修山为月湛玄云之隂开頴兎之窟人间天上见此二絶缾泉日注毋我池竭池竭尚叵毋使我月缺松华桂魄千载不没

临江周逸庵处士画像赞【卷中有张廷祥编修传曰川检讨文】

周子观国实登我堂曰世有令德临江之望视我以遗像夸我以钜章色养志顺生娱死伤谓世鲜克孝君笃不忘朝经暮书教子义方学有名秩官无槖囊捐赀赈贫辞不受赏谓世利是竞而君不有其藏壮游江湖老归故乡谓君于于而衆攘攘国有褒锡家有祀享不显其存其名则彰我辞匪诬沿传摭张後千万年式昭耿光

张汝弼小像赞

俯首凝顾其神在内发为文章不采而绘外探物化中含道腴讽刺谐谑皆文之余奉上不謟宁我为简合交不污宁我为疏君子观士慎其所趋有弗君如匪华则谀君貌五图兹惟其肖赞者数十孰际其妙君得我辞掀髯而笑

朴庵萧封君像赞

魁梧杰奇贵人之仪朴厚静坚夀考之资胡人事之定而天道之违赠典在国公贵则有庆延于家孰谓非夀是不在其躬而在其後人亦有言为冶为弓贤哉黄门岂惟父风朋友之义视公如翁九原可兴杖屦其从

都阃李公像赞

公起秦州为千户侯克旅克犹永昌是迁维邦巨藩关陇之间西征北徂摧羌灭胡势雄万夫玈矢彤弓天子锡公惟公之功功高望尊公子公孙倬哉公门公气渠渠公容于于若武而儒公神上征??厥灵孰为公形冠缨佩琚公在堂居见者必趋

中书舍人王允达像赞

行若不违衆言若不出口朴不外饰俭无苟取其藉也可立其据也可久是无愧乎文献之乡忠贤之後观其目不重肉戒能世守此虽细事亦今之所仅有也

西社别言诗引

谷莺迁木情已应於友求隂鹤鸣臯声必传於子和矧伊人矣不如鸟乎瞻彼白洲实吾华胄剑光冲斗焕南国之文章笔阵横霜耸西台之义槩代鹰骨爽冀马羣空胷蟠云梦之九吞皆决岱宗之一览登坛贾勇气夺三军对客挥毫名倾四座羡杨穿之独妙愧歜食以同耽春墅烟花夜堂灯月冥心探物山川无地以逃形险语通幽神鬼有时而破胆雪车竞怪石鼎争豪虽角力於雌雄竟忘形於尔汝十五年之会晤梦也何疑四千里之暌违眷焉将迩慕路回之言赠念元白之神交越海吴江载星槎於汉节庐山蠡泽辉昼锦於韩乡顾兹壮游欣我同志唐臣五术兼采风謡汉法六条旁行郡县盖已布棠恩於周颂又将咏芹乐於鲁诗夫岂徒哉无非事者匪游观之是玩谅聚散以何心触物兴怀感时言志欲发倚歌之兴先慙授简之才爰萃羣言厘为两卷

周原已席上题十月赏菊卷

东篱扫径慨花事之将阑西社传书念瓜期之未晚百年易过九日重遭惟菊为隐逸之称而冬乃闭藏之令挺孤芳於独茂脱衆屣於羣纷视蒲柳之望谁先比松柏之凋匪後神农尝药着灵品於方书屈子餐英播遗芬於词苑物非远取类实羣分辟地成田八世守柴桑之业【周氏世以菊号原已号菊田】挥毫作赋一乡传甫里之风君惟有之是以似之我则知者不如乐者敢将幽意用托微馨怀彼隰之皇皇咏初筵之秩秩贮之以数仞之华屋得其所哉佩之以五色之锦?永为好也念菲葑之无下愧糠粃之在前未掲斋楣先题简首

柳通判考满旗帐词代广平府作

六品郎阶已拜三回之命两年郡驾兼书九载之勳寮宷增辉闾阎出色恭惟别驾柳君衣冠望族词赋雄才秀掇琼林价高金部分司漕路操出纳之平衡掲榜公门剗夤缘之宿弊名移新檄步辍通班弭节南阳旋车北甸省耕问嫁视民饥由已饥断狱明刑处官事如家事念朱歧之靡定感墨突之未黔方伟绩之告成属乔迁之在伫分襟谊重永怀与子偕行卧辙心劳皆欲从公于迈盖季路之别有处而何武之去见思望驺奴如登仙久矣吾其衰也取青紫如拾芥沛然谁能御之醉留贪公瑾之醪持赠乏绕朝之策齐州鹤去长随緑绮琴边燕市骏来合置黄金台畔载歌雅曲用托微情

与潘南屏纳徵啓

天道立隂阳着六经而为易人伦首夫妇在五礼以称嘉孰主张於无声无朕之中而品节於有本有文之际恭惟先生渊源旧学经济遗才海底珊瑚不受红蜺之钓云间鸑鷟宁归翡翠之罗虚惭倚玉之姿久结断金之契今夕复何夕参商无会面之难吾翁即若翁儿女重通家之谊每羡凌云之健笔遥传咏雪之希声顾门屏无射雀之才岂霄汉有乘龙之望念蒙泉丈人之爱爰及屋乌挹蒲阳太守之风缅怀溪鹤偶虽齐大敢为一旅之辞诺以季闻已荷千金之约惟几乃吉之先见而敬则币之未将讵云筐篚之多仪少效潢污之可荐礼从宜风从俗幸沾仁里之薰车同轨书同文况沐圣朝之化稽陈编於往哲在古则然衍福泽於後昆自今其始菲陈是愧海纳为祈谨啓

跋马义妇传卷

马德明之妇卢请代夫病于天德明愈而卢死说者或以为天之死之者厚之也盖以助名教也或曰偶然也或曰不如周公之诚且至是以死也吾鸣治辨之曰黔娄非周公也天非薄黔娄也是数说者皆已屈於鸣治而亦不着其断何哉予以为君子於前但当取其代死之心而不必责其应否于天於後但当悯其死之不幸而不必求其所以死之故如斯而已矣奚必泥拘拘之迹以寻诸茫茫之境哉不然则此惑终不解

题赵子昂书茅屋秋风诗後

右杜子美茅屋秋风诗贺给事克恭所藏云赵子昂书今按此书累有俗笔当非子昂真蹟无疑呜呼读是诗者可以兴矣书不足论也唐室中兴疮痍未复子美以一布衣衣不盖两肘食不饱一腹不愁朝夕冻饿死填沟壑乃嘐嘐然开口长叹为天下苍生计其事若迂其志亦可哀矣使开元之世海内富庶边尘不生唐之君与相能以子美为心岂有成都之祸哉岂惟开元古之人皆然呜呼漆室妇死狂人病子之诮半天下孰可与言是计者哉君卧病环堵间展卷呻吟之下尚有味于予言哉

书许鲁斋辨说後

明仲先生尝读许文正公遗书见其辨说叹曰是足以箴吾病也要予书一通置之坐隅辨之失尽於此说不得已而已与得已而不已者均之为未善辨不辨可不可之间耳天下之人有若予之愚闇非强辨莫能喻又明仲之必不可弃者明仲若遂闭口则吾曹何赖焉予方恐其辨之未至而何已甚之有矫枉过直君子不为恶醉强酒大贤所戒在明仲择之而已

题栝苍陈氏画

画技之微者也其用不过充玩好资议论而已及其至也亦足以攘造化之巧逹幽明之际感发心志流通精神画亦未可少或放其为道摹拟肖似而极於变化千形万状不可窥测上下数千百年变而为数十百家其所为所见亦有不同而同归於妙而已予生不习书手不能举笔运纸而凡为位置高下皆不能外乎吾心口不能指摘年代辨阅名氏而凡为妍媸工拙清浊雅俗皆不能逃乎吾目平居未尝费一钱之购无寸纸尺素之藏凡持以求题识者无虚旬日至辄悬之斋阁坐卧其间後先相代而吾家未尝无画盖吾之於画犹元亮之於琴子瞻之於酒也栝苍陈汝同氏居京师家藏书画数百卷汝同尝游於江湖及归而其家毁於火先世之古物无复遗者汝同每痛之一日得山水图一卷请于予曰吾将以此藏於家然不可无先生识之予嘉汝同之好事遂书於其颠志汝同之续藏者实自此图始

跋鹤山魏先生书真蹟

修撰吴君原博所藏鹤山先生手书云得之吴江虞氏虞本仆射允文之後故与魏通家书称提刑眷丈者盖其先世也按宋史理宗宝庆元年李全乱楚州制置副使许国走死五月全袭彭义斌而败六月义斌死于严实复失京东州县此云全往恩州不知所为及鼓发许丧必有胜负则此书当在二三月间作也初宁宗时史弥远用事鹤山与真西山召还朝嘉定十七年累迁起居舍人上疏言君臣上下同心一德则平居有所禆益缓急有所倚仗今则面从而腹诽习谀而踵陋天下之患有不可穷者而弥远始不乐所谓上下不交之说盖此疏耳是年宁宗崩理宗即位鹤山进起居郎以疾求去正祠请事至是为李知孝所劾弥远犹外示优礼改权工部侍郎又力求外任始以十二月出知常德府越二日又为朱端常所劾夺秩贬靖州迁官之命钳市之辱若合符节其出处大计固已预定非苟然者观其称西山之贤有东南人物凋落之叹则其慨然自附於濓洛诸贤之意端可想见可谓一代伟人也已然其献纳之余录本远寄汲汲以未逹为歉似与程明道秘密谏草之意不合此何见哉或其忧世愤时之志郁而不伸固有不得已於知已者亦未可知也呜呼理宗号为崇尚儒硕而真魏二贤贬逐不暇则其为治可知矣自鹤山去国後国势日蹙一再传而宋亡观於此书其亦有所感哉

跋韩给事所藏张汝弼草书卷後

张汝弼尝自评其草书以为大者胜小者予谓英雄欺人每如此不足信也及观韩黄门此卷则其大字果胜贤者固不可测耶

跋马柳之所藏二帖

此帖书法真得屋漏痕意当是山谷真笔无疑吾蒙泉翁极通书法省所题识意亦可见古称名家者固有定价不可易也马君善书其宝此固宜而刑礼部题此若疑非真蹟不可晓也

子昂临右军十七帖非此老不能为此书然观者掩卷知为吴兴笔也大抵效古人书在意不在形优孟效孙叔敖法耳献之尝窃效右军醉笔右军观之叹其过醉献之始愧服以为不可及此其形体当极肖似而中不可乱者如此能书者当自知之

跋张汝弼书蒋玉山既醉轩诗卷

醉与醒异趣而同适醉者常訾醒者为拘醒者常病醉者为纵屈原曰衆人皆醉我独醒李太白云但得醉中趣勿为醒者传此皆有托而谓非真语也盖次公见谓醒狂不害为贤梅圣俞每醉辄乂手温语苏子瞻乃以为非善饮者人之趣固若是异哉事或出於偶然或成於有意是不可执一论也张驾部饮酒不过中人而书此轩及卷若甚醉者其兴致风态固出一时要非有意论者蔓引波漫各极其趣蒋君其有择乎此邪然世之文章事业疲志惫力者常患於冺没而一时一事或以传播是固有幸不幸而亦系乎其人此卷之传其宾主之美槩可想见醉不醉不必论也予亦不能饮者书此以附吴陆二太史之说

跋陈愧斋送傅曰会诗序

方山谓予曰曰会之来讲毛诗於师召先生者数月故其赠序师召独慨然为之予未始信也及观序中有论诗知学之语乃知其言不诬师召门生数百人不必躬自指授?能有经学以顕固有一及讲席而再魁文塲者用是可以为曰会贺虽然韩退之抗顔师一世而李翺独岸然不为下又安知今日无豪杰如习之者出邪

书鷄坛清话卷後

今年予作止诗诗以自戒鼎仪以来来约曰止诗亦欲止今春欲止今春止未真止取止诗来止我止诗合寄止诗人予请援张汝弼故事以只鷄斗酒为罚窃计数日後必有缚鷄载酒而至者鼎仪固未尝止亦不承盟越两月予病起游火德观为鸣治师召所督得聨句四章鼎仪闻之折简告罚予谓罚我固当不宜独先若君本不承盟予亦无独盟之理鼎仪执不置乃以鷄酒往受罚焉初鸣治师召之见督也曰第为之即有议君後者吾二人实任其事至是果以猪红三斤蛤蜊数十相助明仲闻之曰此佳会也尽却他故赴之而亨父亦为鼎仪所致凡六人鼎仪乃盛为席以乐客於是分韵赋诗剧饮尽醉所谓胜负赏罚者皆不能辨亦不必辨也越数日明仲夜归乘醉作序其文虽工事或未合予掇其颠末以书於後俾好事者有考焉

跋谢氏家藏墨迹卷後

吾友谢君鸣治视予家藏墨迹卷乃其从父愚得先生世修故王城先生世懋笔也愚得致事归自宝庆王城以科举往来江浙间鸣治亦尝以省觐还乡里离合往复凡为书及诗若干通其二通则愚得与黄文选世显论致仕书及王城与邝黄岩载道诗十首鸣治皆归而藏之王城论诗一字只句必相鍜链虽数千里外答问不倦愚得当鸣治筮仕时以名节问学相勉督拳拳不容口他如作郡之方畧分县之利害出处之节彝伦之义无所不备盖自近世科举之学兴父兄师友之教能及此者鲜矣谢氏之多贤其固然哉愚得之再赴宝庆也予方南归遇於流河驿至金陵愚得留江上十日乃同舟西迈别于长沙之浒王城予尝序其遗诗而不获见盖於是俱有感焉昔范文正与侄帖以身不营利为训陈焞得之铭于坐以自警私淑之益予得之鸣治者多矣而况乎亲炙之者哉而况乎世守而永慕之者哉因为题其卷首而归之

书贺氏先蹟後

姑苏贺氏本贫盖自大理公已然至乞蚕糓于乡先生此其手帖也公之子复庵处士某及其孙感楼先生美之家益贫感楼教授乡塾仅足供朝夕稍以其余为耕获贸易计岁增月拓前後积数十载始充然有余赀焉予闻不仁者不可以久处约约而无所守苟有才智虽匹夫可以为富大理公竟以贫死其守可知感楼世守先训食必其力故其起家亦若是难也知大理之所以贫与感楼之所以富则其继与守也其容以易乎哉世之人富者耻贫其祖贵者耻贱其父揜匿诩无所不用其极感楼方惓惓此帖比之无恤之简则所以儆其身以示其子孙者固亦有道矣感楼得此帖於采莲泾俞氏其子解元恩上京师出以示予予感其起家之难而虑其处乐之不易也书之以告其後人

跋谢氏逸老堂诗卷後

逸有二义书曰作德心逸日休以道言者也又曰不敢自暇自逸以欲言者也君子盖有择焉愚得先生作郡湖南时赋讼之外虽细事小役亦夙计夜会寝与食有所不暇然谋身无蹊径与人无厓谷田庐妻子之计无所累乎其心固未始不逸也及其功成志遂引身而退徜徉容与於山林之下似若甚逸然而修宗谱筑祠亭建义学议乡约作敦彜会见诸诗歌文字间者无虚岁则其心与身亦未始逸也是先生之逸不以欲乐而以道宁岂非古君子之心哉先生素多病能愼言语节饮食得颐养之道自归黄岩闻其风神健爽视曩昔益倍予甚喜之昔有若问宓子贱曰子何瘦焉曰忧官政也子贡问子夏曰子何故肥曰吾出见纷华富贵而悦入闻夫子之道而乐二者心战战胜故肥今先生无政之忧有道之乐康宁夀考盖其所当得者此予所以喜也或者乃谓先生居江湖志廊庙初不以进退壮老易其志夫使其道足以胜欲则所谓忧者岂足以害其乐哉先生所居有逸老之堂予从大夫士为诗因鸣治以达先生素不予鄙闻予言必曰吾侄知我非其友莫宜为此言也

怀麓堂集卷四十







卷四十一

钦定四库全书

怀麓堂集卷四十一

明　李东阳　撰

文稿二十一

题跋

书愧斋倡和诗序後

师召陈先生初以诗经名天下既入翰林为古文精简有法尤捷不容思日可给数篇或乘醉纵笔不复记忆若有神助独于诗虽能而不甚好人有乞者不得已应之朋辈投赠多不裁答领之而已去年偶阅杜诗有所得乃揭其近体篇目于壁暇则闇诵至贯穿无遗自是下笔滚滚时出奇句其锋甚锐回忆曩时不此之好口虽不言察其有悔色也昔黄山谷谓坡老曰有文章名一世诗不逮古人者而彭渊材恨曾子固不能诗自今观之子瞻豪雄浩瀚决不出山谷下子固集所传诸作当世亦岂多得不足信也夫天下无两似之物二美相并必有所掩然则人恶以多技为哉若吾师召殆不欲以诗掩其文故稍振圭角而亟自韬晦乃委於朋友之助如此序所云者噫以予之闇劣何所不赖於友而况诗乎师召既悔倡和之晚乃辑所往还者得若干篇为卷而其所为诗在焉诗家者观之则其言之诬不诬可知也

题山谷墨迹後

肥欲有骨瘦欲有肉此山谷论书语今观此帖当识此老笔意

书宋诸贤墨迹後

右宋李忠定公书一张忠献公书一赵忠简公劄子一外小帖一吕太保安老李参政泰发书各一姑苏沈啓南氏所藏者吴太史原博携至京师予得而观之呜呼天下未有不用君子而治不用小人而乱者宋之衰非无君子而屡於不能用然其君子亦有过焉秦桧首恶天下所由乱贤如忠献实与荐之泰发虽与持议祸至死初不能无参政之屈此其所憾者吕非纯才仇视诸贤无足深论忠定再罢乃由忠献忠简虽与忠献合而屡惑谗间至悉变其所为则所谓君子者亦不能同志戮力自贻矛盾之患何怪乎国势之不昌小人之祸未殄也晦庵谓明大义识事理惟忠定兼之盖虽张赵不能不各有长短吕李而下其器可知也然使其志论获行小大毕用皆当有益於世今观其尺书寸札皆国家天下事也卒令厄塞困顿齎志以没国亡世改而其辞独存哀哉

恭题鲁府尹所藏先朝勅谕後

臣获从应天府尹臣鲁崇志伏覩我太宗文皇帝之德音盖其先臣穆举进士时所得者也文皇帝聪明神武求贤图治汲汲若不暇凡所策士既为亲定甲乙复自阅名籍慰勉敦劝至厪勅谕谆谆教戒其至如此故皆感激奋厉什志倍力争効用以致太平名臣硕辅照耀先後尚可指而知也汤诰曰克绥厥猷惟后泰誓曰天佑下民作之君作之师盖人君之在天下有师道焉汤武而下虽英君谊辟鲜有与於此者惟我太祖高皇帝实全有之以至於文皇丕承大烈赫乎洪武之风也臣穆历官监察御史按察佥事都察院右佥都御史始终一节克称能臣宣宗章皇帝之褒勅英宗睿皇帝之悼祭宸书丽澡後先辉映皆足以仰承而不愧於是知圣教所及三十年如一日以至於今又四十余年矣圣天子之所简用贤如崇志者谓非圣教之所遗乎民生於三事之如一章皇帝之德教与都宪之泽其在崇志克引而承之奚翅异世虽千百代可也谨拜手稽首题其後

书同声集後

予从方石先生倡和得此卷愧斋题为同声集予岂敢同先生之声哉然於先生之心则不敢有异也言异而心同则其异也不远矣

题张沧洲遗诗後

呜呼亨父先生不可作矣其遗诗在文量职方者予泣而观之清古翘拔无一字犯俗虽偶书旁集若精择而後得者世果有仙乎吾亨父死必为之惜乎吾不得而见之也

书围炉诗後

东阳童时游京庠四明邵先生实掌教事间与今翰长杨公围炉对酌东阳适侍几席公命作围炉诗撰五言一首公览而赏之因裒以去越五年东阳叨进士获从公官翰林每见所作稍稍当意辄加奨借今又且二十年东阳将满再命矣公偶语及之因出示一卷皆名卿士词翰而是诗在焉公曰吾於是时已待子於今日矣东阳窃自念朴劣幼稚之资仅晓声律此儿童恒事公以大方先辈曲为汲引以俟其成此古君子之盛心不见於今之世久矣而东阳聪明不及方百倍韩昌黎之叹宁知骊牝之质终不为九方臯善相之累乎昔苏文忠谓文章士各有定价先後进相汲引因其言以信於世则有之至其品目高下付之衆口非一人所能扬抑是公於东阳虽日汲引之不暇亦安能使之自励於进哉窃用是惧思有所勉进以副公望而未能也姑识於卷末更二十年观之使公不自悔其误则东阳於公庶乎可以无愧矣

书蒙翁类博稿後

呜呼此我外舅蒙泉先生岳翁遗稿也公在国子时已名能古文歌诗然稿成辄弃去及第为翰林着作甚富入内阁典机务攻曹石罪逆得祸几死戍甘之行第宅为势家所夺书册荡逸委不复顾比召归又为谗媢所中出守兴化以去及致政家居检阅旧稿存什一而已公既属纩东阳以治命拾遗文得於其从子坪窃惧阙畧不敢就次乃与公门人潘君辰李君经稍加搜访或摘残草手自誊识越十有余年始克成编为十卷乃属我同年知府陈君道刻於金华名曰类博者存公旧也夫文章事业大抵与世运升降而亦存乎其人顾二者虽相为用亦各以其盛者称而莫之或兼固人之难亦造物者之所靳也公少以经济自许天下亦以此望之入翰林虽以文显而非其志及得政行志奋不顾私再黜於外亦无暇乎所谓文者既老且倦则敛其所欲为者以归於文而又不幸死矣故功烈震一时气节盖天下而文章制作有余力焉况於放阙失畧之余哉然执是以白於世因奇伟壮丽炳朗震耀断断乎不可没也可谓难矣且古之文章亦必其人有道德行义始足以为世重今之世有如公者虽片纸只字人固当宝而藏之况其所存焯焯如此哉然则公文之阙固造物所靳亦後生者之责也公於书无所不读叶文庄墓铭载经疑数卷已逸去着皇极新解未及就深衣纂误一卷藏於家以俟续有得者并刻焉

希蘧府君二絶句後记

右希蘧府君题画絶句二首栝苍梁泽所藏吴先生原博为求得之此二诗家集所不载且无图印然固知其为真蹟也东阳曩归茶陵询府君裔孙旭政获覩手抄诗易二经皆贫无书时所録楷法精甚诸族所藏大书行草亦遒逸含古意虽小大不类然其结构则一也东阳旧未有藏忽得此不啻拱璧先学士公实与见焉命谨藏之以遗子孙来者其勿?哉

希蘧府君题朱泽民画长句後记

右希蘧府君题朱泽民山水图长句真蹟有名及字印各一而无画崑山许翀鸿高所藏钜卷皆元诸人诗翰此其一也原傅吴先生见而说之曰此在子卷不过三十之一无之不为阙在其子孙则千金之宝也子何惜三十之一以为千金之馈乎他日以诺告且曰为我作海月庵记即可致矣记成而诗果至又数日陆先生廉伯以泽民画一轴为赠上有空楮取是诗校之不爽分寸即礼於其上覩者不能辨其为二物也呜呼干将镆鋣千载离合世间此事似亦有鬼神之力虽府君有灵不能不为之怃然况为之子孙者乎轴颇旧不复装饰所以存故实彰奇异使来世益爱护永不散失而二先生各题其傍以识其所从得云

书杨侍郎所藏沈啓南画卷

沈啓南以诗画名吴中其画格率出诗意无描写界画之态画家者流乃以分寸?墨指而病之岂未知芭蕉为雪中物耶亚卿杨公贯之得此卷於赵中美氏赵与沈有连当为真笔近吴人所携赝本充人事似此卷者盖少指彼而议此又可乎哉予不深於画每爱啓南之诗见其屋乌若无不可爱者故为一辨

书陈大参六嬉图诗卷後

东坡三适山谷四休皆有诗适以处变休以养生事异辞殊然皆逹人君子事也陈南山六嬉之作其仿诸此乎或谓嬉之言甚於休适非良士瞿瞿之义是不然善戏不虐君子所与张而不弛虽圣人有所不能且今所谓嬉者不过载酒濯缨振衣长啸采芝放鹤以陶写情志宣导沈郁而不出乎名教之外嬉乎嬉乎吾不得而訾也南山官郡侯治剧地纷轮鞅掌之余乃托兴邱壑寓情韦布与夫野林叟相倡和盖又以文为戏者也戏不以物而以文其为嬉也不尤善乎诗自有序论体裁者称为善作予又推其义如此

跋存复先生遗墨

御史姑苏朱天昭视予以其高祖存复先生泽民手书一卷盖范石湖四时田园杂兴诗也先生胜国名士世多得其画而罕见其书虞邵庵谓其文为画所掩书固未暇论也今存复集刋本有大星记跋载予先提举希蘧府君事予家亦有府君题先生遗墨予与朱氏虽称通家可也石湖集世不传浦阳吴清老尝作月泉社为诗赋实用春日田园杂兴为题乃四时之一时东南名士尽在选中而拘於律体亦未有能出石湖之外者宜先生之重是诗也况天昭之於世泽有念祖修德之义又岂独以诗而已哉予又闻天昭有睢阳五老图真蹟溯是以往其世泽尤有甚远者尚当於他日考之

题姚少师所书刘太保诗

元刘太保诗一絶国朝姚少师所书也刘姚俱隐於僧刘瑞州人名子聪号藏春居士改名秉忠佐世祖建号立国为国朝驱除今京都地是也姚苏州人名道衍号逃虚老人洪武间以高僧徵事文庙潜邸参谋赞成大业其改名广孝世传以为御笔所定也两翁虽遭际不同迹颇相类观姚书刘作有契会之意焉程锦衣用明持以视予两翁皆天下奇士其学予则不能知後有具法眼者不知作何等观也姑书此以俟

敬书云阳集後

右我希蘧府君诗文集十卷家有旧本云男位编集即墓表所称自立者字画瘦劲有府君家法盖其所手録而永新俞千户懋所刻也东阳省墓时俞氏已絶板刻无知者比吾友顾君天锡知吉安谓东阳曰此吾郡流寓所当表见东阳乃取旧本属广阳刘瀚永嘉赵式分録之国子祭酒方石谢先生为序则太仆少卿李公贞伯所録次以旧序若干篇惟刘某序隶字多阙无所从质会礼部主事杨君谦来自苏州以録本见遗因得补其残舛并以近所得於栝苍梁泽苏州许翀者古诗一絶句二及近时大夫士题识附焉近又见朱大遥文徵所藏清明上河图跋尾真蹟盖今第十卷所载後有印曰不二心老人此平生所未闻者府君之志又於是乎观吾李氏子孙其敢忽诸

书碧落碑後

碧落碑石本吾子行所藏自云手补首行五字及十五叶一行之阙今观补字非子行不能作也独其跋语谓以籀文归小篆为妙絶恐未必然周伯琦疑其杂出诸体者得之盖其妙在笔不在体也此帖数传至陈刑部明之予尝见此刻久不复识手临二本辄为好事者取去数月後偶检旧藏而得之则首行固在而其中乃阙三十余字岂模搨先後互有异邪古刻寖不完此固可宝而子行之篆伯温之隶与杨宗道之楷书宋潜溪之题跋皆不可得已明之其永宝之

书耿氏家藏公牍後

礼部尚书青崖耿公以家藏公牍示予其一为其祖汝明公洪武初所给户帖其一则山西乡举公据也公之先出钜鹿徙居平定至公复给帖领举为河南卢氏教谕永乐初卒於官宣德景泰间以其子清惠公贵累赠刑部右侍郎成化间以孙贵加赠南京礼部尚书居卢氏者三世矣户帖称耿氏为儒籍盖因元之旧而然按元史选举志分天下为十等儒居其九君子於是知元祚之不长士当是时非大家世族而能以儒为籍不为他歧异术所汨又幸而不罹於坑焚之厄以待图籍之收盖亦难矣及科举法行公即以儒起家以啓其子孙再世为尚书者国朝不二三见清惠公之亷德重望虽登华陟要不愧为儒播在天下着之国史今青厓公为史官为祭酒为礼部世守清白为儒流冠冕公之泽其益昌乎然儒之道至元为极晦而在我朝为极昌观於是不独见耿氏之兴也且赵氏之简三年而已失之唐之告身或不再世而已为贸物之具今公方宝袭是帙与累朝诰命相表里其所关亦大矣哉予又闻今岁礼部之火是帙在侍郎周公伯常廨舍卷归而廨烬意其为神物呵护使永为家庙之宝非偶然也因并识之以示其後人

书米南宫真蹟後

右米元章跋顔鲁公真蹟顔文盖为节度李光顔作者而今亡矣米称顔柳挑踢用意太过无平淡天成之趣固宜乃以为後世丑怪恶札之祖其所遗书曰海岳名言者屡屡言之嘻亦过矣苏东坡尝言书至顔鲁公天下之能事毕矣苏米皆名家而其言若此何哉苏称米书为超逸入神而米对神宗訾苏为画字其取舍又各不同不可知也匏庵苏学而藏米帖谨以是质之

书溪山风雨图後

右溪山风雨图一卷无题识有私印曰容斋清玩官印曰绍兴省试总辖诸司印按宋洪迈号容斋在理宗初以奎章阁学士知绍兴府此卷有绍兴人王某题称知府相公所藏意者为洪氏物又有皇姊图书印冯子振诗奉大长公主命题子振吾长沙人号海粟又号怪怪道人今私印所篆者仕元为集贤待制所称皇姊为元公主则此卷又为元外戚家物又有李氏珍藏印不审为何人今为庶子吴君原博所藏也尝记容斋随笔称画之妙者人必以为似真江山之妙者则又以为似画此世间常语今观此图凡溪山草木人物器具皆风雨也论画者殆将以为真乎使其固幻然历二代数百年宋元之江山皆不能有而此图方入盛世为大夫君子藏幸观物者不以真幻为轻重可也

书同声後集後

方石以纂修命再入官所与倡和又若干什题曰後同声集於是先生之声益高而予之不可强而同者益远矣然先生益不予鄙所以与之者甚厚是其所以同也果有不系於声者乎或者又以为言乃心之声有不容以不同者则予不敢以不勉也先生拜国学之命将弃予而南盖将与愧斋同其声集成幸以寄予予则为序以报之

书马远画水卷後

右马远画水十二幅状态各不同中间江水尤奇絶出笔墨蹊径外真坡老所谓活水也吾不识画格直以书法断之

书蒙翁所藏黄华老人真蹟後

右黄华老人书三十三字吾外舅蒙翁先生所藏翁及天全翁徐公所题皆在焉老人本金人姓王氏名庭筠字子端号黄华举进士官至翰林修撰书学宋米元章论者谓其胷次不在米下此诗已断裂不能读而字画遒逸可玩蒙翁题五字笔意浑成天全并称为得意信然而天全此书亦奇伟絶俗虽称三絶可也某将南归时蒙翁指此书谓曰子至姑苏必见此翁某未至数日而翁已卒归见蒙翁已卧病不能语呜呼异代不足论二翁虽异尚殊见皆盖世人豪而亦不可作矣可胜慨哉可胜慨哉

书蒙翁所藏西南夷图後

我蒙翁所藏松雪西南夷图後所识子昂二字及碑目小字皆非松雪书盖临本也卷中有潜溪颐庵两先生诗後题百余字亦我翁亲笔故自可宝画不必论也翁既没卷藏於从子坪後十有七年某乃获见焉三复展玩不知涕泪之交颐也

书林藻帖後

右唐林藻深慰帖藻字纬乾莆田人父披为饶阳郡守有子九人世所称九牧林氏者也藻贞元七年进士尝试珠还合浦赋人谓之神助官至岭南节度副使有书名而传世甚少宋宣和书谱所载惟此而已今唐帖如欧虞顔柳世所盛传者皆不复多见况其余乎此帖仅一纸历数百年而不失可谓难矣匏庵吴先生得而藏之因为题其後云

书虞邵庵墨蹟後

右虞邵庵先生八分拟岘台记四字篆南丰曾氏新建文定公祠堂记十二字楷书记文一通诗跋各一首书家者流所谓人品高师法古者殆兼有之此危太朴家物屡传至左庶子吴君原博盖百四十年於今矣祠堂记及跋皆先生所着文意高雅台记出文定世所传诵固不俟论而王荆公诗笔亦与近时俗学不同虽谓之三絶可也原博博古能文且精书法其以予言为将无同乎卷尾有黄晋卿题名宋景濂陈衆仲吴师道跋语又出三絶之外诗所谓尚有典型者窃有慨焉姑识卷末以俟後来君子

书岳阳楼图诗後

江汉间多层楼杰阁而岳阳为最洪都之滕王西山在眺武昌之黄鹤汉阳川树可俯而数也沧海吾不得而见之天下之大观於此焉尽自唐以後数百年兹楼之兴废屡矣予过岳时吴都宪舆璧吴太守行验实修之为檐三叠栋宇新构而阶级不具未可登眺洞庭之波涛浸乾坤浴日月含括万象者第得之舟中顾望之余不能无憾比北归闻楼成而雷火碎其上太守惧稍损其高而重覆之今存者仅二叠然其雄伟固在也每观世所传图画而不得再至其地未尝不怅然感之河间太守谢君道显得此图寓至京师学士大夫能诗者多赋其上予欲效之而情兴荒落才力弗称竟不能就也姑述其所见如此

怀麓堂集卷四十一







卷四十二

钦定四库全书

怀麓堂集卷四十二

明　李东阳　撰

文稿二十二

诔祭文

倪文僖公诔

成化己亥三月十八日南京礼部尚书致仕倪公以疾卒天子悼念旧学特赠太子少保諡文僖遣使者谕祭命有司治葬事呜呼予小子昔在童稚尝辱爱於公及与公子舜咨同举进士在翰林称後进获瞻下风奉余论者二十余年矣悲悼感慕宜不在诸大夫士後独材力卑惧不足振耀潜德而公固有无所待於予者乃窃据古义为词以遗舜咨请归以诔公诔曰呜呼哀哉堪舆孕精山川効灵公出河汴乃生旧京奇材异表嶷然天成目掣流电气吐长虹扬芬曜华为国之光頖宫育材翰苑登秀海鲸力翻天马神骤经帷储宫公在左右规周矩旋义讲仁究金縢玉函刋舛除谬发为文章水涌林茂羣芳毕求百货争购北有太岳祠命肃将旱祷而雨天徵其祥其祥维何公子是名出使朝鲜载扬载宣礼却淫乐诗陈雅篇壮哉兹行辽海有编京府选士文衡在公有势若敌公当其锋中坚如山不畏击撞奸屈不逞藴为祸宗戎车北辕迁於上谷山林庙堂七载来复载直词垣载编实録巍巍南宫两振华躅春卿位正以长羣属惟皇眷念老且弥笃公来告疾遂反初服始亨中屯宜飨终福嗟彼苍者胡夺之速呜呼哀哉公在朝廷如珪如璋天子之眷士林之望公在边夷为麟为凤声名风驰国体山重公在关徼百险不回可抑者身志则莫摧新亭有原公在冥漠神游气行下上寥廓江山流峙俯仰如昨九原莫归逝者谁作呜呼哀哉公族既茂公子既贤秘书有涵太史有迁匪公肇之孰开厥先诸生在门朴斵为才各适时用小桷大榱匪公师之孰诏後来呜呼哀哉玉轴丹书文犀绣麟宝镪金铤醖美食珍赉赐络绎罔非渥恩宫保赠秩文僖议谥工官治葬仪曹降祭维此备典孰谓常制生何憾言殁有余贲大运无端人生有涯金石何坚草木何萎其亡其存非夭非耆公名则昌公泽则施幽冥有知闻此诔辞呜呼哀哉

祭朱文鸣文

君生丙辰我卯在丁我丱我角君冠两缨思乐泮水言趋其庭肩随步徐我弟君兄壬午之岁馆於老氏左图右书捜章摘字踈灯明檠茂竹窗翠狂歌其中此兴谁制秋空踔飞远翼双厉我以无能先登进士屈蠖之伸较於一试翰林文字刑曹簿书我在散地君劳其躯城东之居地僻且孤狂奔疾驰仆隶怨呼过我辄入头垂气苏曾不几何愈瘁而枯我咏君诗铁面高颅嬉笑鼓掌我刑汝图此言虽戏实为君虞屋折其梁尔梦之符忧以告我我言其诬曾不几辰君卧於庐五日一札十日一车我力不继情亲势踈讣来告言此事有无忆君之形苍崕古栢忆君之行清氷苦蘖三年主事不给朝夕病根蔓纒负劵山积然犹弗足乃至此极天之生才百不得一有人如此何夺之疾我嗟吾曹滔滔不归君其去矣孰使予悲我之疎顽视友如师君其去矣孰与予规君爱我文手不罢持铭虽不工我敢负之我病我目实劳所思张棺不举范吊何迟子驾有日永从此辞平生之交在此一巵

代人祭文鸣文

峩冠方裾长揖广趋在户倒屣出门候车今我来斯蹇不下除深盃曲盘载笑载欢抚掌歌叫江悬海翻今我来斯不闻语言谓君生邪爰寝爰柩谓君死矣如左如右孰云非夭不盈四十孰云君贵不满一秩三年抱病一旦而剧人之云亡天意谁识君有父母老怀实惊妻号於房面垢首荆只踊双躃儿啼在庭有来宾亲十旧五朋言薄其奠肉肥酒清君不来兮我哭呑声

代人祭夏太常文

吴江之东庐山之峰衣冠所锺如公之拔絶踔厉孤腾乎其中垂髫接丱从师於难颠蹶顿撼滨死而不散卒离於穷春秋三传举子之冠蜚英踏俊遂上第於南宫入翰苑之清峻班华直禁豁云雾而开重瞳旧名曰昶登日其上盖天下之为昶者皆识夫宸翰之蛟龙当是时朝绅野服鲰生老宿林立而山簇者莫不後踵而先容公居其侧挥翰濡墨迅洒横击不知意之所适也而不失乎冠冕佩玉之风陈文东之楷法王孟端之墨竹吴仲圭之泉石皆博取而兼工中书主事出陟入侍五朝四擢而卿九寺遂以是终青春台阁白首丘壑人孰得以兼乐者而公亦自庆其遭逢风台月渚禽鱼竹树下上回薄翺翔而容与不知岁月之春冬三子之似十有六女之壻安问疾视离拜而罗跪者或不识行次之卑崇山颓川逝不知老之将至也猿啼鹤唳走耆宿而号儿童昔人谓人生如梦利害何较如公者曾不满夫一觉而况乎草木之与沙虫吾尝逹观於斯知造物者之莫之为也而亦何憾乎公公乎公乎而今不可以作矣吾知涕涙之何从

祭外舅蒙泉先生文

呜呼人有不易得世有不可无故君子有所任以为重物论有所藉而不虚愚尝观于古之人或不满夫一叹及其至也何止乎涕涙之与欷歔在朝廷则庙堂若增而高在关徼则山岳若增而重在乡邑则文物若增而都如公者势不可以多得而今亦已矣又安用此乎堪与愚尝论公之心状公之行而不可得也盖能诵古人之书矣文起八代之衰道济天下之溺忠犯人主之怒勇夺三军之帅如是而後举公之节槩如雷霆之为威而雨露之为泽如龙虎之为猛而鸾凤之为祥如是而後尽公之规模然公之直知者或以为僻公之俭不知者亦或以为汚岂愚识之未臻与抑所谓情者将人人殊也鸣呼其在天下者不敢知愚之痛其莫予纾也方愚之未见固畏其风格高厉进而复郤者屡矣及其见也不知夏日之既晡论书法必穷汉晋之源论文章必极马韩之趣论理数必探河洛之图愚生也晚考德问学无所底定如瞶者之於聼盲者之於途孰意公之有意於愚也门墙之托方以为终身幸别而复合者曾不过一再见之余病不侍於牀紖不越於野而窆不哭於墟愚於公之爱可以为辜矣公之文多既逸之藁公之门无可属之孤此愚志之不敢忘而力不可疆而驱也平生名节其所以报公者庶其在此公其有以鍳愚之区区也邪

祭学士柯先生文

国必有老成系天下之轻重世必有公论别天下之浮沉然老成不在年位之高而在才德之称公论不恃衆人之口而恃士大夫之心故见李司隶者倾龙门之高见韩荆州者失侯封之贵见欧阳内翰者叹宫阙之壮华山之峻河水之深而况托师生之分聆道德之音者乎此愚於公所以愤懑抑郁而涕涙沾襟也当夫名冠甲第辞雄玉堂愚於此时固已识公之文章秉章绾钥衡度精确愚於此时固已窥公之材畧山静川澄氷清玉莹杜苞苴之门辞起复之命愚於此时则又见公之德行若是者非愚之私也盖天下之所知而公论之所归也故金縢石室之秘人莫不以为宜丝纶台阁之选人莫不以为遗及其降司成之召也方藉以为重而忧哀累岁徘徊而未至也皆憾以为迟讵谓公一蹶而至於斯也呜呼悲夫泰山之高瞻者不知其为劳梁木之坏造物者不自以为悔此人情之所同而天道之不可赖也千里之辞一觞之酹又岂特区区门墙之爱而已哉

蒙泉翁禫祭文

呜呼痛哉公弃馆舍三年於今日月既迈山高海深矫矫遗像遥遥德音吁嗟苍天实劳我心呜呼痛哉人各有能道义文辞下及书数工农卜医有一於此我则宜师惟公德全左右矩规一旦而殁云何不思呜呼痛哉惟人求师有取斯获遐方僻壤穷野幽窟九原与归旷世相发惟公我师恩则骨肉云胡不思一旦而殁呜呼痛哉始公之亡摧肠裂肝往来仓皇莫知忧端痛定益痛於理则然我之思公以岁以年或过门墙或登几筵耳续遗事手披旧编浩气旁塞幽怀永叹如泉斯堙如蔓斯延纠结沈郁终焉罔宣呜呼痛哉公门巍巍孰驷而出公庙奕奕孰尸其室孰传公训其简秩秩孟春之日既禫而吉公主将祔使我心怵既酹我清亦荐我苾我辞有穷此恨何极呜呼痛哉尚飨

祭萧文清文

畴昔之岁君来京师仲氏我友言通其私登君之堂朝埙莫箎燕我乐我不我弃遗君归於东病不自持讣来告言将信将疑我怀若人心如渇饥呜呼哀哉惟君起家克干克纪既构乃室亦妇厥子宾有几席祭有豆簋惟仲作宦跻崇陟美光於前人以及伯氏亦有禄赐以佐甘旨夀有歌颂病有药饵胥成孔艰永诀何驶凡人之情莫如兄弟孰合而生孰夺而死天之弗仁以至於此呜呼哀哉君德既茂而志亦专而年壮强而质朴坚宜昌而折畴不哀怜况彼同气於人亦然我有刍酒以写我?道远莫致空言是传庶几有知以慰九泉呜呼哀哉尚飨

祭钱都督士英墓文

呜呼哀哉公胡为乎来哉佳城蓊郁不如堂宇之阂富翁仲森严不如驺隶之趋走胡厌绮绣之华而委身乎衾椁饫膏粱之美而锺情乎笾豆是将孰丰其前而又孰阏其後也公德之容兮玉质金相公泽於家兮山高水长胡爵不及五等而止年不过三纪而亡将嘉木异草风雨易乎中斨或奇物秘宝雷电为之下将是宜其始为人间之盛而终必还造物之藏也而又何伤乎公身不死家有令子公业不沦家有能臣吾将幽以泄其郁而明以慰其神叹宿昔之无由而斯言之莫我闻也噫孰使予过公之墟吊公之墓而寄悲思於荒闲之滨也邪

祭刘姥杨氏文

姥有令女寡於潘门生子而孤实惟外孙曾不几时寡死孤存天属潘祀於姥之身保抱鞠育曰惟姥恩孤既壮大有行与文有屋以居潘祀再敦姥家既丧而子亦贫孤实奉姥载晨载昏妇执纫?儿嬉女忻一闼之外孰非涂人姥老而病我呻我颦弃我而逝天胡弗仁孤报姥德志郁不伸姥不待孤而况吾亲我曹通家如弟如昆吊而不伤古义则云今日之吊实伤我神既奠我旨亦荐我芬有孤在旁孰谓弗闻呜呼哀哉尚飨

同年祭张亨父文

呜呼天乎既丧敷五胡又夺我亨父也是胡生之之艰而夺之之屡也谓天生之何轗轲困顿视其死而不捄谓天夺之抑又孰从而予也呜呼亨父行足以絶俗才足以空羣抉六义之奇秘抽百氏之纷纭当其鉥心刿目出鬼入神傲睨一世前无古人盖纵之可以轹唐及汉而卑之犹足以扫元季之遗尘也世岂易得如君者哉呜呼亨父方其始仕也神采逸发而忧患摧其势志气坚劲而疾疢纒其体七年而始拜十有七年而一徙职编纂而功不施乎馆局班侍从而名不彻乎旒扆人方惜君之淹而讵意哭君之死也呜呼亨父我等与子同登荐书而官同曹而志同趋朝行与游夕讌与嬉其言嘻嘻其意于于其离而合也吾方以为暮及其合而离也宁不假我乎须臾甲申之选在翰林为独盛十有一人者乃丧其二矣又孰为之乘除也耶呜呼亨父昔在京师僦屋以居辛勤拮据以有此屋庐昔在壮齓孑然一躯载继而昏以有此二雏奈何居未暖而鬻儿未齓而孤贺者未还而吊者已入其门矣呜呼亨父惟物之生类百其殊孰歉孰盈何黠何愚君之宫阶甲第视敷五为未足引而续之则已有余矣君而有知固可以少慰亦孰使予流涕恸哭太息而欷歔也耶呜呼哀哉尚飨

祭彭民望文

呜呼老葵而止于斯生无以为存而死无以为归有禄也而家不得以为养有家也而身不得以为栖君於此时虽欲为无名之士不识字之人而亦不可得而为也然则学何为而博诗何为而奇举何凴而捷闻何藉而驰彼造物者何所厚而予又何所靳而不施邪嗟今之交如手翻覆惟我与子义则骨肉然而济难铭死吾不如孔易致赙啓殡吾不如宗器着状买石吾不如元玉妻婺居於家而吾不能赡子游学于外而吾不能淑乃徒絮酒为仪悲歌当哭挂徐剑而伤心返桥车而痛腹是将何助乎君而亦何慰乎仆也我堂子居我陌子游魂乎来乎其在故邱山川悠悠道阻且修尔孤之还宛乎吾送子之輈也数千里之外九原之下其有感於予之诔之也邪

祭谢生兴仁文

呜呼谢生而止是邪何生之难而死之易邪昔汝少时从父于官卓汝头负长汝羽翰饫汝以经史饰汝以衣冠学与岁而俱增习与性而相安其生也可以为难矣及夫病不浃一旬年不踰二纪摽梅之咏徒兴鸣鹿之歌将起趋庭之训未终属纩之言在耳遂使功名之轨半道而还显扬之心饮恨而死其死之易也一至此耶呜呼汝祖之孝汝父之贤业则必传庆则必延谓宜在汝而又弗绵木方植而已蠧田欲秀而无年吾曹在父称执於辈则先感聚散於今昔之顷寄悲欢於存殁之间缄辞致奠於数千之外盖不知吾涕之澘然也呜呼哀哉尚飨

祭李士常文

呜呼哀哉荒郊多风隂埃蔽空君来自南倏何匆匆君本北人畏暑如烘抵触歊雾匪有厥躬宁不惮寒冒此隆冬有知无知幽明孰通呜呼哀哉车行张供薄饯兹土由春历秋长路伊阻灵輀後载飞旐前举溘焉相逢寂寞我覩古亦有言人生逆旅中有不齐存亡出处幽怀郁郁哽咽谁语呜呼哀哉蒙泉翁门有士如云我识君贤逸莫与羣婣聨交通我弟君昆维月之夕与风之晨燕我会我倡和并陈扬榷时务讨论典坟箴我砺我匪惟昵亲十有余年独往孤存呜呼哀哉君本能文谓我亦颇连篇累牍不厌为夥我铭君墓莫知其可掇君钜行遗厥细琐我不君谀君宁愧我摛毫未成有泪交堕呜呼哀哉君配再聚茕茕孰依有子三人??比归兄号于庭弟泣于岐复有羣从载攀载随我非涂人宁不君悲君没何乡君归几时岂谓兹辰酹此一巵关山邈矣岁月如驰执绋而送永从此辞呜呼哀哉尚飨

同年祭陆鼎仪文

呜呼昔者识君於二百五十人何其壮也振响乎文艺之塲蜚英乎霄汉之上抱国史之多才为词林之宗匠固已扬一时之光而负天下之望也既而再徙官秩三归故庐徊翔容与於宦籍者二十年余际龙飞之新运骋骥足於亨衢迩丝纶之密地陈启沃之嘉谟而疾疢撄其志意造化敛其形躯当宁临轩而嗟悼士林掩涕而欷歔是其关气数之升降与家国之盈虚者又不知其何如也嗟君之学兮文华道根嗟君之志兮山陵海呑盖将仰视古人为必可企及而俯念斯世之同羣彼梦想之莫遂徒声名之与存此天下之所共惜也而况乎同年之谊异姓之亲吾方睇沧洲之落景问吉水之迷津悲逝者之不复叹斯人之共沦蹇刍束之无由而兹言之莫我闻也呜呼哀哉尚飨

祭周原已院判文

呜呼菊田何识予之晚而别我之遄衣冠之会风月之坛几日几年而遽至于斯也病不唁于堂丧不吊于次而葬不送于阡存殁之恨吾曹且然而况衰顔白颠生劬死怜孰继身後孰娱目前今日之事哀胡可言孰予之才弗使其延弗永其传吾将先以致吾憾而後以诘乎天呜呼菊田尚飨

祭朴翁先生黎公文

呜呼昔奉先君之命撰杖屦以从公也导我幼穉开我晦蒙诱我以力学教我以固穷谷我以三饭乘我以一此诚父子之爱而犹得见长厚之风也厠官翰林复为公徒示我以亷角造我以范模谓形迹不可以不慎而富贵不可以力图盖於抚事酬物虽不能尽得其妙而尚可以彷佛其粗也南都之行吾曹孰依三年易迈再见无期睹笔札之遗误知年力之既衰恨汤药之不亲怅车尘之莫追知几勇退固君子之所有事而瞻望感慕久而不能舍者则後生之实驰我伸辞以告哀哀胡可陈

禫祭告先考文

惟礼有三年之丧国有二十七月之制虽哀慕罔极而制不敢踰祥既经时勉从事追惟去岁有纂修之命属以忧居抱病苦之衷曲承渥恩特予优诏丧制告毕遗体渐平忍死於砭?之余期毕力於衔橜之下瞻望灵爽实不知所以为怀俯仰覆载心焉如割涕涙呜咽哀何可言谨告

冬至告祠堂文

节序流迈载惟冬至思慕恩德哀何可言且夏秋之交雨水为厄祠宇漏湿神无安主徙易他室閲时累月兴言及此梦寐不宁兼以後垣倾圯增建新屋缭如长藩苟以完固此盖先考之志久始获遂而起居不逮遗憾终天谨因时祭用伸?告灵爽如在幸庇佑之尚飨

祭谢生兴毅文

呜呼毅也何尔兄之夭而尔复继也何尔子之殇而於前辈学者之於师此公之去如龙翔凤翥而不可絷公之没如山颓木坏而不复支登公之堂吊公之子就位而恸哭遡风而长号者亦岂足以尽区区之私也哉

祭李都宪母文

呜呼恭人其贤乎盖自後天以来身奉巾栉以周施也江洛之行以岁以年治家有仪教子有编诗书之声不絶于耳绮縠之物不至於前及夫棘寺之锡乌台之命鸾飞凤翥蔚乎其相宣也人以为勤俭所致如屋之於构获之於田殆将收晚景於桑榆酬往勩於朱铅虽八?之夀已多而犹有遗憾於天也畴昔之岁辞颂以恭祝者亦孰知为吊哭之地在瞬息之间乎故或朝籍相通或里巷相连於令子者皆不能不为之怆然也恭人其贤乎呜呼哀哉

祭黎夫人文

昔在髫丱我游黎门朴翁我师与父同恩诲我廸我我饔我飱有馈在中曰惟夫人翁载朝籍我追後尘二十年余我子翁孙我壮失怙衰絰在身翁来京师吊我实勤翁归几时内讣是闻翁子至止彼酸我辛二年不吊於礼则云我则骨肉岂惟戚欣翁子南迈尔亦逝也何尔父之厚德而天弗之庇也有是哉予言之而不能既也呜呼尚飨

同年祭吴汝贤文

丁未之岁君去南邦官为大夫手握印章二纪之诎一日之昌曾不踰年君病在床孰使讣我使我涕滂缅忆畴曩载翺载翔中更事端聚散存亡吾曹三哀彭陆及张君实继此云胡弗伤君夀非夭君?亦长何以吊君君有高堂养则弗终岂无显扬国有誉望代有文章欲以慰君君魂茫茫呜呼哀哉尚飨

怀麓堂集卷四十二







卷四十三

<集部,别集类,明洪武至崇祯,怀麓堂集>

钦定四库全书

怀麓堂集卷四十三

明　李东阳　撰

文稿二十三

哀辞行状

嘉禾姜封君哀辞

南京刑部郎中嘉禾姜君用贞予知己友也尝道其先君之德於予君未六十而没於今若干年予怀思之而不得见焉从而为之辞辞曰有子克孝式扬厥先曰有世望嘉禾之间岩岩徵君抱负奇杰内秉刚毅外鉴清彻蒐罗百家景仰羣哲雄词逸辩澜翻障决逢时不造家步顿跌勃兴其余有奋无蹶乃如君才俾有教设羣疑衆糺盘根错节孰不就绪毫分寸析终焉沦丧饮恨而絶孔融重交季布持诺谈笑讼解缨冠鬬息道畔宁力分财宁薄人笑其拙我执愈确有如君义幸有攸托白刃可蹈三军不夺如何弗施白首丘壑九原是归往者谁作乡曰义士士曰严师考德问道如龟如蓍既诵嘉言亦瞻令仪于生有归于死勿忘韦冠布裳不掩其光人生之荣匪绂与圭有美郎官氷心蘖操人谓贤子繇父之教睿藻宸书其章孔照帝曰汝贤以劝爲孝东隅之失桑榆之茂孰谓公死不食其报事有莫致情有固然有涯者生罔极者天臯鱼泣木悲风在颠王裒洒血柏爲之残尽哉孝子胡不其怜月旦有评太史有文岁月其迈陵谷亦迁公德斯传百千万年孝子尽哉以慰尔?

松坞黄公哀辞

予读黄岩谢太史所爲松坞黄公传而哀之曰黄公盖其乡贤者也今不可作矣哀哉人生逾八十而没不爲夭生有子子没又有孙皆贵且贤不爲晦没而葬葬而墓木已拱于今数十年不爲近若是者皆无事乎哀予独念公之能使士信其直盗匿其名而童仆远于罪可谓盛德而哀今之人之莫能也抑以重哀夫今之人之哀之异乎此也爲之辞以遗公之孙曰文选君世显者其辞曰台之山山思而水号霜雪憯栗兮草卉凋崖嶔谷岖兮道路险以挠虎豹伏匿兮狼狐噭嘷岁既暮而改色见东流兮滔滔家巍巍兮孤存魂一去而莫爲招聊抚景以慨俗怀佳人兮郁陶悲乎伤哉今之人鬭捷夸妍争儇竞浮锱铢相倾睚眦爲仇视犴狴爲堂室化冠裳爲戈矛渺狂澜之万叠瞻砥柱兮中流悲乎伤哉今之人社鼠城狐蝇奔蚋趋招曹啸羣什伯其徒磊氷成山炙手成炉以郡县爲市集以贿赂爲菑□念谁爲之扼拒莽前路兮长驱吁嗟黄公狷介之节朴茂之风有睹其貌无疑乎其中予不必恡取不必丰辩我者爲喑嘿诳我者爲盲聋盗饮德以怀愧仆衔恩而效忠彼琐兮若此又何论乎耆老之与儿童吁嗟黄公家有冠组不华其躬门有车马不藉爲龙不轹衆以自力宁敛盈而若空慕闭门之泄柳嗤返驾之周顒彼乡饮兮不可以屈致矧辟书之可通吁嗟乎黄公世宁复有斯人哉吾将操几杖以从之也过公之乡兮斗斛不欺入公之门兮左书右诗闻公之子兮公子孔硕见公之孙兮公孙孔仪既老成之凋谢庶典型之在兹纵往辙兮既驾亦遗踪兮可追已矣乎岁华敛兮万物归浮生尽兮大运非叹羲景之莫系终零露之易曦谅古今之一揆孰彭殇之有违非遗德之罔既奚若人兮独悲已矣乎吾生不可以复见徒陨涕而拭衣

董封君孺人哀辞

翰林编修宁都董君尚规既丧其考文林公三十有五年始复丧其母孺人温氏予往吊之时君哀甚且答且泣咽不能成辞既数日得君所爲行状盖其事有诚足哀者爲之辞二篇以泄其情若公及孺人之贤已爲馆阁诸公所着者兹不复赘而亦不必赘也其辞曰大儿五龄兮妇三十君中捐兮百忧集执儿手兮属妇吾不儿父兮儿有母燠寒兮渇饥儿心兮母知壮无使游兮少不可使嬉敬尔如父兮畏尔如师岂不儿怜兮无禽犊尔爲儿官兮尔禄念遗言兮如夙昊天兮罔极儿生有身兮岂其可赎卖田兮买椁然松明兮代烛擕孤儿兮墓哭泪班班兮石爲竹朝辟纑兮夜续我分劳兮婢仆父书兮儿读布衣兮虀粥悼吾人兮未亡非此辈兮安属儿得官兮归来烂高堂兮命服爱桑榆兮独茂嗟往事兮谁逐伤别离兮伊迩念归宁兮不复哀皇天兮茫茫胡白日兮太速慨吾生兮摧肝饮予恨兮终曲

余通判哀辞

南昌余鼎寔爲温州判官藩臬部使者交荐其贤获荷锡典成化丁酉述职京师道南昌卒于家君之继室娶于学士谢先生之子先生与君厚且亲谓其材行有余而位与寿皆弗称可哀也既爲文以传其家复属予爲之辞其辞曰油屏兮楘輈侯之来兮越州山川缪兮阻且修岁奄忽兮春复秋吏民歌兮拥道周侯将行兮不可留鸾书兮锦裳侯之归兮故乡入我户兮登我堂子列侍兮孙扶将志弗违兮身靡康胡爲中年兮罹此殃越之冈兮楚之阪魂朝驰兮暮返望东臯兮野色芳艹萋兮将晩慨时命兮不逢哀壮士兮中蹇渺巫占兮詹卜谁复问兮修短长绳兮落日苍天茫茫兮岂其可绾吉地兮良辰侯之輀兮两轮佳城郁兮彼原送者黕兮如云绋有?兮刻有文生弗逹兮死有闻九京兮可兴亦将感兮吾文

程襄毅公哀辞

繄程伯之在周兮粲华胄于南邦越襄毅之挺生兮气廓落而开张珠照乘以驰辉兮金跃冶而腾光铿鍧震耀极宇宙兮孰不知快睹之爲祥君门突其巍峩兮历谏省而高步值国是之多疑兮抗英声乎言路分侯藩以来宣兮望辽海而东骛西略乎岷嶓之墟兮捣夷猺之巢户领太仆与内台兮载经营乎东鄙承黼命于先朝兮寔受知之所始历南都而轶西曹兮命屡下而载庚朝涛居而暮陆处兮寝食惕焉其弗宁有夷猘于西南兮骇羣言之如沸皇授钺于大司马兮驾戎车而言迈陵嶔谷巇杳乎不可名兮曰豹尾与龙背驱??于坤隅兮扫欃枪於天际歌凯奏而还朝兮六旅爲之增气纪名氏于太常兮册两官于一制身抱疾以思退兮疏屡上而弗俞赞留务于南都兮曰惟老成之是须物不可使过盛兮宠吾独可久居超一去其不复还兮皇轸念而莫予拘涉山川以遨游兮巾予车于歙之野制兰檝与芰裳兮作晴川之钓者敛予福以全归兮顾命服之在躬彼富贵之罔不崇兮独耆寿之不终维国有华兮公亦既有子也美弓裘之未艾兮公宁独憾乎此也抠予衣以登阶兮及公年之未衰发予棹于龙江兮曾岁月之几时颃父子以翺翔兮敢忘情於欣戚怅刍束之莫将兮遡长风而太息维瀛有洲兮维芝有山维公何归兮往来其间木经秋而改色兮鸟千岁而知还彼大化之无垠兮归万幻于一端孰冺冺其不忘兮孰耿耿其无存国有史兮家有乘嗟公之贤兮孰使予之多言

追封泾国公蒋侯哀辞

悲风飒其何来兮尘沙之蔽空奄西日之不我留兮叹川流之既东星夜陨而无辉兮剑秋沉於碧淙感时序之屡移兮哀壮士之不终公何归乎公将椉风而远游四方上下杳不可名兮吾将巫阳之是求胡氷萃其崚嶒兮凛穹庐之不暖彼衣垢而食腥兮怅华风之日远杂诸羌之异种兮语啁哳而不通烂鬼磷於沙塲兮倏昼昏而夜明陟蜀徼于西南兮僰道阻其如棘隩碉房以爲巢兮构篁箐以爲室莽白骨之纵衡兮血溅溅而相射夔魖魍魉错然而成羣兮或睢盱而跳踯生秉节以周游兮魂髣髴而不止公乎归来兮胡爲独乐乎此帝阍兮九重粲瑶堂兮紫宫屹岩廊兮在望麟阁起兮层空桓圭兮衮衣公归来兮此中棘门兮幕府左幢牙兮右弓斧趋金章兮走朱组令之行兮莫予敢迕公不归兮何所甲第兮高堂绣爲桷兮雕爲梁曳华裾兮绮裳鬬捷猎兮纷成章琱盘兮玉脍荐旨酒兮芬芳吴歈兮越讴歌宛转兮何长公乐其归兮乐且无央泾之封兮扬之里地之灵兮桥木生梓河爲带兮山爲砺铁爲券兮金镂字国有臣兮公有子扬休光兮延锡祉家千年兮庙百世公不归兮竟何逝吹龙篴兮鸣鼓鼍揽余辔兮岩之阿铁兜鍪兮金盘陀驱绦毂兮椉赤騢遡灵颷兮泛僊槎公不归兮奈公何茫茫九垓兮渺不可以及山苍苍兮海增波

明故广西按察司副使致仕进阶中议大夫赞治尹刘公行状

公刘姓讳仁宅字广居其先山东东平州人宋南渡有都统制讳宝者从岳武穆岳鄂间始居华容大父讳必弘考讳行简赠监察御史妣周氏封孺人公生八岁日诵数千百言年十五能属文补县学生永乐庚子举湖广乡荐卒业国子正统庚辰拜江西瑞昌知县躬省田亩教其民始作织事深山中有流民千余家逻者往索赂不得与鬬不胜则妄言民反有司议兵事甚急檄公先往公单骑至山口招之民喜曰刘知县至矣争出自辨公返命曰无他请以身保兵遂息九江屯兵多侵暴土着公严立条令执其尤者一人杖杀之皆相戒不敢犯赤湖泛溢岁祲多盗民困徵纳窜死甚衆公上疏请蠲其宿负若干而更始之瑞昌旧额荻课岁数十万而非其产每转易他所费数倍公请以所产栗薪代纳民称其便庚申岁大旱公祷于神大雨浃邑画境而止人甚异之辛酉述职京师廷选爲浙江道监察御史未几母忧去庐墓三年服阕调南京四川道奉勑治南畿盗地用大宁己巳诏大臣举可领诸道边务者公擢广西按察副使时岭贼蜂起柳庆路絶有司无敢议行者公率先藩阃抚顺诛逆羣党乃平景泰辛未守浔州都指挥黄竑杀其异母兄思明知府岗及其家七百人以灭口公与参政曾公翬往治之居月余尽得其迹竑乃使人持千金私二公於马平驿舍且约事定後其子当得府政则尽输其府藏若干而父子各拥兵数万于外以相挟挠声势甚炽公阳许之乃留曾公于浔爲约而去至南宁竑二子来迓公伏甲士缚之曾公亦诱执竑于浔以归论死竑穷蹙乃隂遣人上京师造奸谋以徼恩泽果得释罪且进位都督既益横乃使人捃摭他事陷公以报憾公亦上疏自陈事下有司未报公遽委政去天顺初今上既复储位竑饮药死其子政辈皆伏诛有劝公出者公不应成化戊子以子大夏恩授诰命进阶中议大夫赞治尹丙申某月卒年八十有一配严氏封恭人有贤行子三人长大中义官孝友克家次大夏以解元举进士翰林庶吉士历兵部车驾职方郎中才諝识操蔚爲时望次大奇县学生某年月日葬公于某山公质直沉慤不事矫饰述职时杨文定公在内阁同乡皆往见贽奉甚厚文定弗悦公独後往且用礼贽甚见嘉奨爲御史文定尝过其家径造卧内见其服用简朴叹曰真御史也公去瑞昌三十余年大夏奉使过浔阳有父老数十人拜而告曰某等皆尊公所恤民也故来见君乃述公旧政数十事且问公齿貌起居状皆南望恋恋感慕泣下云窃惟公之盛德美政卓卓在人耳目宜刻之金石以诏後世而东阳与职方君爲知己闻公事爲详乃状其一二以备采择谨状

明故中顺大夫南京太常寺少卿掌尚宝司事夏公行状

公姓夏氏讳瑄字藴辉其先自衢徙饶代有显者曾祖讳希政元季爲湖广行省都事兵乱死事祖讳时敏洪武初爲湘隂教谕遂家湘隂考太师忠靖公讳原吉历事太祖太宗仁宗宣宗四朝硕德雅量丰功伟烈着在国史公忠靖公次子少頴敏喜读书尝窃观忠靖奏草及忠靖朝退必请问所议事忠靖笑曰是非尔所知也然心默喜之礼部尚书胡公濙尝梦上以樱桃一盘赐忠靖二子长子珫退避不敢受公独受赐後珫早卒胡公以告忠靖曰继夏氏者必此子也仁庙尝顾问忠靖曰卿子年几何欲以近侍官之忠靖曰臣子幼稚非食禄时俟成立事陛下未晩也宣德五年忠靖薨宣庙震悼不已即日遣中官致命于家拜公尚宝司丞明日公与叔父原礼入谢时公年甫十有三进退有度特赐冠带衣服公扶柩归乡里宣庙悯公幼特免守制使养母于官而别遣官护丧归且厚恤其家公强记过人太师张公辅呼爲小友少师蹇公义而下多公父执礼重之宣庙欲大用公未逮也正统初英庙追念忠靖勤劳特赐公田十八顷而蠲其税杨文敏公荣将归谓公曰尚宝非处君地吾还当荐君未几杨公卒不果云南夷逆命公上疏乞立功自効尚书王公骥奇之将以公往有沮公者乃已八年命视尚宝司事公以母疾乞侍养还乡母愈乃就职时四方多事公上疏陈七事一谓湖广苗本异种必有首恶纠合爲寇宜密令诸脇从谕以利害诱以重赏使反兵相攻然後出其不意攻之必破一谓苗出远刧必使老弱守寨宜分兵间捣其巢穴则贼分而势寡一谓北边虽每岁朝贡狙诈难测宜令知兵者行边旌勇智退老弱缮兵治械修城隍谨烽堠以备不虞一谓福建盗作虽出师剿捕功久不就使贼势日张民困转输不得耕食是益盗也宜督将臣乘时殄灭多见采纳十四年北边犯京师公忧愤陈四事一谓敌乘胜远鬬其锋不可当然能野战短攻城宜坚壁勿战使进无所得退复气沮然後出奇设伏诸道奋击破之必矣一谓敌深入吾地宜令死士夜袭其营仍设伏内地以待追者一谓敌既举国入寇边无所御宜调边兵之半入扞京城内外夹攻彼将自溃一谓吾军依城为营进无死志退有所归宜严号令以坚其志如以三队为法前队战退令中队悉斩以徇容而不斩者同罪则上畏法而不畏敌矣诏亟行之後敌使至公又言敌无故遣使与我译者偕来必佯为逊辞以缓我应援疑我进退觇我虚实或为诳事虚情疑我译者以缓我谋赂我译者令为反间宜慎防之以观其变一谓敌若引退宜分兵五路间道袭之以正兵二路击其前以奇兵二路攻其傍以伏兵一路絶其後仍以宣府大同诸路邀其归盖彼方恃强不虞吾至且待彼回图我而我先夺其心势可必破况今太隂犯昴厥利在我太白出高用兵敢战吉臣以为天道人事机不可失当道不能尽用其言识者惜之公又言敌既得利今冬来春必图再寇今汝宁凤阳诸府及河徙故地流移之民无虑百万恐因隙而动为患不浅愿假臣便宜使招募智勇以为国用仍条陈事宜以为先召吏士及其故老俾各举所知凡举主及所举劳以酒币掲名于旗以倡忠义然後榜谕凡有知兵敢战习骑射谙地利能为间谍者许以官赏复其家一丁以给其力事平之後不愿为兵者释之教阅之法以百人为率择其能者十人以教其九十人兵集既衆人人习战法内可以扞京邑外可以消郡县之变事下兵部尚书于公谦请试用其才侍郎王公伟公知己也时为监察御史亦请勅公募兵淮扬会事定不果久之公以母老乞就养金陵命掌南京尚宝司事二月丁郑夫人忧上京师复陈三事曰赏罸以为御将不可不严任吏不可不寛宜罪败师弃守之将以戒不忠增廉官能吏之禄以砺不任曰去利以为善治国者不损民以益己因举近事以利致害者贪邻入贡致生边患穷兵麓川以疲中国其弊在上汚吏渎民以妨文治贪将虐兵以耗军伍其弊在下宜减浮费以轻徭赋省游食以足军储惜民力以培邦本又谓贵州宜仍洪武旧制置行都司罢藩臬郡县命一良将辅以文臣使专决於外以宁边患曰审机以为制敌之机系乎攻守之得失因举近事之失机者贼初寇大同气鋭锋利不当战而与战以致败绩一也宣府惩彼失利畏慎太过敌经其城当战而不与战以致土木之败二也及敌越重关犯畿甸自纳其死而我过为防御无所施措以致大变三也宜鉴覆辙怀远图扬天威以雪国耻大学士高公谷见公疏荐于朝亦不果用奉使秦府充册封副使凡赐遗悉不受天顺二年公以疾请命掌南京尚宝司事踰月迁少卿八年赐诰命特赠所生母王氏为夫人成化二年进为卿时五府多阙惟都督一人公奏守卫事重非一人可胜乃命曰某某往守宿卫十四年九载考最陞南京太常寺少卿仍掌尚宝司事方图请老归守先墓无何疾卒未卒五日犹力疾草疏大略言臣伏见太宗文皇帝赐皇太孙勅谕皆农桑军国为政治民之要诚祖宗诒谋之至意愿陛下置诸左右览而行之仍命皇太子读诵使预知民事艰难守成不易则不必远求诸古而天下可治臣怀此言久未敢辄上今臣病死旦夕死而不言永无日矣命其子崇文上之讣闻上遣官谕祭于南京公为人寛厚简易内刚外和孝弟忠恳皆出天性幼丧王夫人事郑夫人甚谨尝弃官走南北侍养者十余年郑夫人卒女嫁虞氏生子诚而孤公视若己子悉以郑夫人遗物并分赐田三顷与之诚死又抚厚其孤与弟璘无间言异色亲旧患难力可援者必为之尽侍郎王公卒公娶其女为子妇其师太常少卿郑公雍言子死经理其家驸马井公某道死尝以千金托公其家弗知也公悉封识还之公恂恂寡言及辨议古今成败兵民利病文体高下皆卓有定见不随时好恶然自负高与人寡合故罕有知者为诗文宏博豪放举笔千百言而感世触物义归于正平生所作近百卷号拙寓稿晩年号白鹤山人自为传论曰人谓其庸腐者是也谓其非庸腐者亦是也夫璞玉一也器则玉未器则璞耳今山人久为宦而无所见其能是将为玉耶亦为璞耶识者必能辨之公虽在散地恒忧先天下每见天垂象或四方有警则咨念不置与客言必先问及北事常曰国家养士于居平之时士当効力于有事之日尝梦中赋诗云臣愚思効忠志欲追前古空怀葵藿诚未罄朝阳吐深思结中肠远虑遍寰宇舍生宁顾躯矢死期报主病笃犹以地震为问语不及私惟书遗教嘱其子崇文皆检身奉职语又为一辞乱曰梅花一夜开春风双佩响拂衣而归天清月朗造化小儿齐声合掌遂卒公生于永乐戊戌三月十五日卒于成化辛丑二月十七日享年六十有四子三人长崇文戊戌进士材器奇博不下于公次崇武次崇勲俱学举子女五人长某次某某年月某日归葬忠靖公墓侧公卒已有铭铭颇略崇文复述行实请为状以干大人先生铭诸神道以昭不朽东阳公同郡人也哀公之没慨典型之在乡里者不可复见谨序次一二以备采择谨状

明故中顺大夫太常寺少卿兼翰林院侍读陆公行状

公姓陆氏讳钺字鼎仪号静逸又号凝庵其先当元季乱居苏之崑山谱牒散逸莫知所由徙其可知者曰曾祖三郎祖讳铭考讳晨育于吴氏遂蒙吴姓公既贵始复陆姓封考为翰林院编修文林郎妣王氏孺人继母盛氏公生而器度凝重不与羣儿伍三岁时尝书一仁字于掌衆异之籍太仓卫学为生天顺己卯举南畿乡贡癸未试礼部第一甲申宪宗即祚廷试第二授编修同修英宗实録成迁修撰赐白金文绮成化丙戌同考礼部时称得人以疾乞归者数年尝上疏劝上接儒臣以养德性询治道丁王孺人忧服阕还任戊戌再考礼部今上皇帝在储宫公用遴简侍讲读敷纳详恳仪度庄饬上退问内监臣曰今日讲书者为谁因称善者再自後每直讲必目属焉尝以疾告特蒙赐问丁编修公忧还任始考九载绩迁右春坊右谕德上即阼以恩擢太常寺少卿兼翰林侍读同修宪宗实録充经筵讲官又进日讲累荷白金文绮楮镪之赐一日遽得末疾久之稍愈後上疏乞归治疾给驿传且谕使亟还归阅岁以弘治某年卒年五十而已娶陈氏子爰又娶张氏子赐明年庚戌某月某日葬于某山公读书必究理道涵泳往复期於自得为文章周慎雍裕惟所欲言终日不厌亦不袭前人语诗调高古尽去穠艶当所得意纵笔挥洒刻意极力者顾追之而不可及尤嗜书清劲可爱旁及缠度疆里医律诸学亦皆谙核必得其肯綮乃己其为人冲澹沈默动必绳榘不为声利所移易平居言不妄发及析理论事不求苟合要所自负有决不为世所泯没者每欲试诸职务而不可得然其忧世爱国之志未尝一日忘于怀也未病时犹具遗草数事不及上并所着春雨堂稿春秋抄畧各若干卷藏于家东阳同举进士入翰林者若待讲彭敬敷五修撰张泰亨父及公皆间世奇产公又与亨父同里学皆相继以没天下所同惜而公方直经幄职国史身所关系者尤大东阳于公盖不独交游悼哭之私也其子爰匍匐走京师特乞铭为不朽计予既吊且哭之谨掇所闻之大者为状或可以备采録云

明故资善大夫南京礼部尚书致仕进阶荣禄大夫諡文僖黎公先生行状

我先生黎公讳某字太朴学者称为朴庵先生世居岳之华容本杨姓曾祖元勲出继姑氏後为黎姓考斌宣德间举楷书为宁县丞有德政民建祠祀之先生资禀特异少苦学肆力诸经史从父宦游归与兄资深相师友为县学生景泰丙子举湖广乡试天顺丁丑举进士第一授翰林院修撰有言官被谪者先生以书抵当道请捄之当道曰彼言涉我辈奈何先生曰正以涉公故须公捄之乃见盛德耳当道不能用然心实重之预修大明一统志成赐金币癸未同考礼部会试宪庙即阼充经筵讲官成化丙戌满九载迁左春坊左谕德供职如故丁亥修文庙实録成进左庶子赐金币及宴有加辛卯上疏乞归省赐宝镪为道里费甲午命考顺天府乡试有试卷奇甚後塲不类疑有弊勾稽墨卷果得誊録生截卷状移帘外按其事而取是卷为解首则名士马中锡也丁酉修续资治通监纲目成迁詹事府少詹事兼侍读今上正储位日侍讲读戊戌充殿试读卷官会天下乡试録多舛缪或犯国讳先生擿奏数十条下礼部翰林议治考试提调官罪且申定格例行之至今擢吏部右侍郎持法坚正有请属者笑应之然竟不行闻人有玷行虽所甚爱必加摧抑不曲为庇护下至胥隶亦畏惮无敢犯权贵用事者势甚熏灼先生律己待时不通馈问卒亦无他凡内批事翌日部大臣必陛陈补奏时除授寖广有讽令勿奏者先生答曰此祖宗故典所以防伪遏奸某不敢废讽者色沮久之竟停陛奏而先生亦改南京吏部丁未满九载迁左侍郎加正二品禄今上始擢为南京工部尚书寻改礼部上疏陈正风俗革奸弊诸事多见施行辛亥以末疾乞致仕诏可仍赐诰命归一年壬子四月十八日卒距生永乐癸卯十月二十九日寿七十朝廷赐諡曰文僖遣官谕祭命有司营葬事先生性耿介寡合重伦尚节痛违禄养极严庙祀兄嫂卒其孤民献及女皆幼育为己子遇二弟沾沧无间言山东按察副使董国器妻死而董使边未返先生展省至临清使擕其柩以归太常卿余孟亨卒家贫不能举先生倡诸乡宦合赙赠俾襄葬事乡吏邓禄寓银数十两後禄死藏所寓物十年俟其子长乃还之居官俭朴不受私馈尤慎形迹事涉矫托辄穷本末必暴白乃已人有过必面质或弗能堪然底里洞彻无毫髪留匿人亦亮其无他弗憾也尝患乡俗侈躬自裁损昏葬饮宴稍示节度多视以为则所居黄洋渡积潦病涉损私帑筑堤四十丈民甚利焉先生於书无所不读为诗文典赡雄伟成一家言有龙峰集若干卷楷法遒整自习业至公牍连篇累帙多不可纪数教法详备日亹亹不倦凡所汲引陶铸登甲科仕中外後先踵接至不能相识胥史向学辄优给役俾图卒业举乡试者四人举进士者一人教子尤厉不假辞色子民表举甲辰进士今为户部主事民牧举庚戌进士民献亦举乡试者未始有外傅焉配金氏有贤行先先生卒子六长民牧次民表次民衷金出次民安国子生民俊民信皆侧出女四人某某某年月日葬黄湖山之原金夫人祔呜呼先生清德重望登甲科跻台鼎保身完名享其寿祉延于後嗣诚可谓一代伟人矣其所树立要不可使磨灭非托于当时名笔将无以为後地东阳自童丱执经史领教佩德垂四十年闻讣惊怛不能拜哭于几筵之下为终身痛谨撰述平生事行及爵里卒葬以备采择惟讳与先考同未敢直书徒恃先生名在天下有不待于书者挂漏之罪固有所不敢避云呜呼痛哉谨状

怀麓堂集卷四十三







卷四十四

钦定四库全书

怀麓堂集卷四十四

明　李东阳　撰

文稿二十四

墓表

高祖戊七府君墓表

成化壬辰之春曾孙封翰林院编修淳将归谒曾祖考处士之墓于茶陵玄孙东阳实自翰林请于上以从曾孙淳乃具述曾祖本末授于玄孙东阳使撰次其辞刻石京师载而归表之墓道以示于凡为宗族隣里乡党者其辞曰呜呼惟我李氏出自临洮谱传为唐西平忠武王之後王第十子曰宪为观察使始居江西江西之八世讳余在宋为茶陵州同知留居中洲传十三世为我曾祖考处士讳某行戊七时有讳祁元元统初进士及第乡人称为状元者盖族兄弟也状元既避地居江西永新诸族兄弟若一源若高清若尚宾若我曾祖考皆居茶乡茶陵之族益广国朝洪武初惟我祖考处士讳文祥始以戎迁京师寔生我先考处士讳允兴以及于淳于泽泽今为金吾左卫所镇抚淳生不及祖考祖妣贺之存尚能道曾祖时事曰吾舅为人敦朴谨厚德浮于言其行吾则不能详然人皆曰是长者也其世居则不能详然人皆曰是李状元之族也其坟墓吾能知之地曰荷木坪泉曰光泉水曰芝水去中洲五里而近先考之将没也召淳等命之曰吾父母葬京师吾力不能归吾死其从之然汝辈慎无忘茶陵淳等泣而谨识之淳伏念生赖先世积累有以至今日惟我曾祖考养不逮祭不造亦惟我同姓父兄保护之勤二三耆旧左右望助之力是赖于数十年灵有攸宅亦有攸待维桑及梓夙夜之所不能忘也呜呼享其泽而不知其所自出者非人也知人之所自出而不感且动焉者非人之情也无践我封无翦我树无圮我基址以成我之志于不替者是深有望于我後之人于我宗族于凡我邻里乡党也谨拜手稽首而表之曰此我曾祖考处士李公之墓是岁夏四月丁丑曾孙封翰林院编修文林郎淳玄孙翰林院编修文林郎东阳立石

明故赠文林郎南京陕西道监察御史陈公墓表

吾友南京监察御史陈直夫之葬其父居兰翁也徵行人司副庄君孔阳为之铭既又以为铭载幽壤非建石表墓将无以焯于今後以书属予予与直夫游既同学又偕举进士知翁行甚悉虽不佞然亦不得辞翁为人质直峭厉不为物挫少代父戍交趾矻矻走数千里竟莫为达侨居广西还籍京师营一室只能蔽风雨而意气侃侃对客谈辨穷日夜不休教子严甚未尝过假辞色比直夫取科第得一官称贷以行养不腆仅足为朝夕费然犹戒之曰无以我故受污辱名凡常俸外有例可取者弃弗用卒之日几无以为葬葬甚薄而直夫犹能却非义之赙至以咈人而不恤君子固难直夫然益知公教之所及如此也直夫为御史思举职不苟与人合其合必以义嗤笑怒骂集于其身而不为动且日以益甚然直夫每临事辄蹙然曰某不肖吾父君不肖吾父君予固多直夫之贤然亦见翁之不可及也昔汉孙性为亲受污辱而其父不欲陈万年教子以谄而子不受命观其所从违而教与继者皆可知矣殆扬雄所谓有是父有是子无是父无是子者非邪由是而观则父子同德如陈氏者其亦可谓之难非邪虽然翁之贤微直夫则卒老闾伍人无知之者欲章章然焯于今後未必可得得不得固非翁所知然考德论世君子所不可阙者予故表之以为世劝公讳简字文澈别号居兰翁绍兴山阴人也以直夫贵赠如其官三子长雄次勇次直夫名壮翁以成化己丑三月四日卒于南京是年九月二日返葬于山阴其地曰黄龙尖山之原葬之六年徐孺人卒又一年乃祔别有表

明故兵部武选员外郎郭君墓表

成化乙未春二月壬午兵部武选员外郎郭君卒户部郎中李君汉章君知己也状君行以授其子仁俾乞予表墓仁既归以其年四月丁酉葬君城武杜村先墓比复走京师来徵文而李君为速予日不置予既哀仁之孤又感于李君交友之谊乃为之辞曰君讳玺字文瑞姓郭氏兖之武城人父讳浩赠承德郎兵部武库主事嫡母刘母贾皆赠安人君少失怙养母甚孝事诸兄谨与人不意合负意气勤问学学成举天顺甲申进士奉诏入翰林为庶吉士拜工部营缮主事风岸卓卓监局诸工掾多出入曹省无所惮至相与抗礼君方坐治事有噪于侧者君执而笞之其人有所愬中君以法竟下诏狱坐赎人皆危君君固自若也成化丁亥丁贾安人忧去庚寅改兵部武库主事会武选员外郎阙吏部谓非强有力者弗任乃擢补君君家无私谒曹事有不能决者往往以一言定之人服其能甲午君得疾冬益剧乃上疏乞归命未下而卒年四十有一配刘封安人生二子仁仕侧室崔生一子儒卒之日家无余赀鬻舍价劵而後返葬自公卿而下知君者皆嗟悼不置云夫材与气二者恒相为用然论士者必先气而後材故虽有庖丁之刃郢人之斤苟非其气足以盖物未必不歛手缩臂趦趄而自失其不能者弗论也郭君平居议论汹汹无谄辞佞色居官未尝阿意所事其所奋激虽横罹刑罚不少抑故临事处职皆能有以遂其胜于脂韦耎脆视人之顔色以为进退者亦远矣使天假之年君又充拓之不暇其所建立固可限哉初君居翰林而志在曹署既得剧地乃日以益显向使君局文事乃蚤死岂得遽以自见称良吏若是藉藉也呜呼予固叹夫宅材者苟处非其职鲜有能尽其用者也夫既具材负气且得官以为用而又不得尽以死士之用于世亦甚难矣哉初予与同为庶吉士者十有八人其既卒者河南杜大勉大兴王器之及君为三人大勉在翰林辄病归卒于家予知之弗能详大抵朴厚士也器之予同学生其人笃厚和易而中介介有分别勃然向于义拜南京户部主事卒于官昔王荆公表征处士墓及其友二人况三君者皆同仕有名籍诚不宜使没没故予因郭君附论之君而有知其不以予言为然者吾弗信也

明故处士谢公墓表

有孝子之孙节妇之夫曰处士谢公讳乾字性端台州黄岩人也孝子讳伯逊尝刲股愈母疾奉母避乱备极勤苦乡以孝称子厚睦有隐德寔生公公读书识大义与乡名士陆修正鲍原弘汤朝宗为文字友陆贫甚公特置塾礼之终其身及其子犹然公性刚峭与人寡合遇事不可辄面折不曲为假借竟以是得祸卒年三十有一而已节妇赵氏出宋宗室系归于公生一男甫晬二女皆幼公卒时节妇年二十有九有欲夺其志者节妇闻之断髪自誓谋稍沮节妇叹曰彼所利者财尔财不去祸终未殄乃盛奁具以嫁夫之幼妺曰是固吾所厚者闻人有贫乏及桥梁道路当葺治者因以给之数年赀亦衰外议始息年七十有三乃卒媵严闰者少节妇十岁节妇初寡怜其少欲嫁之严泣曰闰儿独非人哉卒不去後节妇十有七年卒人尤异之曰节妇之能范其家如此公子胤有五子铎铙鎛监锐铎举进士历翰林编修侍讲以编修贵貤父封侍讲君既壮乡大父行己少不能悉公行节妇之育也犹及见焉时有司欲以节妇事上节妇闻之辞既没例又不得旌然乡之人皆称为节妇无异辞夫人之有德惠节义必尊官重地大行而显施或不幸而涉患历难出乎人之所不能为者其名乃着然德在身而安危穷达系乎时故天下未尝无德而鲜有名古之臣称臯夔逢干以妇称者非太任后姒则共姜之徒也其间沦没而不传者岂少哉故名者君子有之而非所赖以为贤也谢氏之孝以疾病离乱着节以孤婺着皆出乎所不幸不然则闾阎闺壼之间盖亦难乎其为名矣若处士公生治世未尝显仕非托乎所谓孝与节者虽贤孰得而知之哉然妇之道无成有终其在家教有不得而专者予于节妇盖益见处士之贤然亦以徵孝子之教未泯也论君子之泽者必以五世世世而承之则可以至於无穷今谢氏自孝子而降五世矣节妇之後仅三世而侍讲君出焉文章行义之懿固若是盛也今使天下论东南世族知有谢氏之孝与节者自君而益着则所以承休绍祉引于无穷者当不自今日始耶予与君同举进士入翰林丽泽厚且久其家教世泽类能言之节妇既合葬之二十有三年君将刻石墓道以遗子若孙谓予宜为文谨备述节妇事遡厥德源以着处士之行作墓表

裴定州墓表

予尝慨天下守令不能以皆才才矣或不能久于其地或攀辕愿留上疏请借以至于左右颂德皆有不能已于民者而况才而去去而不幸以死岂徒其民思之凡为天下虑者盖不能恝然于怀也予游于天下不数往往得人焉于士大夫耳入而心识之去年吾友太常傅公道裴定州之才定州君亦尝以名姓通予比君子继芳以墓石请则於君之没已閲岁矣呜呼惜哉君姓裴氏讳泰字道亨山西灵石人也举乡贡为国子生知博野县适岁饥民且徙君籍诸富室留三年之积尽粜其余市价不踊其发粟以十家为甲按籍均给有挠法者令相举察下不得欺民流至其地日为给糜暨秋乃饩之归尝修县城唐河决躬登埤救之民缘所种柳得不死因筑堤堰相接五十余里自是诸水皆不决六年以上考迁知定州王师西征供亿不匮境多盗置旌善纪恶二簿以示惩劝弗格者辄缉擒之朝廷尝诏有司里积谷二千石定所积独过其数用以赈饥给种所活为多唐磁沙三河常没其旁田君凿渠筑堤加博野之半尤重文教所至辄修庙学博野旧有二程子祠特请於朝着在郡祀定有韩魏公祠亦增饬之皆有文存焉其政蹟凿凿可纪录若此都御史御史屡旌于朝当被锡命既奏而君去之未命而卒故其民思之大夫士亦多赋之翰林侍读王济之有铭吏部乔主事希大有状盖济之实傅其子继芳希大则继芳友也故得其详云尔君卒于弘治某年葬于县南翠峯之麓三子长某次某某皆县学生女四嫁者二义官张鹏县学生张其婿也

明故奉议大夫云南按察司佥事致仕邵先生墓表

东阳髫时籍顺天府学为生静斋邵先生典教事俯见甄奬训厉特至及先生以按察佥事致政归旋弃馆舍而东阳不能一拜哭于几筵之下心窃愧之越二十有二年先生之子庄为工部主事扶太宜人丧归念先生墓石宜表请为不朽计又三年庄改授刑部而文尚未刻呜呼东阳宁忍为先生没哉先生姓邵氏讳玉字德温其先宁波慈谿人也四世祖承事郎冯二府君徙居鄞曾祖组乙祖予文考敬先先生为县学生举宣德十年乡荐正统元年登礼部一榜授汝州学正历迁南宁河间二府学教授合九年考最吏部迁顺天始以京秩入流品会朝廷命大臣令荐可为按察督天下学校者先生用兵部尚书焉公昂荐超擢云南佥事兼督贵州未几坠马伤足遽谢事以去居十有余年乃卒先生生某年卒某年某日葬鄞之清道乡高车头之原先生学本诸经博涉史传为文章典雅有法气象严毅行甚谨不苟为酬接其为教必先孝弟忠三者期以磨濯士行为天下用在顺天虽不久任诸生思之至今继教者皆莫及焉在云南不遐遗其人凡所按试冒险阻穷岁月未尝色倦三应聘为考试官山东西俱号得士而江西得故侍读彭公教为解首若今学士张公元祯礼部侍郎傅公瀚董公越祭酒罗公璟皆时名士乡榜之盛无与为比信天下之良有司也嗟夫作人选士之典在国家为最重今倚席以教定额以试曰是足矣求才称其职竭志力以图于成者几人哉阅世寖久叹人才不易得前辈之不可复见奈之何不为先生悼也谨以是表诸墓先生在顺天设饘粥以捄饥民在山东有士子囊金求举斥弗纳在山西作誓心诗以见志在云南见道傍羣妇称夫死戍携幼而啼饥者督有司录其籍廪于官此其懿行善政在人耳目者因附着焉先生娶庄氏生子康及女二人次娶宋氏後复娶太宜人庄氏性孝谨舅老失明奉养于官手制馈馔又养寡母赵并夫党陈妪终其身乡人妻从戍者病甚殆为之馆谷待其差而遗之有市首饰者直百金先生曰汝欲之乎曰使妇饰百金为之夫者难乎其为廉矣生子庄以母氏名举进士为今官不忝家学以恩诏进公阶奉政大夫修正庶尹封母为太宜人女亦二前庄氏祔先生墓例不得封今太宜人亦合祔于左故又附书之

明故封承德郎太仆寺寺丞章公墓表

人之行可传于世者惟文是赖其所谓文史册之外亦惟传状铭表为着其弊则辞浮于实或执情揜义至以为实行者累君子盖每难之行岂可易而传哉太仆寺丞章君忱介吾刘内弟钊以考妣墓表为请其族贡士君倾亦为速予稽厥事行则钱文通公实铭厥公封太仆公厥妣安人之葬则子婿胡参政谧为铭钱铭书孝行未悉胡又主女德势不详及公故君有不得己于兹者虽贡士亦以为然夫使其辞无溢美又无遗憾非独孝子之私其亲者则其为行可知已公章氏世居会稽宝山讳珙字用信曾祖考讳黼祖考讳昇俱以公季父敬贵赠嘉蒙大夫礼部右侍郎曾祖妣孟氏祖妣汤氏俱赠淑人考讳敏妣唐氏公季子也性至孝每昧爽诣寝室问饮食及所指使俟命乃退考病风扶护不倦及病喘痰塞或口就吸之妣老疽发背夜必吁天祈以身代死事二兄某某无间言从弟璠璟瑄继入朝籍家寖盛公不为贵挟居乡以善先物至为平鬬讼然未尝私议人过善殖生业有余羡亦以给人正统间岁大祲发积贷贫尝冬夜乘舟闻中流呼号声视之溺者也亟援之归覆以衣与之酒而苏其他修圮桥平淖涂人赖以济者甚衆其为学确乎不变论诗一本义理及论人贤否事成败无不中者盖公之重于乡如此安人徐氏亦邑钜族少习班氏女训五岁丧父哀不自胜事姑汤药不手假姑每举以为诸妇式子能言辄置膝上口授诗书及见成业於公遗教实亦有助焉然则不谓之嫓德其可哉子四长恺次即太仆君忱起进士知临城县能惠教其人去而见思次忻怿皆侧出公墓在某山高原以天顺戊寅闰二月二十七日葬以成化丙戌十一月二十二日祔焉距公之葬九年迨今又十四年矣呜呼公行以孝重而没倏焉适与先府君合予故怅然感之又为之黯然以悲故虽备羣录附内行而於此特加重焉其亦孝子之意也夫

族高祖希蘧先生墓表

东阳少时侧闻族高祖希蘧先生盖吾李氏近自宋茶陵州同知庆远府君至先生乃复显先生之名乡人不敢斥称为状元至于今虽旁邑犹然东阳稍壮乃克稽据家集知为李齐榜进士第二人而乡以高第故特称此殆其俗然也及屡见先生书蹟图印乃知其号希蘧又号为危行翁又按诸书知先生始应奉翰林文字以母老就养江南授婺源州同知迁江淛儒学副提举今闽本一统志于永新流寓书辽阳提举者盖传刻之误元江淛所刻宋史有提调官名氏可证也及以母忧解职归茶陵值元季乱不复出入国朝力孙徵辟隐永新山中为俞统制子懋所馆至梓其集以传其卒也葬永新雷公峡去茶陵界三千里夫人某氏祔焉其子自立府君之子某始归茶陵居中州之北坪成化壬辰东阳从先考学士公归访其裔孙某者见先生手录易诗传及诸族所藏大书数幅独深叹慕乃摹其遗像且为文祭于其墓图有志表之然未敢易也越十有八年弘治己酉在先公某闻先生之裔不安厥居遗蹟荡逸莫知所在因追念清风大节能大彰于世区区不肖之私亦有未竟者以为私愧窃尝观遗文而有得焉先生当元之乱慨然欲效一阵以死而不可得盖见诸余廷心之序又以为委质事人不可终负盖见诸王明妃之诗及我国朝混一区宇校诸前代废兴不可律视顾尧舜巢由志各有在抑亦天下之不可无者则昭德纪行以贻来世岂独为不肖之私哉况其坟墓在他邑而子孙不幸莫得而守之则凡为吾族蒙声望沾教泽者虽欲不惓惓于斯可得哉吾友顾侯天锡方守吉安因以先生墓为托是实先公遗命因循玩愒独不及其存而图之呜呼痛哉永新地虽异省实吾比境守望相接婣戚相属樵牧之不忍犯者殆不待于斯言然不肖之私自不能己于言也先生讳祁字一初固所当讳而有不敢讳者窃附临文之义虽得罪于君子亦有所不避云

周氏先墓碑

右军都督佥事周君贤葬其考赠骠骑将军右军都督佥事公徵予铭墓既又念先世之葬皆未有铭复以书来乞文将刻石墓道予以既为铭辞书再至君夫人之弟翰林庶吉士李君士常强予不置曰都督君意也非独於厥考为然予不得辞周氏墓在宣府城东十里曰跑沙原窆而葬者三世其一为曾祖考宣府右卫指挥佥事讳益其一为祖考赠骠骑将军右军都督佥事讳瑀其一为骠骑公讳暹其先出黄州黄冈入国初有讳文者为公曾祖考自武昌内附树功行陈间起家百户再迁为千户历兴武黄州骠骑和阳四卫而至大同益始迁宣府右卫进指挥佥事及公凡三世世居及葬皆在宣府周氏之世德远不能详然其业弓矢甲胄其志忠勇勤力上教下习皆克称任使取声誉骠骑公之行予闻诸士常其为人谨畏勤黾谦恭不伐居官交友不骋气陵物御士卒未尝用喜怒为诛赏既老谢事日闭户危坐非课田治圃未尝辄出家贵富又寿考莫能礼抗益歛孙不为侈肆人以为难都督君奉命分藩茂着声绩以能振祖父之烈其所繇来远矣今之官惟武胄为世业然承平久文治日益隆弓矢韬畧之业官不时练家不时肄名存而实愒惟边塞地出战入守武家子弟往往习骑射诸形势其业不弛若谋识材器相为盛衰者则存乎人焉北边之巨镇曰宣府宣府之世将曰周氏周氏自禆属以至副将凡五世盖以业显固其教习使然然环宣府之镇地数百里带甲数千百家能若是者盖一二见而已岂不难哉古者乡大夫祭则有庙葬则有墓有事而去其国邑则入告于庙出告于墓而後行盖继志述事未有不先乎此者今都督君出守怀来诸卫去其庙与墓甚远然方奉天子恩命内陟阃幄旁行天下不得守其官邑故封墓筑舍刻石纪德以与国家之盛相为无穷者固今日事也乃为纪其世系名德为文而复系以铭铭曰周出姬姓氏以国分代历春秋汉乃有闻居黄寔繁世远莫陈我明诞兴如龙斯云为千户侯累徙在边徂北自西居于上谷封户十倍食指数百蔚为钜家照耀南服桓桓都督四世乃发煌煌锡命光被前阀卢矢彤弓金铠兜鍪登塲一呼左罴右貅孰不堂构或圯或丘或子而孙不箕不裘赫赫周侯人莫尔俦侯有祠庙高祖及祢侯有墓兆昭穆济济春蘩秋芰侯有荐礼立孝尽制实自侯始有碑丽牲铭者太史

怀麓堂集卷四十四







卷四十五

钦定四库全书

怀麓堂集卷四十五

明　李东阳　撰

文稿二十五

碑志

明故亚中大夫山西布政司参政樊公墓碑铭

呜呼吾先学士公友多天下贤俊士数十年来雕谢殆尽惟默庵樊公岿然尚存成化丙午冬先公弃诸孤越三年而樊公亦卒东阳哀痛荼毒中闻之益怅怏不能已公子楚玉奉布政参议徐君敬夫状按察佥事杨君应宁铭因其友乔生宗上京师以碑铭请公之铭尚忍爲哉公姓樊氏讳英字世杰默庵盖所自号其先临潼人也考讳斌以戍籍府军前卫居京师生公有奇质受尚书于布政洪公弼弼名士士爲所造就甚衆公其最者正统丁卯举顺天乡试景泰甲戌登进士第拜监察御史凡所建白皆切治体巨盗张杰掠真定民甚苦公往捕并其党禽之通州仓宿弊甚剧公旧居邻京仓尽得诸弊有所厘革衆咸愕服曰勿绐樊御史天顺丁丑石亨擅权朝野夺气公与诸御史劾之出知束鹿县未行而复戊寅巡大同宣府二镇威令大行辛巳巡南城有张刚者横乡邑怙权臣阎逹以自庇邻寡妇富而无子刚谋夺其业讼之官官莫敢直逹以属公公不听竟绳以法逹怒嗾刚诬告诸不法事逮入诏狱达适典狱因文致成之坐除名罢归成化乙酉宪宗皇帝即阼谏官论达罪恶因白其所诬陷数人达既谪死公复爲御史以父忧去服阕再入台有御史被荐爲都御史者舆论弗惬公劾而黜之按湖广风裁益着贜吏有解印去者襄邓饥流民肆掠且万数公会积粟谷爲赈贷具乃亷其渠魁谕以曲直福祸使归闾井久之遂定都御史罗公篪疏其事以闻己丑擢辽东苑马寺少卿马数耗不满百公置朋市法越五年马至四千匹戊戌迁长芦都转运盐使河间真定饥上命廷臣出赈官无厚储公先後出运司银七万余两佐之活者甚衆丁未擢山西布政司左参政甫上得末疾适当稽戎籍力疾至平阳徧历诸县得戎功脱籍者若干人劝民出粟若干解以备赈劳疾笃甚比还司遂弗起十二月二十四日也寿六十有二长子楚玉次子楚珩某年归葬于某山公性孝友方贵时痛失母养事继母谨抚弟俊曲尽恩意读书务探隐赜理官事务抉奇擿伏以警动羣听盖其素所独见必出此东阳尝与闻之问其术笑而弗答也然爲御史连斥外马盐事皆琐琐若不足用者徊翔四十年天下科第士皆其後进随列进秩又弗克大振以死知公者宁不爲天下惜之参政阶爲中大夫秩从三品用碑于墓礼也因爲铭以遗楚玉俾刻焉铭曰伟哉樊公髯虬气虹台端之雄锄奸扼强中有刚膓如百链钢如千里驹历块过都老益健驱马蕃于边峙鹾成山公功则然公气弗纾而才有余曰此吾粗疎西藩岩岩大畧是参公胡不淹而已于兹民怀吏思莫我或追公归故原公魄所安公名弗刋

明故万全都司都指挥同知致仕封荣?大夫柱国後军都督府都督同知刘公神道碑铭

弘治三年庚戌十一月十九日封荣禄大夫柱国後军都督同知刘公以寿终于宣府之私第其子都督同知宁方爲大同副将亟具疏乞归治丧朝廷以边圉务重不允归而遣官谕祭命有司营葬事毕乃迎公丧葬大同十里河城东先墓既又遣使具书奉吏科左给事中王君上古状介千户徐时鸣请予铭刻于神道之石王君宣府人氏以武廕时鸣又刘氏内弟能爲予道其详可据以铭公讳政字以德姓刘氏世爲淮安山阳人祖讳成从高皇帝起义兵初隶武雄卫调水军卫屯田和州考讳本从文皇帝靖难以功授百户调渖阳卫再调开平卫公甫丱而孤宣德丙午廕父职庚戌朝廷徙开平于独石公尽置家产独负父骸骨以行创溃于背一时孝声籍籍动关徼间时昌平侯杨公洪爲游击将军公在部下以功进副千户昌平摘所部兵与公番射皆莫能胜以弟之女妻之自是昌平位望日盛凡出战公未始不从然公素负气不能相下以龙门卫功迁正千户赐金织衣楮币诸物以瓦房嵯功进指挥佥事正统丁巳以西凉亭功迁指挥同知例比试京师归涖卫事竟与昌平不协调大同左卫己巳敌犯内地勅诸边守将分部邀击公东巡行一舍许猝遇敌与战有一敌跃马奋刀而前公扬袍袖绕其刀夺而斩之贼衆辟易不敢近公以五百人转战贼後由阳和口归不亡一人进指挥使复赐金币景泰庚午战大同境外他统兵者多失利公复全军而返既又战于北门外及西鵞口皆有功入卫京师会兵部核功籍擢山西行都司都指挥佥事天顺丁丑以崞县功迁都指挥同知命复涖万全都司事戊寅奉勅守备马营赤城诸堡号令明肃凡论边将勇畧可任者必指屈焉成化丁丑以老乞谢事置别墅于赤城滴水崖往还其间及子宁廕永宁卫指挥使官至都督公以其官进封越三年乃卒寿八十矣始娶杨氏爲封武强伯讳某之女先公四十七年卒赠夫人继王氏封夫人先三年卒子七宁其长也次宇早世俱杨出次宣次宾俱以功赐冠服次宝旗手卫所镇抚次容俱王出次实侧室某氏出孙一杨夫人先葬滴水崖及王夫人卒公迁杨柩同窆于今墓公卒之年十一月某日乃葬二夫人皆祔女一适都指挥陈某子英呜呼古者重世臣将家盖其韬畧技艺耳濡目击有不习而能者视驱市人而教之其易且十倍今都督材勇絶出爲时名将迹其所由起固若是烈也若公以尽瘁致命之身考终正寝生有禄没有庙耀于无极则非遭天子明圣武偃弗用之世可得哉是公之进退生死所系甚大不可以不录铭曰都城翼翼北控戎狄屹屹重门有将如云桓桓刘公户百其封识者曰此万夫之雄宵戈昼鞬之死不折夺刀斫贼一褫羣魄繇北而西尽敌巢窟匪俘则馘靡往不获公名在边功在幕府银牌彩币杂以镪楮官阶屡跻历千万户载参藩侯独镇西堡敌知公姓曰莫可侮公年既高弃爵如土曰我自取弃亦在我高堂殓服我死其所我躬不有畴恤我後天实全之有子如父式迁厥封前母後妇峩峩墓碑过者下马明故通议大夫南京工部右侍郎黄公神道碑铭

公姓黄氏本名曜字孔昭以字行乃更字世显世家台州黄岩之洞山今太平地也及公犹居黄岩其先自诏武镇都监绪避五季乱徙自闽者数世矣曾大父讳庄大父讳礼遐有闻于乡考讳瑜正统丙辰进士兵部主事台之三世举进士者自兹始公未冠自京师扶母全夫人丧归比北上职方公继丧复匍匐返葬皆成礼弟妺俱弱躬抚育之贫不废学初以明经举不合乃爲县学生举景泰丙子乡荐登天顺庚辰进士初命爲工部屯田主事司多积弊公稍持以正同官者不能堪嗾恶吏构之事竟白被坐落职而公顾用是起名迁都水员外郎督造江南馈遗无所受会吏部文选官以事去一司爲空朝廷慎简诸曹更补其缺公与焉未几迁郎中凡天下州县地善恶政令繁简人才贤不肖极力蒐访耳注籍记罔不周悉而辞涉请托则未尝少徇惟守法执论以赞其官之长爲之长者虽不尽用亦以舆议付之有怨亦藉以自解先後十五年称文选之贤者必曰黄郎中黄郎中云公既满九载待次久之擢右通政督武职录黄事简甚无以自见弘治戊申今天子大明黜陟两京大臣多所更置公擢南京工部右侍郎时工作繁兴钱课颇匮贷民间爲用公曲爲区画偿其逋以万计有空廨地十余所爲势家所侵者奏复之近令大臣得举方面公初荐处州樊廷璧自知府超擢按察使继荐金华章德樊时章以按察佥事致仕例不得起人盖以韪公吏部侍郎再阙诸大臣以公名偕某公凤仪张公时敏荐虽未调而望之者日愈不厌偶得热疾三日遽卒辛亥六月十七日也年六十四其子工部主事俌适以公事至南京遂扶丧归讣闻朝廷赐祭命有司营兆域于委羽山之原岁未尽二日葬焉公体貌严毅不躁语戏笑沈静自守厚伦睦族以旧居让弟女弟贫割俸金给之立义塾择族子弟爲师岁出束修爲之助读书尚理致尤精诗格不苟制所着有定轩集若干卷藏于家子男三长即俌世守儒业次侹次佐皆蚤死俌上京师请予铭墓道之石乃撮其大者爲文而系以铭铭曰台多贤郡公其显者官爲吏曹实柄用舍惟辟威福矧官有伯岂予敢私有厉方惕人以艳我亦或觇我我非吾丧终弗玷我古亦有言东隅桑榆功我弗屑矧惟宦途公爲六曹实贰卿位人弗遏我谓有余地我弃其余还诸造物有能肖之公死不没

明故刑部主事朱公墓志铭

予将铭文鸣之墓哭失声曰文鸣遽使予爲此文哉予忍爲此文哉呜呼惟文鸣知我亦惟我知文鸣其可使文鸣不瞑耶既举笔累日不句即句累数日不能章乃摭钜委细序而铭之文鸣始爲生学易有举子名誉乡荐辄中以诗举进士又辄中试政户部出颁岁赉于边信宿而返边帅具筵赠辞遗以佩刀又辞归擢刑部广西司主事折狱平辨威福无所受亦未尝强笑应人邻有馈生鱼者家人弗知其讼也内之文鸣归亟遣之还则剖之矣弃弗食有某姓者生死无佐状文鸣疑不肯署辨弗得会病弗视事忧之数日予省之有喜色曰比得秋录报某姓者不死矣文鸣重伦理负节义其父尝出官于外文鸣攀慕委顿不能支岁时致布帛器用无敢阙母早世痛之终身与汉阳知府蔡洪济友善蔡卒於汉阳其父老且病文鸣合凡赙賵买地迓其棺葬之又以余赀经理其家蔡有姊寡于滕氏滕亦文鸣亡友也女孤不嫁文鸣以其妻之兄之子聘焉文鸣於诗不能工然好不厌颇喜酒酒後披豁出肝肺益见其真常爱观浴沂图曰吾兴在此以名其子曰沂吾尝谓文鸣非流俗士使更十年当卓尔自见不尔固不失善人人未尽信也而文鸣遂不幸以死鬼神者亦弗或鍳之矧或相之悲夫文鸣姓朱氏名释号心古世爲大兴人父谦累官至都察院都事母吴及王皆累赠安人封其妻赵氏亦如之子二铨铉女一文鸣既得勅告墓悲数日疾作文鸣夙多疾官既剧奔走失食饮节始困及是乃益困再振再蹶以死公年三十有六成化辛卯正月卒都事君卜二月丙午刻予铭葬之墓在城北十五里曰永清卫之屯其故人刑部主事顾天锡有状铭曰玉投于浊弗玷其刚金操于炎愈炽而光不琢之章不镂之装不器之堂铤尔砾尔尔受弗明知尔者谁视尔兹铭吁嗟乎文鸣

明故文林郎河南道监察御史展公墓志铭

公与家君友且二十年东阳七岁时始知读书爲文皆藉公启迪稍长因公爲外傅从之游食饮于公数年东阳举进士仅五年而公卒卒之日门人进士李绅爲状东阳乃泣而铭之呜呼公生无伯叔昆季家故贫始爲蓍卜术已而弃不事事举子业游顺天府学天顺丁丑举进士擢江南道监察御史三载阶文林郎两按藩镇皆有人誉其在山东剗奸刮厉十去四五民无赖诡爲僧游食市中者甚衆公悉驱之耕时有欲倾之者隂纵人伺公摭拾无所得公益严戒立崖岸时吏民无敢犯其在朔方有中官出镇横敛荼毒人莫敢抵牾公首爲状白都御史奏之彼竟得罪去大同万全之间有牧地数百里析两地兵民居之衆侵欲扰乱手挺与刃相杀有司莫能制公掘地爲堑数里抵南北山麓中分之戒不得过乃巳时戎政废弛命尚书王公竑及公理之乃閲士卒壮勇者复营爲十二置长若属居则共习战则俱往其爲法最良尚书去十二营遂废後乃复爲十二营马之在畿牧者民多以赂爲奸兵名仅存实丧其三之二不足用公与给事中一人偕受命往治之责太仆之不任事者劾罢其丞其在道考核爲多凡与诸道偕上章疏具在有司不及载公风裁凝重嶷然不挫於物其有不合者虽贵必与之抗人皆以爲难公真能御史哉公讳毓字锺一其先本崔姓祖兴出壻于展遂从展姓复自凤翔徙岐山居于京师籍于戎子瑛生九岁女二皆幼某月日葬于城西镣园铭曰瞻彼玉立掲掲其仪志则前驱名实随之畏途巉岩逢彼鱼盭抠齐蹜步如履平地蹶而後张君子之利哲人维萎亦孔之哀家之无人亲耋子孩孰丰其往而啬其来已乎先生竟何爲哉

长沙府推官致仕王公墓铭

长沙府推官致仕王公既没其子吏部员外郎玺以公之门生户部郎中李君哀状来请铭铭曰王居长垣代有闻人惟克铭父遯于田野讳时者公其字廷辅蚤游县黉以学爲耕载贡春卿爲国子生既拜推官来我长沙簿书如麻捶楚不加服念过覆动逾旬日彼佻而捷争先角疾曰此重事宁缓母失三年郡庭言归其庐人谓不足我乃有余惟人逐逐公确其守惟人剪剪公世孝友早居父丧山骨垢首葬棺奠祭弃俗如土有譁不闻曰是在我公事老母贫必适口殷忧侍侧若脱重负公直而方人莫与同崖倾谷开洞然外中人之有苦若被在躬面折口过莫当其锋公自不恤曰我何心人之觏止载笑载喜月评岁燕公有乡里趋跪几席左右经史飞腾踔厉掇拾青紫载翺及翔公有弟子公有子五各执其事玺举进士宫于户部调居考功乃擢郎副玺既考最封及其母司封有制公在官所惟服公贾曰琪及瑀曰璇曰琏名在庠序壻于李汤公有二女十孙髪丱公肇作祖公肇作祖其来如雨公生庚寅六十二年辛卯而逝日午月申既月乃葬地曰某原作铭者谁长沙之人

姚孟栗墓志铭

成化乙未五月己酉朔宣府姚君孟栗卒吾友乡进士李君士常君莫逆友以书走京师徵铭于予及读前监察御史郑君克修状知君贤不诬乃悲而铭之君性孝友家故贫有兄三人华富居外贵籍戎伍养弗时给君少方向学不得已弃去服贾爲养养日给诸兄者亦受赡焉父丧毁瘠事母史益谨没身不衰正统己巳贵戍万全卫华亦在戍所是年敌入大寇行旅道絶君出入锋镝再抵其地竟邀华及其妻子以还未几富卒于外邸君奉寡嫂挈遗男女三人以居教之长而家室之男即民也君以华子夫及入籍万全都司学爲生月给其简札费居再徙徙有余产辄以给贵民既壮克干君委以家事乃复就学时年三十余矣君与人负意气雅重应天府通判林孟阳孟阳死其弟仲时疾君爲办医药仲时又死爲治後事且命民岁出白金二十两赡其家又善宣府卫百户张孟文孟文死赈恤如林氏邹刚者死无棺具敛葬之其他赙恤馈贷者甚衆乡之人各能道其事云君志在用世慷慨自许自念复学晩力穷日夜与今进士王逊之及士常相问学今南京礼部侍郎倪先生之北谪也君及二人者从之游同爲学生以诗举有司独不利屡举屡踬乃死年五十有二呜呼居视其所亲富视其所与达视其所举穷视其所不爲贫视其所不取予观于君盖得其四焉其一不得命也然亦可知也已君名寛孟栗其字其先吴人大父讳文敬从戎高皇时隶永清卫调晋府护卫父讳信调宣府左卫始爲宣府人子臣都司学生君卒之二十有四日壬申葬于城东跑沙原故兆君患家礼废恒谓士常曰此必自吾徒始凡治家必用礼尤严祀事臣亦克用礼葬不事浮屠法君志也铭曰力倍于艰既壮乃成不泄其渟有瀦益盈世忠无质君确其守而堙弗施巧者藉口夫人则然命也何咎我铭君幽以慰良友

李士常妻岳氏墓志铭

乡贡进士宣府李君士常之配讳得娀字叔将姓岳氏我蒙翁先生之女寔吾亡妻之姊也以成化丙申正月二十日卒于家期以二月十日葬于沙岭先墓士常领驰书京师抵予图所以识其葬者予不得辞初叶文庄公爲佥都御史北巡见士常在诸生甚爱之爲徵姻于岳氏曰是故都指挥佥事予素之子今署都指挥佥事士章之弟孝友而甚文时蒙翁自翰林出守兴化得书曰叶公正人也言不谬吾父即报其伯翁而许之翁既致仕士常亲迎于京师以归归七年生二子不育而卒年二十有六而已予闻之亡妻曰吾姊通书能琴闲女事端重容忍不妄言笑少佩父训事吾母宋夫人及其母周无间言处诸兄弟不异同产既嫁而其情不衰士常书曰吾妻之归也不及舅姑每闻经述先行则慨慕泣下事诸姊甚谨而和从子程秀幼失怙恃抚鞠备至经於此无内憾焉予又闻士常家居伉俪相宾友久无懈也士常秉礼变俗每犯羣议爲之始于闺门有相无迕中外宗戚睹闻风范至相戒傚卒之日远近吊赴哭泣嗟叹若出一口云呜呼我蒙翁盛德大节不嗣後人惟此诸女复阏其半天之所夺固若是甚哉且予以不德致罚理则宜然如士常者亦罹此祸可哀也已予内丧之四月重涉悲悼诚不能执笔爲辞独于此有不可遂己者蒙翁之遗范在焉序而爲之铭铭曰兹惟闺壼之懿我名作厉以永于来世

怀麓堂集卷四十五







卷四十六

钦定四库全书

怀麓堂集卷四十六

明　李东阳　撰

文稿二十六

志铭

明故荣禄大夫後军都督府同知芮公墓志铭

公讳成字仁和姓芮氏其先出大同之金山祖讳逹布哈元翰林学士承旨父讳博罗魁岸多智归我圣祖暨于文皇官至燕山左护卫正千户千户公之卒也太夫人富氏已娠越三月生公既长而?芮祀赖以不絶矣公性明闓闲骑射正统甲子从恭顺侯吴公北征擒敌人哈喇岱擢金吾左卫指挥佥事戊辰使卫喇特还进指挥同知己巳复使卫喇特窘迫备至不受敌挠是年秋英庙北狩公冒矢石得停銮所在景泰间还京师系诏狱未几见释进指挥使甲戌征铜鼓诸蛮累功擢都指挥使英庙复位念公旧劳特擢骠骑将军後军都督佥事公统効武营命入朝侍卫赐蟒龙金铠兜鍪天顺辛巳曹贼之乱公名载功籍进荣禄大夫都督同知赐以诰命赠祖父及考皆如其官祖妣某夫人妣富封太夫人成化改元受命出镇川蜀征山都掌招徕蛮酋以靖弗庭焚山猕泽诛剿无筭捷闻进右都督赏赉甚厚居数年与都御史交劾复以都督同知罢镇还京师癸巳复以兵部荐命统禁兵入卫如故又三年成化丙申四月二十五日乃卒年六十有七朝廷遣官谕祭命有司治葬事呜呼公以遗孤起家千户遂陟阃府历累朝五十余年内领宿卫外勤征伐使絶域镇远疆茂着劳効老而不懈可谓不忝厥祖矣子男五长昕次昂次某某公子昂以次当嗣卜以某月某日葬公通州富豪乡欲得予铭乃以吾友曾吏部克明状来请公嗜书史不近酒恂恂如书生盖天性然也予得之吏部云铭曰芮家西裔世勤帝家赫赫先公爲国爪牙惟公桓桓忠肠义肝北缚强胡献馘军门奉使出办雄词海翻顿撼击撞愈倔而轩有勤厥艰其倍百千人之逢时有屈而信先帝眷公云亦劳止置之後军俾统予士我皇载命于蜀之鄙维蜀之鄙寇来如蚁公秉鈇钺公奋弓矢招柔讋强阳辟阴弛鍧雷迅颷瞬息千里何以锡公金镪文绮何以报公俾督戎纪彼盈莫居载蹶而起惟公功名克与终始公门巍巍公嗣累累既绍永绪亦怀令仪我铭公幽百世不隳

明故封承直郎南京吏部主事潘公墓志铭

东阳因吾友潘君时用获见其族父兴化君又因兴化君获闻其考善斋公之行则叹曰潘氏其可谓世德也已潘本杭族五代时徙栝苍今爲处州之青田代有显者曾祖讳台仲祖讳子山父讳鈃生公公讳沆字克明善斋其别号也公少涉家难避地农家得春秋左氏传读之终身不忘既又益涉经史尤深阴阳诸家书公父之戍云南也公时尚穉有以父书致者公从从兄湛往见默不作一语其兄以爲不慧易之公退乃独往跪且泣问起居状甚悉归血指写书附之其兄闻之曰彼非吾所测也公伤父死难书警语于日所出入以自属每哀愤涕泣入则强语笑以见母不伤其心冬夜潜以身温母被母诘知公所爲慰止之後将寝必鏁其室公窃钥启室母辄遽入止之母疾革公忧不知所出潜刲左股肉内糜中以进居丧哀毁几絶贫不能葬然赙不义致辄辞弗受墓无庐舍巢于树以居过者皆伫视感叹曰真孝子也兴化君举进士尝以南京所给半俸属其友项司务文祥市二币以献公公怒曰汝始仕何自致此物是岂吾尔望者君数书自明实所得常俸不敢用非义爲辱公犹未解至以项书及故缄报公公乃信君既拜南京吏部主事今天子登极上皇太后尊号以恩封公承直郎南京吏部主事配王氏安人命下未至而公卒是爲天顺某月日年八十有四某月日葬钓台冈先茔之左王安人云和世族孝谨有淑行两就官养自兴化归卒于家爲成化某月日年亦八十有四以丙申正月二日合葬子男三长权先卒次琴兴化君也累官至知府博学高行爲时名人次核出继仲父海孙男琡早世次珙瑄璝玭瑚公葬未有铭兴化君来朝京师以赵荆州士英状属东阳曰某砻石山中久矣俟吾子铭追而内诸圹既行道闻王安人讣弃官归治丧信来速铭谨按铭法考公行得其大者如此又闻公多才畧闽贼之乱诸郡瓦解贼据沙岭银冶守臣调湿州兵三百守沐溪县吏集乡兵数十授之公谓衆曰贼衆我寡宜任计不宜任力澄照僧自间道来受役宜用爲乡导引兵向荜山前锋人持一木鸣鼓以进择地爲战建标山巅缒笼灯其下伏兵于隘以伺贼贼至勿鬬列木距马出礉矢以冲其锋锋少挫其势必走走且半则掲灯起伏腹背夹击当无遗者衆莫肯信後官兵果败乡里大扰三载始定皆如公言铭曰体以亲故宁毁弗顾君子不敢以爲过贫以义守宁弃弗取君子不敢以爲矫公德实希公执不隳吁嗟乎今谁与归

明故怀远将军锦衣卫指挥同知赵公墓志铭

锦衣卫指挥赵公病革家君往视归谓东阳曰平生故人如邦彦者三十年如一日可多得邪去年邦彦与吾论旧故凋落殆尽在京师者惟吾二人因对酒太息泣下今邦彦又舍我去吾何以爲情耶是日公卒家君往哭之明日东阳既往又明日公弟锦衣卫镇抚恭来请铭家君乃命作铭公赵姓讳能邦彦字也始代世官爲金吾左卫指挥佥使事继领禁卫兼隶三千营典中军旗纛每退朝在步辇前导器宇魁岸英庙目属焉天顺辛巳公以营籍从征广南时怀宁侯孙镗实总禁兵别置官代公一日上顾问左右曰彼长身荷爪者安在镗以实对上怒责镗曰此朕禁旅安得妄动镗谢罪乃免亟驰驿召公追至九江而还乃黜代者仍公旧任盖有意用之未暇也甲申今上登极公用兵部荐调佥锦衣卫出入慎肃上下倚重屡奉勅旨其在都城督官粜修城垣总中外衢巷隍堑诸水道事事并告集人亦弗扰其在外藩勘晋赵二狱赵狱尤重连结寖广公核情据法刑用不滥法家韪之丁酉夏五月上念公贤劳特擢指挥同知数月卒公在官久宣召扈卫辄先贵近累赐中秘书宝镪文绮蟒龙佩刀诸时物无虚岁卒之明日适赐蟒服中使已出闻公卒乃返上特遣官谕祭亦异数云赵氏本永平迁安世族曾祖讳才兴肇着戎籍祖讳甫疾不任事以从子某代累官至副千户战死齐眉山无子甫复以诸父继用死事功迁指挥佥事考讳荣代以恩迁同知既老致仕复以恩进阶昭勇将军累锡诰命妣李氏配张氏皆封恭人公涉书史闲武事家居孝养丧祭无违礼与亡弟义官廉及今镇抚恭甚友廉卒抚其孤如存时教子有法子鲁侍储卫游武学有名家风孙男四皆少俊可爱人谓公有後矣公生某年卒某年年五十有七葬昌平北望祖茔之次铭曰物贵重厚於人亦然有踦必颠峭则弗完公居锦衣十有四年持盈居宠不替益?功名始终孰谓弗难生荣死嗟道路有言人之毁誉不系其权我辞或传公死弗谖

文永嘉妻祁氏墓志铭

成化丁酉秋九月文君宗儒使自永嘉缄书状各一道抵予其书畧曰吾妻卒于苏州林将以觐事北上归道苏且葬之已卜地于吴县之藏金湾以明年三月某日从事请吾子铭其状畧曰吾妻姓祁氏讳慎宁吾乡祁彦和甫之女年十九始受聘比归二十有二时吾母弃养也久事吾父及继母祗畏不懈食饮衣服必其手出家或致馈饷辄辞曰私馈非长者奉又不可独啜将焉用此林出就学吾妻脱簪珥爲笔札费及举进士从上京师或诮其服食太朴者则曰吾儒家妇也固当尔且仕固亦以荣其家然鲜不以妻子之欲爲身累累其身以及其家如亲何吾爲妇无他能能不以口体累丈夫耳已而从官永嘉愈肃家政二子一女虽幼穉不遣窥外户故林得尽力于官三年无内顾忧林之在永嘉也念家君宦游北方不得共朝夕图迎养于家业未就无以爲计意时时不乐吾妻谓林曰君在官巡不得顾私养养吾责也请以二子归治旧业爲迎养地林感其言遣归未几得疾三月二日卒年三十有二而已又曰妇人而得正首丘彼亦幸矣然舅姑及夫皆远处南北图养未遂竟以别死此其志亦可悲也予与宗儒交读其辞意不能无戚乃次第爲序并系以铭宗儒多才有文辞出宰钜邑爲两浙称首行且有旌锡之命命未及故于兹墓独书曰文永嘉妻云铭曰勤俭而专妇之恒兮胡殚厥身而陨其成兮匪夫君则贤其谁使我铭兮明故封承德郎户部主事陈先生墓志铭

景泰初东阳以童子奉诏入顺天府学爲诸生时益都陈先生寔分教事殊见优遇俾得月朔望参谒不与诸侪辈同朝夕东阳既与先生子清同举进士在朝籍先生历他郡归田里不相见者余二十年而竟不可作矣清归自大同还京师属铭呜呼先生之德东阳不敢忘闻讣哀悼惟不克吊哭门下是憾铭吾职也其曷敢有让先生讳俊字廷杰其先临川人国朝洪武初大父讳有才避兵青州因留居益都父讳某不仕先生少岐嶷以诸生举正统辛酉乡荐再上礼部得一科拜晋州训导丁内艰去改顺天令九载奏绩翰林试经义吏部核所举士皆应格书上上考擢河津教谕复以外艰去改交城清拜户部主事既考成绩先生乃弃官就封封承德郎户部主事家居十有余年及见其子爲郎中乃卒年七十有二先生性质实耿耿不阿事亲孝家虽贫犹岁析所入俸爲养丧居毁瘠兄弟有异论谕不能得取必以让乡论归之教务经术程式不弛然辞色温巽即之盎然可亲其所造士领乡荐者十余人又多举进士有名绩清尤勤慎有声上下间盖得诸家教尤多初先生在一科同进者多不屑教职至匿年规免或谓先生先生不应卒无愠色比老竟得显锡又耆寿多贤孙子造物者固有定数人顾以私智殴之奚益哉先生生某年没某年葬某原铭曰安其瀦敛其有余庆源所储于厥身于厥子孙其流若奔吁嗟先生其永存

贺感楼先生妻王氏墓志铭

东吴感楼贺先生美之丧厥配王氏且葬自述事状遣其子乡贡进士恩上京师曰爲我徵太史氏铭先生未尝面予得予文辄爲终卷尝闻诸吴士大夫恩曩在京师亦尝道先生意如此铭不得辞按状王氏讳正江阴农家女也贺本吴人感楼之大父大理评事讳贤尚爲江阴训导留居江阴洪武间坐事死役子宗震才八岁贫无家依女兄及舅氏比壮赘青阳乡之薛氏王薛隣也故感楼聘焉时宗震复坐累籍苏州卫爲兵尽鬻其田庐家益贫感楼壮不能娶婚于王氏王氏亦贫甚止余空屋三四楹两家食常絶殆不能朝夕感楼乃奉母及妻还吴僦屋以居感楼贫居能力学博涉书史自其初爲童子师从者日衆岁时修帛颇足共饘粥俭不妄费稍懋迁爲业铢存两积积且富益俭节如贫时累四十余年辟亩崇屋给婚嫁爲富人时感楼学已就爲乡先达子恩举南畿乡贡第一有名而贺氏益根固感楼所力致而经营拮据筹嬴缩籍出入俾无废阙者王氏力也成化戊戌恩归自京师王氏老且疾己亥二月五日卒年六十有七矣感楼之言曰吾妻无他异能独吾贫时恒不免冻馁吾妻未尝有怨恨色吾衣食才足吾妻不爲侈不异其贫吾弟不克自给又多子女吾妻能顺吾意常给予无恡色吾平生不信佛老及阴阳拘忌吾妻亦遵用家政不吾咈也於戏贫能积积能守又能散迍塞困滞而不以流俗败家法此皆人情所难况妇人哉子四某某孙男某某某月日葬吴县先茔之侧其地曰某原铭曰昏不礼迎其变也正有封在原其归也全孰艰厥生孰寿厥死委身其间与命终始夫尔托之子尔续之幽堂有铭太史作之

明故奉政大夫修正庶尹河南按察司佥事尹公墓志铭

呜呼公之葬有日矣匪予小子曷宜爲铭公於东阳爲师爲父执爲乡先辈亦奚忍爲公铭然非东阳谁知公者公尹姓讳进字时勉扬州江都人考讳某从戎府军居京师家故贫公力学自振聪頴絶人书一再过辄成诵友有春秋秘义假者不能得则以属公公往与奕间一閲已复置案上归辄录授之数日而毕景泰庚午公以父役应试用书经举顺天乡荐登天顺丁丑甲科拜户部主事京庾有岁谷甚夥掾吏穷日夜计总目以呈公尤精筭事一布筹辄取笔判曰差若干斛掾不服公教以捷法爲部位使覆计之果然中官共事者骇服乃一听公所爲莫敢抳声籍籍起侪辈间数年用吏户二部荐擢河南按察佥事领南畿江北屯田事事不称力公尝曰今官患冗如河南某事某事皆专置以吾摄之足矣巡抚官知公才欲使鬻河南麦于淮以利官需公谓非国大体且未必利画一以陈再驳再上辞气剀切文义灿然巡抚亦名士得公议夜不能寝然亦竟不行又有巡抚官欲荐公数年公言藩臬间有谓公者公愀然曰使某可荐则某不得与闻不可则不必言也巡抚亦竟荐公不报公九载成绩当受迁别其寮曰我休矣入京移疾竟不至吏部或劝公出公曰吾蚤丧昆弟长子又死使吾生行死归亦焉用彼爲哉盖自河南已爲是言後愈执不变还京居室甫定仅二载而卒论者皆叹公之先几云公风裁清操论议锵耸重名检尚意气子视孤侄曲致恩义不遗故交不陵小官自乡党寮属无大小疏戚同称爲贤以公之才视天下殆无不可爲者而竟止是呜呼其尚忍言哉公子一某生某卒某东阳往哭又三日乃克铭十有九日执绋而从公于墓其地曰某村在京城东八里铭曰呜呼先生有位与名不损厥盈于身则嬴履艮于亨泽壅不行岂材弗能已焉哉呜呼先生

明故封徵仕郎中书舍人刘公墓志铭

公姓刘氏讳英字某永平迁安人高祖讳明道元禁军万户曾祖讳源祖讳允恭考讳麟隐居国朝洪武间有司荐茂材以亲老辞不获至京师辞弗就任忤旨编籍锦衣卫校尉行役使广东公失怙甫七龄无他昆弟以例纪录于官弱岁乃就役事母温曲致奉养出值嘉果必怀归遗母或遇诸市囊无钱辄解衣质之母病吁天请代病遂愈孝称其乡尤重信义有张姓者贷不能偿以女自赎比还乡别女有难色公亟命还女并衣褥予之有丧不能举者出求赙不得公闻之遣人觇其家馈以金帛其人惊感问姓名不告也公恒曰吾蚤志问学中縻世务吾子孙必有成吾志者指其子询曰其在此乎正统己巳八月公扈从北征归被创疾甚十有一月某日卒年五十有二询既贵赠公徵仕郎中书舍人封其配龚氏爲太孺人太孺人应天钜族处士某之女也明淑精女艺及归公躬执馈?尤?祀事事夫无惓色公之疾也焚香吁天如公事母时公卒诸子俱幼太孺人力襄事举无违度教子必申父训夙夜勤瘁以享其成盖尊居乐养者三十余年年八十有二乃卒子四人谨让询谘询历官鸿胪序班中书舍人今爲礼部主事直文渊阁公既卒葬城南三里河下马社之原太孺人以某年月日合葬未葬十日询具衰絰奉状诣予拜且泣曰先考葬无铭今吾母将合葬铭礼也询不敢废且惧潜德卒不白以重不肖之辜敢请太史氏铭予惕然感之乃爲作铭铭曰都城之南原有穴公归百里蜕汝骨山浑水灵閟不泄如木斯植久乃发神其相之若有物公有令妇德与匹遗休在躬保终吉後三十年归此室

明故封翰林院编修文林郎谢公墓志铭

吾友谢君鸣治既迁翰林侍讲念亲老欲归省于家顾爲编修时尝一归近制非满十载者不得告居常欝欝至夜不能寐今年期且及方具疏未上而文林公之讣至矣东阳辱鸣治爲知己非苟涉欣戚者既走吊归爲不宁寝食者数日吏部郎中黄君世显状公行以鸣治子兴毅来徵铭东阳未获拜公每从鸣治得言动状知公长者今已矣是恶敢不铭公读书识理道承家世孝节志图不辱母赵节妇之寡公甫睟旁无伯叔兄弟稍长克自奋立礼扞外侮屹然不爲动节妇惩财召祸尽散赀产家就落公毕力致养厚治丧祭人不见其贫有严媵者感节妇之义後死不贰公礼事终身爲义服且祔祭之曰我子孙世世无忘严氏公自奉数俭虽被封锡禄食仅足益自节缩爲义举从弟世修以宝庆知府致仕家居公与建会缌亭于曾祖孝子墓侧墓祭巳则立子姓读所着宗范其中岁置敦彛会以合族别建祠堂于新第之东置田若干亩以共祀事於是谢氏之孝义隐然动乡邑大夫士闻者咸相与慕悦爲歌咏传於时谢氏世居台州黄岩县南孝子讳温良始迁桃溪桃溪今分隶太平则爲太平人公祖讳雍考讳乾公讳胤字世衍别号见南居士封翰林编修阶文林郎配高氏封孺人有内行子五长铎鸣治字也次某某公生某卒某寿六十八初公考葬洋嶴山公顾其右偏曰死葬我於此鸣治归卜用某月某日窆焉铭曰孝子锡类允惟谢宗历世中微其蕃衍自公公生亦艰孑立靡怙孰畀全之公有贞母公寿且贵五子十孙天谓弗徵视此後昆福有幸致利有苟射令名之下可以观德

怀麓堂集卷四十六







卷四十七

<集部,别集类,明洪武至崇祯,怀麓堂集>

钦定四库全书

怀麓堂集卷四十七

明　李东阳　撰

文稿二十七

志铭

金尚义墓志铭

成化己亥闰十月七日金君尚义卒於辽阳庚子三月其子祺佑道京师翰林侍讲谢君鸣治率诸同年为文寓祭其丧六月祺以丧归至天津复走京师从顺天府经历薛秉义来请铭予比与鸣治悲君之死期各为文以慰君地下鸣治既为传予撮其大者为序及铭君金姓讳忠字尚义处州丽水人乾州知州讳善之曾孙封文林郎监察御史讳叔度之孙云南按察佥事致仕讳恺之子开封府知府致仕尚德之弟少从按察公宦游广东甫就学辄弃去商贩苏松间年二十见其兄举进士复奋就学补云和县学生数年应贡升国子生天顺壬午举郷荐甲申登进士第会修英庙实録奉诏往应天太平宁国徽州诸府采録事蹟还简试御史事於南京丙戌拜贵州道御史未上闻按察公丧归又丧母高宜人哀毁踰礼庚寅服阕上京师即上疏陈三事皆人不敢言者复除南京值星变复具疏将上言愈切开封君作东瓯童子篇遗之乃止廵盗上江抵南康诸府法尚严肃沿江诸司各置纸牌藉兵尅期更相考核俾往来江上无虚日盗不敢肆监南京内帑诸卫仓及象马诸草塲吏卒传相戒曰勿犯金御史摄云南江西山东三道事劾大臣不任者一人三载考绩道得鼻衂至南京移疾不视事因图为去计会台檄遣廵盗苏松诸府君辞不往都御史胡公敦劝之乃行人谓君法大重执不变有为君所按者诬君事上奏遂逮捕君君闻命命以妻子属其友陈御史直夫曰吾不免矣自往就逮入锦衣卫诏狱狱成特命戍辽东三万卫君谈笑就道意慷慨如平时至辽杜门谢客有达官问所欲君谢曰此正某平生所不敢为者居六年闻开封谢事遣祺归省病卒时诸子皆不在侧家人以冠带服君君已不能言但揺首至再易深衣乃一颔而絶年四十有八君娶周氏生祺及佑卒赠孺人孺人卒时君葬诸文林公墓侧且自为圹谓开封及第某曰祖壠不祔惧我兄弟之後将日疏矣俞孺人既返葬之六年君葬焉卜以某月某日君性刚断负才气见义无所让同邑进士吴荣卒贫不能举君合赙治葬又赠所粥田若干亩遗其家贡御史壁道死君具棺歛归其丧南京致赙以行辽有兄弟相仇者君谕弟辟兄及贫急又賙之所着在官有瓮天稿三卷在辽有东瓯童子吟稿三卷广惠集方一卷藏于家初祺方娶十日闻父难亟来赴及君被谪两上疏乞代父戍不得比归自辽自为状述君事甚悉鸣治尝谓予曰尚义有子矣铭曰义以为涂帅气以驰视险若夷勇不自持谓我好名我职在兹我身弗恤而以名为人才实难必先大节壮哉金君其死不灭

明故正议大夫资治尹工部左侍郎王公墓志铭

工部左侍郎王公归老衡阳至南京病甚泊上新河留十日卒于舟中其子恩扶榇归讣闻上遣官谕祭命有司营葬事进士罗监缉熙实奉部檄入告成事恩寓书缉熙请铭公墓东阳乡後进辱公礼遇久矣铭曷敢辞按恩所述事状王氏出吉泰和始祖万庄从父某守邵阳居衡阳长平乡遂为衡阳人曾祖某迁凤山祖某考讳仕复世有隐德公讳诏字伯宣少警敏读书目数行下宣德乙卯领乡荐正统戊戌举进士奉使云南大同乙丑授礼科给事中丙寅充韩府册封副使己巳之变与诸科合章劾将臣失律者及敌薄都城公将官军民壮为扞御计事平上疏请旌死事罚失守及不赴难者时国家多事章奏繁剧动数千百言大要皆扶忠抑佞恤民防敌之务天顺初转兵科给事中给勅命进阶从仕郎赠公考妣如其官未几以内艰去壬午服阕复除礼科奉勅与兵部及监察御史简十二营官军迁右给事中成化乙酉代祀北岳归迁都给事于时岁屡水旱陈弭灾数十事多见采纳天城卫指挥王辅甫弱冠边将遣备寇西邮坐失律当斩公言辅年少不当遣败非其罪并其属皆减死丙戌擢通政使司右参议丁亥奉勅总易州山厰薪炭事兴利去弊具有成绩己丑擢工部右侍郎领职如故给诰命进阶通议大夫赠祖原简及考皆如其官甲午迁左侍郎入佥部事修内沼浚运河修国子监累赐羊酒楮镪惟运河功最剧特遣近臣劳于河上者一于张家湾者再异数也戊戌九载秩满命仍旧职加正二品禄是岁疾寻愈上疏乞归不许己亥城中大水命浚治诸渠道复赐羊酒楮镪疾再作再乞归上若曰卿慎疾自爱勉修乃职其毋去公感恩力疾不敢复言归庚子春方署事忽中风寻少愈遂力申前请事下吏部覆实乃许致仕令有司给驿传陛辞赐内馔及楮镪为道里费时公卿而下祖饯都门外侈为歌诗至溢卷帙观者皆交相叹羡称为盛举盖在途閲一月而卒八月十二日也夀六十有七公温厚简重抱负自许论民情国事亹亹不絶穷居事母必曲致欢适喜周恤居忧时值岁歉发粟数百石婚葬不举必为经画不俾失所友人王布政汝霖卒於官遣其二子为县诸生家教尚肃尝取祖考所着家训三十六条篆诸梓建崇本堂岁时会羣族姓讲读其中尤勤戒饬不使预州县事平生所着牋表奏议古文歌诗若干卷藏于家公居官俭素常俸外不问生业前後四十年田庐服饰无增拓归之日第宅荒落恩奉张淑人舟居岁周僦馆城南以营葬事予闻之缉熙云张有贤行惟恩一子以?补国子生质美而文铭曰古有岳降世岂不神彼龎而奇吾识其人峩冠垂绅在帝之侧为少司空实掌山泽才恢器闳公功亦隆公门巍巍与山为崇维山出云雨我中土卒歛厥施寂寞可赌六十七年公归于山有神不忘公在世间

明故奉政大夫兵部郎中乔君墓志铭

成化辛丑七月十二日兵部郎中乔君卒于京师吾友中书舍人杨君应宁实君子傅着君状君子宗宇特诣予请铭辞复请继以泣竟不得辞按状君乔姓讳凤字廷仪太原乐平人也曾祖讳彬曾祖讳监历汤隂平谷二县簿有惠政俱赠工部右侍郎曾祖妣李祖妣李俱赠淑人考讳毅累官工部右侍郎妣王赠淑人公少頴敏五六岁时侍郎公口授尚书辄成诵终卷稍长落拓有大志从侍郎公使晋藩藩王爱君秀伟欲留为仪宾君白侍郎公曰丈夫当自树图远大安用此富贵为公笑曰吾意也事遂止景泰丙子君举山西乡荐天顺丁丑登进士第时年十九观政兵部庚辰授武选主事勤慎举职成化丙戌迁员外郎未几丁王淑人忧己丑服阕还官壬辰进郎中癸巳丁侍郎公忧丙申服阕改职方职方事加剧凡兵利害边务当可否将材諝任弗任朝省谘议时有禆益庚子奉使广西时边报颇数公重违曹署驰传冒暑雨晨夕倍道不三月而还居一年卒卒之年才四十有三而登科第者二十有四年为郎中者十年官三命不越省吏部尝拟陟尚宝卿不果欲议为藩贰久不决年资寝深诸曹正郎无历君右者竟不及再命以卒君素孝养亲疾视汤药夜不解带丧居哀恸前後扶榇还乐平乐平山谷险隘或躬负輀紖塜虽官治亲率佣隶至相为力庶母高死侍郎公之丧君恸视生母既丧守节白郡县上状诏旌为贞烈之门伯父老事之如父兄鸾早世抚其孤宪宣俾齿宦籍善交际动无物迕径直自信不甚为形迹尤笃故旧欵洽倾倒至忘官势故人无小大贱贵皆乐君为人卒之日皆悼有泣下者予及识侍郎公丰厚和易信为贵人见君翘竦继出知公福泽攸在比於应宁数见宗宇皆谦谨笃问学宇尤頴异年十七举顺天乡荐视君加少又以叹君之泽未艾也君配路氏封宜人子五宗县学生宜以侍郎公恩为国子生宸寀皆幼女一聘金吾右卫指挥使曹玺卜用是年某月某日葬君长夀山侍郎公兆铭曰贰卿之子为命大夫岂不能冶弓而裘箕是图天肖厥才夀则弗如将取之亷而委其有余已焉哉乔君其泽弗渝

明故封承德郎工部主事徐公墓志铭

兵部主事徐君源得承德公讣既为位哭服服如礼将奔丧襄事自着状序世系行实请予铭按状公讳某字公信姓徐氏苏之长洲人也居县东南之瓜泾有田甚良曾祖华二祖贵三考文质世以农隐故人称瓜泾徐氏公生十有五而丧父父丧之四月弟瑄始生公籍有世业奉母陈氏及育幼弟虽弱冠强力如老成人父尝教以六书九数之学久益精数法能目数行下宣德间诏中使通西洋诸域下州郡简艺能士以从公用数为郡守所荐会英庙即阼不果行周文襄公廵抚南畿诹访耆俊至无遗策得公喜甚凡财赋计出纳筹画皆见咨问公感文襄知已亦竭智力为之一时政事隂惠及民者为多文襄欲荐用公不果後继文襄者数公以文襄故不替礼接然竟无荐者公恒教诸子曰吾虽不仕颇自试然用吾粗耳必欲亢宗济时非仕不可乃留宗子渊干家蛊遣源及澄业举子为郡诸生诲廸严甚每庭训知源志向喜曰吾子孙当有为清白吏者源举乙未进士拜工部都水主事分司山东三载考绩进阶承德郎以其官封公改兵部武库凡八年于外公前後数十书皆先官诫後家务未卒之一月犹然公平居孝弟处家室白首无忤言治家勤俭凡田庐婚嫁创制经费必亲籍记名公大夫有嘉政善行亦手録焉及在官尤慎密类为郡县吏楷式者呜呼公布衣为时用尚有德惠君子谓一命士可为物济信夫公生某卒某葬某铭曰身不禄仕材则政谋老获其名匪我自求天监实彰靡功弗酬矧直德者勤思有秋曷以喻公公农者流公有贤嗣出赞国猷泽则弗穷公有余留公德不刋我名在?

乐亭知县蒋原用墓志铭

长洲蒋君原用知乐亭县卒于官其友兵科给事中陈君玉汝为着行状请予铭曰原用平生欲得先生文今死矣非兹铭无以慰地下且原用配徐涉书史文义惟铭是属每泣曰妾独不能如张圆妻乎予尝识原用于玉汝其亡可念念玉汝言辞至再不忍固也按状原用姓蒋氏讳廷贵原用其字其先宋礼部侍郎堂守苏因居长洲曾祖叔昂祖宗韶父惟清皆不仕母赵宋宗室裔也原用七岁失恃继母邹育鞠成之原用数岁能属对为韵语未冠通举子义学易于进士奚君元启游县学有名成化辛卯举南畿乡荐为易魁戊戌举进士观政吏部授永平乐亭知县方视事适岁大歉原用亟上疏乞减赋役什六七民恃以不徙王师征建州道乐平原用承部使檄总山海诸关驿车马刍食事先令集县故僻境部使罕至治率用苟简原用举废治阙勩不爱力每贰佐出纳必亲衡量吏所具案牍必亲校勘越一年凡地里迩远民贫富强弱法令便不便皆可掌稽故赋役狱讼动皆曲当岁所得常廪费不足则继以家槖未常苟取人信其亷郡使至县例有馈赠原用执不与或憾且谤之不为动县治後旧有门吏出入无禁至通馈谢原用塞之会疾作不便者讽以隂阳拘忌不听则傅以他说原用曰故令若某某皆死于是以不塞此门故邪且人孰无疾疾死命也门何预焉卒不听疾再作再间治益力最後大作乃卒壬寅三月二日也原用和厚不忤物外敛圭角理辨内达遇事乃见始为县或谓其起富室宜不习吏事原用乃奋志倍力欲自观其能不幸而死其志亦可哀也原用娶武功伯徐公女为配生女四人某某卒之日徐不能归玉汝以书属知永平府姜君琏治後事舁丧西上徐馆南郭逆旅一月遗腹得男名之曰夀徐颇自慰忽罹火厄仅以子免原用之幼女死焉玉汝恸不置乃馆徐于官邸遣其仆拾余烬治装买舟然後归凡玉汝为原用谋甚悉君子谓原用交得其人原用先世长洲某乡某原今归葬以某月某吉卜也铭曰位不必卿相称则贤夀不必耄期名则传为名进士为贤令尹吁嗟乎蒋君其死不泯

赠翰林院编修文林郎陈公墓志铭

吾友翰林侍讲陈君师召丧其考耕乐公及妣黄孺人若干年时葬未有铭师召既登第拜官归省墓亦不果作盖慎之也今年秋师召痛先德久弗识乃授状属予铭将寓归用诸圹前状故按察佥事杨朝重未第时作朝重公戚党其述事行宜详东阳师召同官厚且久稔闻厥世铭宜予属予亦弗敢辞公姓陈氏讳申字崇澄别?耕乐世居莆田涵江系出宋观察使淬淬与金师战急子仲刚死父难後淬亦死国事时旌其里为忠孝坊今绰楔翼然存焉曾祖讳仁祖讳德考讳光远并有隐行公貌魁硕动履详雅读书晓大义喜谈史传少贫服贾事渔稼为养时曾祖妣及祖考妣久未葬公痛父志至或忘寝食及父丧益痛自奋积俭为赢畜乃并举诸丧皆用礼葬人叹其难奉母林孺人养必备物病左右侍夜假寐榻侧闻謦欬声辄蹶起母丧父值忌日执哀如初与弟戊友爱笃至世所遗田宅悉推予之复为共岁赋俾获自裕每梦及父母晨兴必告弟持抱痛哭以为常有女兄蚤寡教其孤二人皆底成立乡居雍孙无竞声忤色人以贫告戚有施疏有贷贷亦薄息或竟以弃责尝试长里赋赋不给宁为埤纳不忍为掊克四方宾客至日勤馆谷有远适贫不能行者必致厚赆值桥圯涂淖辄率衆力治之皆有成蹟可指数人德之至今不衰孺人黄氏世隣也闲礼度习书教孝养舅姑视外内族党有恩谊俭不服纨绮见败缕遗粒必躬拾之有嘉馔必蓄为客具及公有义举虽重费不恡助之此於公德固大类教子尤严肃不溺私爱恒举近世成败子迭为劝戒故师召竟以醇学笃行重於时君子谓陈氏有世德焉铭曰龎积薄发在物为幸彼迩观者顾为物病盍观陈公久乃弥盛时变俗易趋伪如竞公有世守守朴为正内修外顺以听定命天道弗僭自贻伊庆我铭匪诬已俟其定

明故封承德郎户部主事许公墓志铭

公姓许氏讳亷字清夫四川眉州人家本钜族元李兵乱谱逸莫可考公考讳容号松屋母韩氏梦五色大鸟集于庭生公姿表特异两目炯然松屋曰果英物也三岁时松屋抱过州治憩城下公仰见城扁眉州二字因以手画地宛然成画自是资性朗悟日诵数百言属对响答人摘其奇者以传舅氏韩叔珪尝擕入成都远近聚覩试以诗皆立就稍长通诗书春秋旁涉百氏尤工书法屡试乡选不利有司举贤良辞不就遂弃举子业徜徉山水间着笔山樵隐及渠澜集若干卷蜀人购词输者越郡历邑至屦接户外然公恒自歉视未尝恃以骄人人益多之公少丧母事继母若所自出惠抚弟妹与人交重意气不为崖岸盖非独葩藻士也正统某年以疾卒某月葬州西南飞凤山之原後若干年以子楫贵封承德郎户部主事公配周氏抚宁知县监之女少闲雅喜读书撰孝经小学列女传皆成诵孝事舅姑公疾时尝刲股和药以进及公疾革欲以死白志公觉之执其手曰若俱死奈子女何周泣曰惟命时四子相林梅楫皆幼有讽令业贾为养者周艴然曰非吾夫意也并遣就学後相为崇王府教授霖为国子生梅为固始训导楫举进士拜户部主事周亦以楫贵封太安人太安人就养京师复归眉楫奉使便归省适太安人病卒丁酉五月八日也年七十有六某月某日合葬葬去京师远前後皆未有铭户部君既复官乃持状徵予铭状称公负材不试又蚤世卒时无迩远戚疏皆痛惜不置诸子皆以儒学取官秩户部尤显古称位不称德有後况无位者宜於此取焉是固然哉公生几女一适指挥万亹今阁老公从子也铭曰唐有元宾宋淳夫才而弗夀中道殂韩铭黄诗哀以吁生也无官殁有誉眉山许公华且腴五色杂组双璚琚三十七载如朝晡彼造物者荣而枯安用有才如此乎公有四子皆文儒前虽不足後有余公有遗教非庭趋有贤而慈严父如龙嶆凤山气盘纡锺奇閟秀於此俱我铭兹丘世不渝

明故刑部郎中奚君墓志铭

刑部郎中奚君时亨勘狱瑞州还至杭州得疾卒按察副使李君若虚方提学浙江日视疾具汤药比卒治含歛衾椁甚备航君丧归华亭时君母太安人及妻若子女皆寓京师闻讣痛絶诸寮友皆惊悼相吊寻得若虚书咸相慰曰李君不负时亨吾徒可独负哉於是屠郎中元勲为状周郎中良璧过郎中大濮柳员外拱之诸君属予铭适君女兄之夫孙镛者来奉太安人归自京因寓铭俾刻石内君墓圹予辱君还往且闻诸元勲及冯郎中佩之知君贤为详乃序而铭之君讳昊字时亨姓奚氏世为松江华亭人质貌頴异九岁就外傅囊白金为学资有妇人道哭问之曰家贫鬻丝得百钱而遗之舅姑老无用为饘粥具君即以所持金予之归白承德公公曰儿能如是吾无忧矣君弱冠从承德公于合公疾君刺血吁天求以身代又重伤太安人心匿不使闻公卒君奉母扶榇归庐墓终丧籍府学为弟子员举成化戊子乡荐连擢己丑进士第循例归省壬辰拜刑部主事明敏精吏法片言擿伏人服其能迁员外郎勘贵州狱归奏称旨进郎中庚子伏乞归省太安人遂就养焉居数月会瑞狱作事尤剧君受命往日奔走劳瘁成疾以卒壬寅三月望日也年三十六娶潘氏封安人子一曰伸女四皆在室君和厚易直重恩义幼学时母析赀予之君悉让兄冕俸所得金帛必分族属为员外时同年董知县失官道遇寇贫甚君为馆谷给绨纩厚赆之还使经景州有故寮刘判官死五年不举君葬之且恤其家平居恭孙见乡先辈无穷达皆不敢慢处寮寀终日不色忤故人多爱乐之尤嗜问学寒暑不时辍喜临晋唐书为诗文往往有奇思与客赋咏值意得恒夜分不寝有干柬稿若干卷藏于家君墓在某山葬用是岁某月某日从吉卜也铭曰利劒硎发其声有划儵归大津光彩灭没孰尔淬之孰尔閟之鬼神有灵百世其卫之

一朴居士蔡公墓志铭

进士蔡君清得告归晋江念其大父居士公未葬葬且迫介乔进士字请予铭自述祖业甚悉曰清不敢诬吾祖也清有文学名观其辞核而理乃据以铭公姓蔡氏讳润字懋德以字行号一朴居士先世谱逸不可考元有讳谦者於公为高祖居泉之惠安祖讳惠至正间避乱泉城壻于晋江朱氏始为晋江人考讳辉国朝永乐间举贡士母林氏公少失怙家贫甚门户几落公奋自树拔与其配林氏备尝艰苦铢累寸积积稍裕及母弃养诸弟妹皆壮长力为婚嫁弟懋敬病且死举财物契劵及其遗孤属公公治後事抚其孤长则悉举故所属者归之尝曰吾不能显吾亲期不辱吾不能庇覆吾兄弟亦尽吾力而已矣年五十外内事悉付二子惟课孙读书督僮仆治树蓻暇则匡坐一室非大宾客及乡饮礼请未尝出户阈虽居闤闠间有不知其公者公重先祀昧爽谒祠堂已乃出治事夕复谒始就寝祭必备物或病弗克与则饬子弟惟谨身以勤教孙清出就傅旦必问曰清入塾未未则戒之曰汝贫家子不可作富贵相见其字画不楷则曰是亦学也奈何不敬凡器物或损坏未尝介意独於书甚爱护每戒子孙曰吾於此虽不甚解然圣贤所着要不可蔑视且吾先世遗物惟此耳汝辈慎守之见子孙为服为新制辄蹙然曰何得效俗儿女子态也公性谨饬不喜博奕戏剧事质不外饰尝曰吾无他技能惟一朴耳其所自号以此公既不试志业无所见故其言传为多郡县吏虽不时见然知公贤恒曰使吾民皆蔡某官府无事矣按察佥事林吾克贤恒下郡县询行义命泉州知府沈海书公名榜于旌善亭云公卒于成化某年某岁葬浔美山夀七十六配林为山阳教谕广之女子三长观慧清父也次某某孙四曾孙一存畏铭曰善不必大惟实则有节不必奇庸乃可久曲士诡行啬夫利口劳身狥名为禄之诱若罝斯猎若弋斯取旋弃所执若视刍狗嗟今之人固也谁咎朴哉蔡公有顺无揉外无显名内省奚疚公心则宁公死不朽

怀麓堂集卷四十七







卷四十八

钦定四库全书

怀麓堂集卷四十八

明　李东阳　撰

文稿二十八

志铭

明故征西将军镇守宁夏都督佥事周公墓志铭

公讳玺字廷玉姓周氏其先本永平迁安人伯祖亨洪武初内附授燕山护卫指挥使赐田宅因家东安祖斌永乐间以靖难功当擢都督让于兄彧考讳英宣德间坐累谪戍开平卫累功擢都指挥同知寄禄府军前卫成化丙戌以老谢事公代为指挥使辛卯征北边以功擢署都指挥佥事用荐领十二营号令寻统五军右掖戊戌勅充右参将分守阳和庚子与威宁海功进都督挥同知调大同副总兵辛丑以黑山墩功进都指挥使壬寅以黑石崖功署都督佥事癸卯北边伊斯玛音大举入寇分兵三千守怀仁贼逼夏米庄中军失利公还兵内援夜忽值贼营时贼乘胜势甚鋭公大呼属将士曰今日之事有进无退退则无遗类矣衆争奋无不一当百鋭弩齐发呼声震天地贼少却良久复突入短兵接公臂中流矢令左右拔其簇督战益急与其子鹏及死士数辈斩获十余级会游击将军刘宁兵至合为一营中军溃卒多来归兵势乃振贼既退失律者皆得罪録公功进都督佥事甲辰改充总兵官镇代州兼督鴈门三关弘治戊申移镇陕西庚戌命充总兵官佩征西将军印镇宁夏甫一岁议修边备为远久计偶得疾召诸子曰吾生获佩印分阃分已足无所复望独未尝大破北边为朝廷报抱恨死矣气就絶忽大呼曰好杀好杀遂瞑是为辛亥七月十五日年止四十有二生子四长凤蚤卒次鹏以从征功累官锦衣卫指挥佥事次鸿次鹄公醇雅有礼度中亦负气涖事斩斩尤精骑射知兵习战近时论边将者必指屈焉奉二亲谨甚迎养大同比丧遣诸子还葬都城东今所袝墓是也其名曰魏村社之原予雅闻公贤公之卒锦衣卫指挥同知刘公彦芳持状为徵铭予又闻凤卒时其妻都督王君宾之女号泣不食死诏旌所居曰贞烈之门公之风又于是乎在铭曰汉出云中动以万骑公兵三千力折胡势宋睨西夏屹为外虞公提全军坐镇强胡惟公才贤适际斯盛以守则固以战则胜惟天子圣俾我兵是竞惟古将才必链乃成公在三陲久益有声天弗假年畴不兴戚曰此岂易得而夺之亟有岿东原公归其间公灵在边为河为山伟哉公名虽死其勿谖

朝邑县学训导致仕张公墓志铭

成化乙巳夏六月二十二日朝邑县学训导致仕张公卒于泽州自甲辰之秋山西大饥人相食饿莩蔽野历冬及春厉气交作死者复相继时公年已七十有二其卒也亦以厉云呜呼伤哉公讳翔字腾远世为泽人考讳某母宋氏公生而聪慧果毅工书善记诵入州学为弟子员问学勤厉虽大寒暑必正衿披诵未尝色惰事亲志养产不踰中人而奉养必备亲疾必忧形于色奉三兄谨甚不命之坐则侍立终日家中析公所取田庐未尝有所择兄泰夫妇继卒以遗孤属公公抚若已出为娶妇至长子孙不使异产父丧尝市木为棺而逋其直偶行雪中蹑得一物视之乃白金一锭求其主不得遂酬木直乡人异之曰此孝徵也凡丧具服制皆用考亭礼以至于冠昏交际皆然公以诗举于乡屡不利以例贡礼部始授学职至朝邑叹其学政久弛身先训率必敦本实次及文艺亦严立程格终始不变於是科第踵接九载有成绩当陟以老乞归家居惟课子孙读书史申明孝弟间以训乡後进劝善戒恶其言悃愊恳到闻者悦服皆称为乡先生焉公尝慕薛文清公之学遣子泽就学河津举进士知武安县实就养教以官事泽以亷能着政誉徵入为河南道监察御史盖父师之教为多公子三长泽次汉次某初张氏墓在河西金冈岭今卜迁于州城郝家庄之原以是年某月某日葬御史君奔丧将归介其邻武学生徐君镛来购铭予闻御史贤按所自着状得公行且悼其值时厉以死虽夀宜伤也盖於是深有感焉乃作公铭铭曰生也逢时夀考且康老不逢年卒以疢终古有养老于乡于庠国典具存而公则亡吁嗟乎张公

焦生邦重墓志铭

焦生瑾字邦重侍讲学士守静先生孟阳子也卒于京师先生哭之恸至忘食寝予先生同年友义均兄弟闻生死悼叹不能置与诸同年为文吊之及归葬泌阳先生自书其性行岁月授予属铭予尚忍辞哉生始名恩荣盖先生举进士为翰林庶吉士生生京师报至家时有司方建绰楔榜曰恩荣先生之父封编修公遂以名既长乃更今名生四岁丧其母吕孺人先生以编修归省实擕生以从既还朝公及祖母某孺人留不遣七岁病癖药之愈公令羣儿嬉聚以悦生生每凝坐不一视公异之稍长授以诗书不数过辄成诵公曰此可教也遣其兄琦擕致京师就外傅沉默自持虽师友问答不过数语先生疑以为钝及考所业则未尝不通平居言若不能出口及诵书史见古人事行试令辨曲直贤不肖时当人意为举子义辄合渠度书字亦清劲同学者皆自谓不及不妄取予不滥与人接尝谓其弟黄中曰吾见同游有狡诈者彼自谓得计诈岂能欺人徒召憎耳汝资性过我但恐为此辈所移易汝其戒之尝侍先生获观程明道秋日诗邵康节大易吟退书之几格反覆讽诵若有所得也生嗜学欲速就积劳成疾见其父忧形于色辄强顔慰之曰儿病行愈大人幸尽心职务勿以儿为念踰年益惫先生谓曰儿脱不讳俟汝兄弟有二子者为汝继不殄汝後生但饮泣其继母郭及兄瑞问之皆不答私谓其姑曰我无他嘱但劝我父勿哭我也成化乙巳六月二日卒年二十有一聘胡氏县学生继之女待年久之竟未及娶以死予同年家子弟若侍讲东泷彭先生子彬方石谢先生子兴仁今南京太常少卿愧斋先生子罕皆敏而早卒予连丧二弟山川恸而成疚故于生感之尤深呜呼吾又忍铭哉铭曰呜呼焦生胡质斯弱而志斯强踊跃振迅倔起而莫之撄也稼未获而稿树未实而倾天实摧之岂人弗能吾为汝铭以释汝灵以慰汝父兄呜呼焦生

明故文林郎河南道监察御史李君士常墓志铭

成化乙巳春三月士常以御史廵河南东阳与倪学士舜咨诸公出饯城西僧舍士常意眷眷不忍别冬十月闻廵抚都御史报则士常已不起矣东阳与舜咨惊愕相吊既又与婣友潘时周会哭以书讣其兄士仪士仪悲恸欲絶遣弟缮及从子穆迎丧遣子稷来告哀徵铭东阳得书哭失声及丧归道京师寓诸郊数日东阳与诸友往哭奠之乃为铭畀穆归俾葬焉呜呼吾忍铭士常哉士常姓李氏讳经别号力斋其先凤阳临淮人也曾祖讳济元季以乡兵归国累功授广信卫正千户祖讳庸陕西都指挥佥事考讳徵万全都指挥佥事始居万全兄士章署都指挥佥事世有勲望士常幼端重如老成人为都司学生刻志问学夜或睡辄以手自批其额頬舜咨父尚书公谪戍万全士常寔受学有名诸生间叶文庄公为廵抚赏爱特厚荐于我外舅蒙泉岳公为壻公时知兴化府得叶书曰与中不吾负亟报许之士常游蒙泉门久学益进御史林贵实阎子与督学政咸见器许甲午举乡贡戊戌登进士第奉诏入翰林为庶吉士辛丑拜河南道御史奉勅廵山海诸关二年政令明肃归掌道事核京官称负尤严慎不苟及廵河南令有司毋贷市物而稽其直闻者皆相戒莫敢肆时岁大凶上疏言怀庆诸府民父食子兄食弟骨肉亲党相噬死徙十六七虽蒙赦宥宜大肆蠲恤庶他变可弥又与廵抚会议诸赈恤事未及报益忧懑簿讼填委不遑寝食冒暑至洛阳疾作复有公事当诣汴犹閲案过夜分乃行至则益甚语已不可辨犹隐隐言捄荒事九月二十一日卒属纩时廵抚及布政按察诸公皆临视知开封府张九云治含敛棺椁官给驿传复遣使护送以归十二月二十九日葬泡沙原祖茔之右士常天性孝友又习世训居丧蔬食三年兄弟雍穆昼聚处堂上暮乃归寝兄出未返过期不敢饭闺壼和敬迭为宾礼叔母甯寡而守节终身母事兄士章子指挥同知稽及穆及兄纯子程秀皆早孤视若己出或亲为讲授缮庶弟也遗腹于外及长谋归之为娶妇焉士常赴义如渇勇不计力人有善推诚向慕意气所属历历出肝肺守官清俭家指既衆俸不给或称贷为旦夕计及遇文人墨客竟日延欵与相倡和所得诗赋至累箧笥犹酷好不厌自出翰林为御史虽极通要而非其好竟忧劳以死呜呼悲哉士常娶于岳贤而早卒封孺人继娶王为即墨知县时佐之从女封孺人生三子秩和稢皆幼士常善楷书恒曰吾兄书法过我谓士仪士仪乃自书此铭曰以慰吾弟东阳为篆盖亦士常意云铭曰官高任艰君子之忧曰贵曰富匪我攸谋彼籍势者为身为家官而已矣遑恤其他君居御史不乐其华我职弗遑而暇为夸孝亷俭勤君行则有敛焉弗张君子之守廸而获咎岂理之常人则何尤悠悠彼苍我铭士常百世不忘

封宜人乔母路氏墓志铭

兵部郎中乔君廷仪既葬乐平长夀山越七年成化丁未七月六日君配宜人路氏卒于京师故第子宗宇辈扶柩归卜明年正月某日启竁而祔以予尝着君铭知族系家范颇悉请志祔事及宜人懿行庶有所互见者呜呼先君之殡也宗昆弟慰我相我意勤甚今日之事予恶得无情哉乃强援笔为志及铭路与乔同出乐平族故望宜人营膳所丞仲室女在襁褓间为怨家所毒几死母孙祷于神而苏因异之少精女事通孝经列女传诸大义未笄有县令主其家从者亡金五十两惧欲自引决宜人偶得诸后圃白其母还之郎中君从厥考工部侍郎公试京师营缮重其秀且文遂受聘焉既归晨夕馈食汤药暨诸时祭皆精洗有度事姑王淑人及庶姑高烈妇?曲承顺善成其懽郎中君肄举子身以勤相夜夜鼓始休漏未尽必夙兴以待比举进士官兵部封安人又进封宜人虽寝贵服用皆故物从子宪宣失怙恃抚之有恩宗宇幼手教字画稍长遣就业每严诲戒及宇举进士授礼部主事戒加切每朝有吉礼宇典仪制例得赐币宜人必敛容曰此君赐也宜人何修以报宇将造朝必起坐询早莫出乃就寝故宗宇皆有名士大夫间自侍郎公以下三丧宜人皆归治葬已复就养益综家务虽无赢赀食指数百皆受给处侧室陈甯三十年畧不为形迹至同食饮视庶子宜宸容未始有异侍郎公当?国子生宗以长以让宜宜人喜曰儿能尔固善尤乐施予族姑子张戎贫不能娶给以金帛永清冯德成者有急质女求贷贷之金并其女归之从子仆刘温废疾被出宜人悯其穷为之娶而遣之闻有笼乌于市者粥而纵之以为常其多至数千焉平居温厚容忍简言笑婢仆辈未尝见喜愠色戚党女妇凡一接无不意满卒之日多感慕泣下曰今安复有如乔宜人者邪铭曰有夫克肖妇佐之孝有子如夫维母之抚从人者艰实恃以久为所从助乃谓能妇亦谓能母生从厥居死从厥封我铭郎中继铭宜人以备始终

封宜人朱母黄氏墓志铭

予少与崑山朱仪中交甚厚获拜其父奉直公及母黄宜人宜人之丧仪中将觐自太原未行得讣至京师乃自述事状请予铭曰以此累吾友也是宜铭宜人之先苏之长洲人处士仲光之女朱在隣邑族相望又俱籍京卫故宜人归于公宜人事舅姑甚谨凡侍疾居丧如居官省时家寝饶食指益衆相公蛊干虽澣衣敝物不忍弃睦处姊姒均视羣从翕无间言下逮臧获小有过务掩覆之皆饮德焉仪中始自黉塾归宜人必诘所业视勤惰为忧喜比举进士官兵部教使清白奉职以承父训日勤勤不置以主事贵封安人以员外郎进封宜人仪中为郎中坐累谪常德同知改知德庆又内徙同知太原道京师乃请就养宜人不肯行又閲岁而卒距仪中至仅两月耳仪中痛身在远贻其母之思以没且弗及含敛曰吾乃以此累吾父也复念其兄缙在苏尚未归又数月乃葬盖宜人卒以某年葬以某日其地在城南十里河之原旧以族葬地且陿乃辟其旁迁圹其中而右虚焉礼也铭曰有子翘矣爱亦劳矣养弗酬矣嗟无繇矣训则勿违行则勿隳维子斯才以成母仪维宜人之宜兮

华编修伯瞻墓志铭

呜呼伯瞻乃止是耶伯瞻质伟气充才勃勃不可遏其志所期甚远且大举进士财三年官一命年二十有四而止悲夫初伯瞻从其父廷佐君居京师时未冠学于杨邃庵应宁与太原乔宇希大并价予见伯瞻书势已逼人私喜吾湖南後来之杰盖其在此及伯瞻举乡试第一连得进士入翰林为庶吉士汪寅轩傅体斋二公奉诏授业大见甄赏每阁试与稿城石珤邦彦相甲乙授官为编修予又喜曰此天所以玉其成也予与廷佐君同乡又邃庵知己友故伯瞻视我厚至是又同署日益密每有作未始不出见见辄加进一二载间遂脱举子习得古人蹊径词简意达粲然成章予尝以闻诸刘文安公者告之谓为文必先博而後约收敛太早则其地无所容伯瞻以为然然执不变意者天将速其成故使至是哉使天果有意焉则斯人者胡不姑涵育长养俾大有所就之为愈也予益以慨人之才不易得且不易成也悲夫今年春廷佐君以常州知府入觐归伯瞻已病秋益剧卧不见客予数往乃强见之恠其神苶然比得告犹函一卷具书致予曰峦且别愿得手书数通以归书未成而讣报予既往哭之念无以慰其志者乃据邦彦所着状为铭属希大书而刻之又自书于卷中以畀其家藏焉偿旧诺也伯瞻姓华氏峦其名世居蕲州以州学生举生成化某年卒弘治某年葬于州之某原娶王氏子女各一人皆幼铭曰吾党得之吾曹得之而遽失之吁天谁诘之

奉议大夫刑部郎中何君墓志铭

君姓何氏讳说字商臣世为彬州人祖讳义坚合州同知赠户部主事父廷彦云贵提学按察司佥事君少从按察公游学京师赴湖广试御史樊君英奇之比卷拆且尽得其名谓衆曰此不可使小就宁勿取後数年成化庚子果得解元连擢辛丑进士第久之授刑部主事侍郎建昌何公尝监试湖广雅器君见所属狱案曰吾谓子文士耳乃能是也尝勘狱顺义有两豪争地事涉中贵人剖析无所避迁员外郎时何公为尚书令总诸司奏牍校閲精敏山西有乱民御史以谋反奏狱且具君閲卷曰反罪当孥此不过假佛惑衆虽潜表通胡不果至乃谋叛叛止死耳竟用其议活数十百人及迁郎中阶奉议大夫尝奉勅録囚南畿凡録六千人上谳三千余疏多所平反扬州有毒药杀人狱君析其疑数端果逻人有隙者所构奏释之广德有饥民贷谷不得而羣夺之者连四百余人皆坐死君矜其情许自首使偿谷且杖遣之皆泣拜而去欢动州境还朝名愈彰莆田彭公为尚书益重之旁摄他司事钜细无弗集者弘治癸丑刑部灾君坐本司下都察院狱诏降一等补外君在狱已沾疾得命出一日未调而卒惟其子进士孟春在侧大夫士闻者皆悼君贤弗克夀且奇孟春才哀其摧毁骨立又贫甚贷而将事右谕德刘君道亨为着君状孟春予礼部主举以君沽命且受学焉哭告予曰微先生孰可属吾父者呜呼予安用为君慰哉君父按察公举己丑进士累阶奉政大夫致仕以恩加修正庶尹子二其次孟旦女一君年四十有三卒于某日卜用是年某月日葬某山之原君清谨重厚不讦人过遇事有力母丧庐墓有芝生于旁人以为孝感云铭曰惟湖南地三世进士自何氏始亦云奇事家用易学受父授子科必丑岁岁必周纪君举在辛先已後癸君独中厄如泽斯沛孰停其原孰导其委天实为之请究终始明故两淮都转运盐使司知事周君墓志铭

君姓周氏讳澄字原洁其先自道州徙巴陵塘源居数世曾祖讳国才祖讳桂芳考讳思恭妣傅氏生四子君其长生有奇质受书乡塾兼通法律有用世志未遂也湖广布政使司尝缺知印知印者主印记出入役虽勤不与诸从事伍君以名为府县所荐黾勉就役而非其好有为布政者雅器许之或诹以政务亦稍稍自见授广州府仓大使当藩臬交会出纳繁夥勤会计慎勾稽宿奸敛手不得肆则相扇为浮词构以罪按察分司不能直君具疏愬诸朝下御史按察奸状事乃白秩满丁内艰服阕迁浙江上虞县主簿地冲要多赋讼君以习律故皆剖析得理部使有大狱久不决则以委之尝摄余姚县事余姚故接境民闻君至辄相率共赋役不督而办参政何宜檄领京储兑运事旧时悍卒多怙力侮民民代补耗亏为所困君悉意规画益严为约军民皆称便何尝与论水利至夜分不寐叹曰能官也浙东海溢上虞尤甚工部侍郎李公顒筑堤海上君承檄受任与有劳効九载将去父老合词请留于御史及布政按察例以未报政不许比上吏部考入优格复丁外艰服阕擢两淮都转运盐使司知事署泰州及淮安二府分司兼掣淮安盐货尝摄篆事事皆集诸场户白于都御史张公瓒再被奬谕声益振然亦坐劬瘁得疾成化癸卯八月翔卒于官年五十有九有司用例具舟归其丧乙巳某月某日葬珠冠山先茔之次娶某氏子四长质次贵次贤次宾君葬未有铭贵在京师闻母丧将归地陕不合葬啚别为铭内君墓乃奉柳贡士大纶所着状介李贡士永敷以请于予呜呼今之人或负才挟智位小不称志已不屑致力或踬重泥远名浮而实丧虽贵且显亦奚以为哉君历三职二十年官不过八品矻矻穷日夜竟以勤死计其所克济亦已多矣是可録为有职者劝铭曰匪甲科是涂而辟于蕃弗正寝是终而死于官然则生距非荣而死宁弗安後五年而得吾铭庶以为永观乎

怀麓堂集卷四十八







卷四十九

钦定四库全书

怀麓堂集卷四十九

明　李东阳　撰

文稿二十九

志铭

退庵处士赵公墓志铭

予旧居西涯与退庵赵翁同里先公年与相若时岁相还往既迁城西时时念之翁以其子永学於予先公实见命焉先公之丧翁每为助及经理诸葬事不厌纎悉且为相吉壤迩厥先墓曰庶几他日相从於地下也予用是念之不忘呜呼孰谓翁亦弃我去耶翁本临淮武家祖仲良以伯父胜贵赠明威将军长陵卫指挥同知考讳云从兄於官遂为京师人翁失怙与兄某承奉母贺氏以居甫弱冠辄共任家政远涉湖海为陶倚术既负艺识侪类归服家日裕视兄为多兄卒礼事寡嫂婚从子三人一人为僧别构庵居之独念得嗣晚义给贫困折券弃责将为後地踰年而永生又数年後得子?翁曰永也敏可使就学俾事举子业将用儒显盖於此有遗望焉病且革强执予手意有所属也将属纩其家问之曰得无念永乎乃泫然陨涕而絶方予之未至也以所名子通沾贾事颐指手授克获其力人亦以见公之能云翁初娶吴氏生女四人适某某继娶胡氏生永?及二女适某某翁生某卒某夀七十六墓在都城西北傅家庄之原旧以族葬吴窆其右方至是永?启竁内公柩祔以吴而半虚焉既得卜於某日永号泣请曰非先生铭孰以慰吾父者乃为叙及铭铭曰吾父之葬实邻翁墟吾神不孤翁与为徒翁生我娱翁死我吁我情所於铭其舍诸曷其访翁墓祀之余

喻孝妇墓志铭

有服衰杖桐乞为其母氏铭者介指挥张文仲以请予辞曰女德类弗着勉为之非吾意也张曰兹有孝行其诸异乎世之为妇者敢因以请问其姓名则吾友司务喻以正之兄以善之子心固已许之诵其状为训导仇东之所着盖喻氏一孝妇也因叹曰嗟乎近乃有斯人哉世之称为子者尚不克自致於亲况妇姑哉诚有是虽不吾请吾固将传之按孝妇姓王氏讳真其先出浙之仁和永乐间徙实京师为顺天大兴人考讳贵母陈氏喻本南昌望族以尺籍隶京以善其少也方择配孝妇归焉事姑韩谨甚韩尝病亟药弗效孝妇计无所出瞿然曰尝闻老医言人肉疗奇疾非此不可即潜入帏中剪左股肉为糜以进韩食已爽然而苏曰吾已分死不救何醒之亟也孝妇匿不言韩察其有痛状询家人得之泣曰新妇乃至此乎天道亦甚迩愿新妇他日得妇如新妇也邻党叹息或为泣下以善以内行不自暴有司者莫能旌之然人多称为喻孝妇云孝妇年六十三卒某日葬大兴东郊下马社先茔之次子一曰春尝捐赀给边授阶七品孙一初孝妇之嫁也喻业中落以善始起废成裕孝妇称内政实与有力及富不妄费一钱惟享祀必洗腆抚臧获务俾暖饱无怨言此其余事云铭曰昔有崔妇登堂乳姑姑视吾妇汝报不孤喻妇实难彼崔弗如彼以其力我以吾躯惟天弗诬有子克家有状足徵我铭匪夸

明故封大中大夫陕西布政司左参政梁公墓志铭

崞为县在代州边地多武尚鲜有以儒显者自直轩梁公以子景贵封徵仕郎兵科给事中再封大中大夫陕西右参政其配某累封至淑人及见其子为都御史乡有识者皆感奋曰贤哉梁公乃以子致贵如此皆遣子弟就儒业多至若千人比公卒无大小疏戚皆会吊齎咨涕泪以为公实启我今不可作矣时都宪公方承勅廵抚湖广归奏於朝计襄事期迫不克久滞都邑预嘱其甥丁户部绅请予铭刻石公讳资字叔敬直轩其别号也曾祖某祖某考某皆寓儒於农公通六艺能为五七言近体诗每见前贤格言善行必兴慨慕恒叹後进士曰读书不求实践犹不读也性质直无他嗜口不谈势利尤不信释老丧家有问礼者辄云佛老法语人过及改悔则又为奬振之故虽被斥责亦不为憾且赖以自直达官贵人多折位势为礼貌若都御史李公祝秦公綋每询兵农政务语必移日而一不及私二公退曰梁先生吾之石洪温造也不能言口授以诗辄成诵知非凡子俾举进士竟以是成其在兵科为给事中戒以清慎始貤锡命为参政益举职左都御史余公子俊而下阶旌之吏部下御史覆实命始再锡副都御史虽要显秩不过三品锡不改命然乡之人皆以都宪礼尊之无异词公益逊避若未始有者盖终其身不变也尤嗜义婣戚婚葬视力为给旁及邻里多饮惠沐泽焉夀八十有三忽疾革召子孙具汤沐澡衣曰吾今日稍倦殆将归矣问以後事不答越明日乃逝是为某年月日配史氏贤而同封累号曰淑人先公卒子二长琮义官璟其次也孙五枋楫及某某曾孙七淑人葬某原公卒之年某月某日启竁而窆以淑人祔呜呼古者文质并用乃称君子世降俗薄识者病之梁公以经学显实由父教都宪尹敦雅不浮慎守恒执不为势位所移易其於家训盖有徵焉公其贤哉生有誉望没有铭志以贻後人非侈也铭曰梁望西徼显於封君维君有封维子有勤我遡求之由枝逮根越三世以降种德以芸久乃有获自贻厥身屹屹西亭位隆望尊彼稗与莠曾何足与伦我最其德以刻铭之

明故镇国将军都指挥同知王公墓志铭

王氏出凤阳颍上为世族元山东行省右丞荣入国朝内附洪武初授神莱卫百户迁密云中卫副千户子礼嗣从大宗靖难迁指挥佥事子宣嗣实生公讳荣字士华五岁而孤正统改元嗣指挥佥事署卫政分领边伍名渐着天顺壬午用荐承勅镇密云古北口诸路公申号令利械器阅实兵旅分前後次日严备守宪庙即阼赐白彩币敌入寇公出龙王谷追三百里俘男妇八人斩首九级捷闻擢署都指挥佥事所统官军士赐官赏有差成化癸巳敌甫入公出大水谷追四百里斩首五级遂拜受都指挥佥事甲午复追敌古北口三百余里斩首十七级归所掠牛羊以百类迁都指挥同知躬閲要害置窖窝弓钉盘诸器贼近辄受窘以去其所镇地西东五百里长城万余丈皆垒石为之水至辄败修筑无宁岁公炼为石灰填土为甃重治之城因不圯复以地广难备请移阙东北姜毛谷诸隘地增城堡远斥堠前後至二十五年境内宁谧朝议伟之会有嫉公者媒孽其短遂谢事居五年卒弘治某年月日也夀六十葬城东五里原先墓予闻边将与大将异才而所处亦异宜公所负抱无愧所谓边将者用不竞施而满见沮厄岂不惜哉公娶夫人孟氏继夫人朱氏子五人某某孙三人某光禄典簿李君廷器为勲请铭自为着行状并道其终始之概如此铭曰关城翳翳为国东严屹屹王公手扼其隘寇至辄退我击其背彼既失势莫我敢肆孰能挫公敌不在外公不自媿曰我宁退官我自取亦复我弃孰谓公弃公泽在世

杨君丁宜人合葬墓志铭

吏部右侍郎杨君文懿之配宜人丁氏扶公丧归鄞朝廷方遣官治葬宜人亦卒其子按察副使茂元任湖广合葬於堂洞山之原公行既有铭而宜人事未及载茂元乃具书请於公弟翰林侍讲帷立速不置予以公故不敢辞宜人公同县人也父讳瑄正统间举乡荐未仕而卒时宜人甫四岁从母楼育於县南王氏王氏翁讳宗遂颇读书尚义气见宜人夙端慤不苟赀笑口授孝经小学慎为择对公以诸生赴试间过翁翁与语惊曰此名世才也遂以宜人归之宜人出富家而杨氏世素儒食指数百藜菽苦弗继宜人脱簪珥躬织作以佐养且给公游学费虽涉疲悴了无怼色人以为难景泰庚午公发解浙江明年举进士以翰林庶吉士丁父忧连遭大父母丧宜人承公意治後事甚备事姑张夫人寒暑不易节见称孝妇既阕服从公於官天顺壬午以编修贵封孺人迎张张弗至每制新衣及致珍味封袭以归成也戊子从公归觐日具冠帔自堂下上食及治葬如丧舅时己亥以侍讲学士贵拜宜人命及公迁少詹事始得通籍中禁预两宫朝贺屡荷锡赉公为吏部二子及诸弟皆举进士布列京署家极显宜人犹勤内政躬课诸妇习女事每客至庭户辄闻织纺声家人劝少休则曰我固乐此且以为子孙法耳盖至於老不变耳弘治某年月抵家以积忧成疾某日卒夀六十有四少公一岁三子茂元其长乙未进士累今官次茂贞早世次茂仁丁未进士刑部主事皆有文孙七女孙三某月日合葬焉呜呼文懿公以家学名天下其子姓羣从蒙养童习皆是物也及其渐积涵洽以底於大成岂独庭训固亦有内则哉是宜铭宜人之德以为公祔铭曰羃羃深闺左书右诗为女中师严严庙宇朝鉶暮吕为大夫宗妇少而劬劬老而於於我俭我勤孰我或渝以迪以遗皆夫君之余其余伊何台尔鼎尔我力弗既庶其在此虽复有此惟夫君是似夫君是似我死其无媿

封孺人张母姚氏墓志铭

都察院右副都御史张公敷华以湖广布政使拜廵抚山西之命归安福省母姚孺人至黄州得讣亟奔治葬事事且集以例告守制於朝会广东参政伍公孟贤在京师因请着事以属东阳为铭以掩诸幽时其先御史公讳洪死国难以遗衣冠葬於官山原已四十有三年至是合葬礼也初张氏世居安福之梅溪为着姓而姚氏亦望於杉溪两溪同里二氏之为婣娅不絶孺人父讳某氏母某生而敏慎礼辨内外虽属姻戚罕有一见其面者涉书史能解列女传恪奉妇职姑疾踰年躬进汤药葬祭无违度御史公既取进士有官守劾奸纠慝不复顾家孺人独任内政不贻外虑公按蜀有患其摧剥者挟贿入京师为中伤计而官邸清肃无所投隙竟厄不行正统己巳公扈从至土木不克归孺人日夜号恸声彻衢巷後朝廷进録死事貤恩封孺人左右进命服服以拜赐已而泣曰未亡人以遗孙故不能死诚不忍服是遂终身不复服擕孤南归日勤苦为业遣就外傅尝指公所诵书谕之曰此汝家世业汝父以汝辈遗我汝弗子我即弗能母他日何用见汝父於地下後敷华以公廕为国子生继举进士累官布政使历浙江湖广孺人皆就养於官意甚乐然虽贵夀时亲女事婢仆效职僚属家亦有化者焉居湖三年忽思归归数月病革前数日谓诸孙曰汝父已得都御史行省我矣盖其神爽不乱如此呜呼古恒以忠臣烈女相配谓委贽与致命之义同也御史公不辱於国而孺人不玷其身以成其家亦庶几此妇不媿此臣也其固有所视傚然哉孺人夀八十生某卒某葬某子三某某女二适某某孙四某某因为铭曰夫死国难妇死夫妇虽後死死不孤孤者既壮荣弗枯先咷後笑非我图图用不辱为道余报归地下同欢娱夫乎不愧汝与吾朔魂楚地归来乎彼鬟弗终隳厥初朝拥荆髽暮罗襦生如繁葩死泥涂谁复此景收桑榆我徽懿行厥子於铭哉铭哉卒不诬

外姑宋夫人墓志铭

呜呼悲夫我外姑宋夫人之丧外舅蒙翁岳翁无一息之胤其伯氏处士公亦已夀终从子许又客於外病且革家具萧然无以供後事者自脱簪制棺为月制制甫毕而纩属决於是伯陆氏为治丧从子均垣墉从孙子户林及标格楫梁桂集相与奔走扶柩归漷县相於公墓东阳谨着铭刻石以内诸幽呜呼我蒙翁之盛德大节所以遗其家者乃至此哉夫人陕之咸宁人世有显者夫人生而庄肃知书能琴精女事厥考前知州翁择婿得翁曰此天下士也遂归之舅氏府君指挥公家甚盛姑刘夫人性严奉养惟谨正统末翁进士及第历翰林编修修撰受知英宗以天顺初元入内阁言曹石二家必反因得祸戍肃州夫人实从居五年宥还京师宪宗即祚翁被召复为修撰出知兴化府夫人留京师翁既致政当成化壬辰卒後二十年夫人夀七十有二乃卒盖公素笃孝友夫人志协力相不遗其忧翁竭节尽职不复顾私夫人贵不外溢处难不内怼翁重义博爱恤人之孤拯人之急曰汲汲不暇夫人惟所命犹恐弗给若恒事常职未尝畧有德色及孀居处独拮据掇葺矻矻终其身而门阀屹立声望不坠居常谈翁所履历及闺闼间语皆慷慨激烈得其义荣非负丈夫器识者殆不及此故公卿旧故多致尽敬里党诸子皆有所傚法焉夫人其贤哉夫人生子四人俱殇女六人某某内德?归东阳为继室为外孙者一惟东阳之子兆先而已呜呼吾妻之亡兆先生甫四月夫人间谓东阳曰吾欲见吾外孙之有妇也乃聘於吾友潘君时用之仲女夫人实相成之东阳系朝籍不及赴葬遣兆先执绋行以某曰葬夫人以编修贵被封曰孺人今称夫人致私敬也铭曰妇德不必同惟厥从福履不必隆惟厥终厥终伊何夀则希有厥从伊何名以不朽呜呼天乎竟何咎

封太安人杨母张氏墓志铭

东阳与杨应宁为知己二十年获拜其母太安人数矣应宁为按察司佥事提学山西太安人卒於官邸应宁书来徵铭曰一清俟此以葬因属其门人礼部主事乔寄为状翰林庶吉士阎价华继刻石京师寓而归先公之丧应宁方以书吊我慰我今遽有是托予复恶能无情哉按太安人姓张氏大父为湖广九溪卫安福所官世居澧州太安人时为处子方少闲内则应宁先公娶张继刘皆早世念尝为澧州判官闻太安人家范甚习乃继聘焉及归刘安人遗女甫晬病几死亲提抱同卧起求良医善药而愈之公自厉为清白吏佐以勤俭及同知化州从居十年服饰皆嫁时物处同辈金绮炫赫中晏如也州有剧寇城且陷僚属家皆襁儿女为走计太安人遣人觇公方乘城治战具曰无忧也治家事如常时诸家恒视以为重卒无他变公本云南人既谢官占籍巴陵太安人脱簪珥易布粟以为日应宁应奇童荐奉公及太安人上京师及承诏读书翰林举进士公始弃养後拜官中书舍人三载考最例得给公勅命进阶儒林郎太安人封六品号从夫贵也应宁满九载待次疏乞归云南省祖墓留太安人居镇江既修祠合族还始置田买屋宇为常业太安人实指画之应宁得山西命重劳起居欲乞终养太安人不许许就养至则体不通应宁不敢数出廵太安人辙使行至平阳得病报驰还司太安遂不起是为弘治戊申五月二十五日夀六十有三太安人敦重简言笑祀事必恪礼处姻族驭臧获无疾言怒色慈而能教京曹宾友以应宁故造访踵接必丰馈食或闻应宁饮笑过度必婉语戒之山西学政久貤应宁力剗宿弊有无赖子挟势挠抗索治之几毙杖下太安人闻之愀然曰法固当尔顾人命亦至重尔父尝言刑曹务平恕竟尔忘之耶应宁之文行一时树立卓卓虽出父训亦太安人教也初同知公病革念不能归云南巴陵仅系空籍而刘安人女适镇江胡宗允拟卜居邻未果太安人实命应宁葬於镇江丹徒大山支之原始吕县籍兹以九月六日启竁而祔又尝念应宁壮未有子命以云南族兄续次子绍芳告公祠堂为冢嗣此二事皆功於杨氏故特志之铭曰孤城岌岌桴鼔亲执我从夫者以死殉急翼翼重闱命服有仪非子斯才孰我克驰我相夫勤诲子以慈而飨厥终孰谓弗宜其飨几何勤则多有我亷其取以遗我後九原有知不我心负孰能我铭吾子之友

明故广西布政司副理问致仕叶公墓志铭

吴江地多水坎不能葬者必筑甃石冢於其上其工累数千百计凶事既不豫事多至仓猝不克固以为常患味蓴叶公既老自营图夀藏曰吾得从司空图游足矣乃相吉壤於殿宇围之原方事封筑未竟而卒其子绅益筑之踰年而後举成先志也公讳芳字子春世居吴江之汾湖湖多蓴亢姓所嗜故以为号会大父仲宾九江府仓大使父蕙母郑氏公性笃而敏善记诵尤工属对习诗经举子业为县学生御史彭公朂孙公鼎督学政每试必置优等试乡闱屡科不利以年当贡同学有徐文玉者母年老遂让之又二年乃贡礼部入国监以例归宁时怙恃既失与其配居刻属为业又十有五年授广西布政司副理问志存公恕贺县卒四人樵於谷皆坐淫罪久不决公疑之廉得实止罪其二二人获免时称为明当川民林姓者以荒岁转徙其田为富民所业比归不克复他官言田久无主非富民存之亦为他人有矣公独谓田本林产今其故主在恶得言无乃取其大半归之富民以白金赂公欲尽得之公叱不听在官几九载无公私过藉以老乞归廵抚都御史朱公英素善器使不辄听恳乃得释居家敎礼义虽底富盛二子皆登科籍恒欿然不以骄人邻有为不孝者呼而切戒之卒自感化乡人称之公年七十有六生某卒某卜葬某子四绅其长举於丁未进士为户科给事中有名孙七公夙勤子教念尝诎於科目欲偿取於後及见其子之成曰吾不憾矣今天子即阼绅奉使南服期得归觐弗及歛例复命於朝乃返襄事因奉状请予铭且自述其葬地始末如此给事中例有封勅必满三载始得拜姑铭此以俟诸他日铭曰汾湖叶公古逹者年未髦期廵於野後十年余葬兹土身所自营非手假生怡死安此其所生有令名没不腐樵牧之辈安敢侮

明故南京工部尚书刘公墓志铭

公姓刘氏讳宣字绍和一字应召其先世家南昌有讳君造者住南昌为吉州推官始留居安福祖讳尚勤考讳祖昭俱赠太常寺卿公八岁而孤长値家难力就学受春秋於礼部侍郎李公绍正统丁卯春父戍卢龙徒步至京师冬无纩手足皲裂忽冻死道上有老妪饮以羮始苏夏常中暍有逓夫以热土覆脐摘园瓜食之乃复进己巳北使假贡献图窥伺公上疏言不可信宜豫为备後六师失利公从武官守天津密赞戎事或诱之逃或留妻以女皆弗听事定乃反景泰庚午例得校艺京闱廵抚都御史邹公来学奇公才曰子必为解元闻者皆笑比试果一登第一名顿起辛未会试第九举第二甲进士简入翰林为庶吉士壬申授编修癸酉代祀北镇丙子修寰宇通志成迁修撰天顺戊寅归省母彭淑人迎养於官庚辰同考会试壬午典京闱乡试人服其公甲申宪宗即祚命充经筵讲官丁亥九载秩满擢春坊右谕德寻以英宗实録成迁右庶子庚寅擢南京太常寺少卿上疏请增置太庙宝座更造进鲜服定乐舞生名数图画功臣诸庙数事多见采纳丙申丁母忧己亥还任壬寅进本寺卿兼掌国子监事修正条教恤病赙死士类咸悦服琉球国遣子弟就学公据例请给薪米衣服抚之加厚学者奉束修金公辞弗受丙午召入为吏部右侍郎学者复申前请事闻命公受之公在吏部每留意人才政务毕举丁未旱代祀北岳北镇祀毕而雨弘治戊申今上皇帝特进左侍郎庚戌进南京工部尚书剗奸弊稽出纳偿官逋数千而羡倍之辛亥某月卒夀六十七公事母孝待寡嫂以礼鞠女兄有恩性耿直好折人过人亦以此重之尤熟本朝典故能历数公侯世系成化初礼议庆成宴坐尚书姚公夔询公公历举旧制某官坐某所姚据以上奏行之至今为文务理胜所着有冲澹集藏於家配王氏累封淑人子三长秉常以公廕为国子生次某某某月日葬上遣官治葬吊且赐祭云东阳公京闱所举士也故秉常来乞铭东阳其忍铭公亦何敢不铭铭曰六卿分职两曹并举公居南曹实掌邦土天子曰咨作我肱股乃身在外心实予辅诸吏奉法羣工信度天子曰都是咸在汝公在吏曹为衡为权公在大学有身有言文为国华公在词垣由终遡初亦罔不贤天之培之以岁以年国有耆旧若龟筮然胡生之艰而弗其延我叙公行扬幽贲玄诰命有章谕祭有文君恩在兹过者式焉

怀麓堂集卷四十九







卷五十

钦定四库全书

怀麓堂集卷五十

明　李东阳　撰

文稿三十

志铭

明故朝列大夫云南布政司参议吕公墓志铭

公姓吕氏讳昇字明远世为襄阳人祖讳义永乐初累功擢徽州卫副千户赠明威将军锦衣卫指挥佥事祖妣孙赠恭人考讳贵嗣千户有宠英宗朝起擢锦衣卫指挥佥事後调贵州平越卫以功迁指挥同知阶怀远将军怀远公四子公年最长幼嗜学游京庠从礼部侍郎刑简翰林编修刘公昇受易学举顺天壬午乡贡连得甲申进士第观政吏部成化丙戌受户部主事有勤慎声庚寅疏乞省怀远公於平越间岁乃反壬辰怀远公卒率诸弟往归其丧服阕迁员外郎丁酉运舟不时至命公往督官士奉令罔敢後己亥迁郎中会朝廷用师建州出督运饷饷不告乏辛丑竟典王府册封副使癸卯擢云南布政司左参议至则躬亲郡县察隐除弊有武官怙势杀人执法者欲贳之公曰死者何辜竟抵法民翕然称快蒲蛮乱奉檄宣恩德皆帖服不敢肆公巡不择地冲冒瘴毒因获疾濒殆乃起丙午入贺圣节事竣遂乞致仕弘治戊申十二月四日疾作遽卒年五十七嫡母王封恭人生母李及配杨以公贵累封宜人子二某年日葬呜呼余与公同庠同举乡贡及进士凡三十年闻政誉藉甚顾於诗未甚悉也比卧病公擕五言数首过予使订可否余见其帖有法度及询之则曰吾业此二十年诵唐诗千首每袖置一卷有遗忘辄取绎之今尚能诵焉所作五七言亦无虑千首然未始示人闻子论甚强余意後数日当尽擕以来过期不至忽报云死矣因取所留稿閲之惨然以悲又数日公弟锦衣千户昂奉同年通政曾公克明状以铭请予因以语昂俾辑遗稿俟异时次而传之而先畀以铭铭曰生不溺贵当力学以成旋弃其羸以保此令名胡取之囏而而委之也轻乃以其余自托於诗欲以是鸣志弗竟而止实伤我情有欲知公不於其诗其考我铭

明故监察御史张君墓志铭

监察御史张君世用按福建时得疾还京师屡辍屡作犹力疾出治事今年春益剧乃具疏乞归事下吏部未覆而君卒成化乙巳闰四月二十九日也年四十有九君属纩时谓其子立曰吾亲年七十吾不及终养以死死不恨独歉此耳又谓其中表弟尚宝卿仲君惟馨属所以识其葬者盖谓予予往吊君闻遗言而哀之翌日奉君同年中书舍人杨君应宁状来请铭余以维馨故识君久且得应宁状可据信铭不得辞君姓张氏讳稷字世用世为扬之宝应人曾祖讳谷成祖仲仁父彦明封太常寺博士母郑氏封孺人君少有器识弱冠为县学生頴脱侪类御史见其文惊曰是当为塲屋魁比试有司屡弗利成化戊子始举乡贡壬辰登进士第观政户部尝预收京储给河南潼关诸军赏皆有能声授太常博士凡值郊祀庙飨左右执事闲礼度有白金文绮之赐居数年被简为四川道御史监光禄寺出纳明慎及按福建树风采严号令锄强植弱敏於听讼剖判曲直然未尝恃以为能每録重辟必勤服念所全活者甚衆有藩阃武臣怙势为民病君列其罪奏疏之名益彰尤重文敎以作人厉俗为事间又访先贤遗迹兴废补敝存问其子若孙或吊古感物辄形歌咏亦不以妨政务及受代簿牍无留者时官数多冗至有冒名匿罪以干禄泽君率同官极论之诏黜其尤者若干人君後别有拟奏而病已作竟不果上云君闓爽明达博交泛爱而臧否自别有不当意辄见辞色旋亦消释不复着胸臆间悯穷赴急义气所激视财利若土苴在官十余年不问生业未尝增寸土一屋服器俭朴萧然如诸生时君当经术授徒京师有显者为诗文清拔有思致至於辨别体裁评隲高下尤介介不苟君子以为知言所着有竹西稿若干卷娶许氏户部检校文诚之女封孺人一子某月某日葬某山之原铭曰入其堂其气奋以扬接其人其论激以昂忽弗振而死能无伤乎

封承德郎刑部主事谭公墓志铭

封刑部主事上海谭公自作夀藏於黄龙浦之西原又自制棺椁衾襚凡後事皆备会其子员外郎韶归自官公日引至其地左右指曰墓穴当主何山墓门当何乡地当置何树池畜何鱼田所宜种者何谷园所艺者何物诏唯唯退而泣曰噫此殆以後事属我也还朝而讣及公讳甫字廷礼世居上海鹤沙里年十六失怙出赘朱氏数岁乃归养肄礼经举子业志游庠校不果府强辟为从事非其好也乃以经学授厥子曰必为我成之间家居置塾为乡子弟师多所器就及谒选丞居野裁剸综合见称为才以外艰返载修塾敎并继母弟侃谔皆诲使成业焉纳妇置产居之兄章裕死遗孤训诲若已出潘氏妹劳无子迓归养之改丞阳信专督马马政简裕不为力坐谤辞官诏举乡贡礼部试连得捷公曰吾不归治家俾诏或内顾迁业岂至是哉于是益屏世营厌耳喧襍居浦西别墅筑周垣凿方池构屋数楹环莳花竹日吟讽游衍以此自老及闻诏拜官昭以四戒谓急失情缓则留狱刻则妨平恕多疑则长奸伪因韵为诗使诵之诏子魁儿早夭公贻书曰非我不德则汝失刑是致不可不省诏勘狱高邮时法禁殊肃公又示以诗赠王事至重母得枉道归归必请又一年乃用诏例以省觐归三晦朔亟趣使行然中实不释疾且作诏迁今秩公力疾手书致戒盖自是不复至矣或者谓公旷达遗世乐不讳死此世所不易或曰久於命殆安之尔彼戒子者意恳恳不释毙然後已此岂遗世者哉君子曰後说盖知公者公曾祖伯玉祖文政者克闺配某氏子二诏其长也次子诰举怀才未仕孙男女各二皆幼公年六十有二某日葬诏之举於乡予得其文魁选间及在官廉慎精法律以公命奉姑养於官即所称潘氏妹者也诏以刑部郎中陈君一夔状请铭一夔公乡人有世好言盖可据故为铭铭曰名弗身遂於子则取之公不曰矜曰我国有之生距有穷意迩斯止公不外慕曰此足以死死有遗忧其忧在国曰吾子有职於我是塞彼官弗忒以耀於潜德

封太孺人杨母熊氏墓志铭

杨太孺人熊氏卒於新都其子行人司正春奔丧归旣辟地卜日具葬其孙翰林侍讲廷和请予铭按杨氏之先本楚人元末徙新都春之曾祖讳贤赘於李祖讳夀山考赠行人司正公讳玫皆冒李姓公三娶始郭继杨太孺人以同邑望族实再继焉时杨氏中落公为县学生有前室二子远政太孺人抚若已出及公膺贡入国学留居故庐手自织辟畜鸡豚易钱谷为朝夕费裁取自给余悉致京师为旅资公授永州吏目太孺人从岁所得禄奉务节缩一钱不妄费公卒於官远改亦相继夭死春及二季皆幼未堪事太孺人蓬首垢面负遗骼挈两寡妇以归值贵州苗作乱道甚梗晨夜间行出入营垒触冒瘴疠虽造次顷刻区别臧获咸有分限每经一堡必号曰天乎未亡人经某堡矣经一岭必曰经某岭矣以至城郭津渡皆然既抵家治葬家复贫如未仕时脱所被簪珥遣春就学始令复杨姓曰汝父治命也目尝失明成化辛丑春举进士疏乞归省太孺人喜乃复明居数年趣春就任曰我尙健犹幸及汝之封也春拜行人司正以弘治辛亥满三载吏部上最绩获赐勅命赠官如其官太孺人始受封乃具冠帔拜祠堂曰未亡人有以见君地下矣某月日卒夀八十有三某月日葬於某山之原在公墓右数武许子五孙十廷和某某曾孙五铭必有状司正君既归追忆懿行惧外之人无能知勉自为状其辞哀而理廷和年十二举乡贡其举进士实先司正君今在讲筵史局卓然有闻焉予尝叙贞夀堂诗以徵太孺人之敎与泽然所叙事差简兹叙为铭作乃书之加详若公行尚多以铭为太孺人作故不及且与诗叙互见云铭曰有沃斯原我树我封夫君所安我不图存後四十年而窆於邻异圹同垣畴其保之以遗我子孙

明故中宪大夫浙江处州府知府郭君廷臣墓志铭

予闻浙藩张布政称良有司得知处州府郭君廷臣及彭刑部南巡最君绩移檄奬厉处人相与建生祠奉之未几君卒其子乡贡士郛方以忧居肥邮驰省君至杭得讣奔至处处人曰我侯之子也相向而哭郭既返君丧道镇江奉杨按察应宁状上京师请予铭盖其母之葬余实铭之矣郭君举成化己丑进士官户部为主事督收京储会计精当寻督天津诸卫及汗石诸塲财赋宿弊尽空属吏以金馈斥弗纳迁员外郎督储临清见伐桑枣货食者畀之米且谕之曰植物不易货且尽当复何货民感悟遂不复伐会有议开边者愿君督饷辞不获比出境不遇贼而还进郎中有宗室讼民田久不决君往勘实归奏称旨因疏所见数事於朝及知处州守久阙倅贰更署吏缘为奸君至严防禁籍记条敎事无留案尤精判决人不敢欺处有银冶民乘利据险为恒患君榜示祸福弗悛者辄捕除之尝有羣盗久弗获君忧而祷之是夜梦卫廪谷溢因廉得米广者为盗窟并获赃证衆以为神丽水民惑後妻逐前室子君重伤子敎反覆开悟俾为父子如初戒民节用禁胥吏勿下乡井还逋民万余口复旧业岁旱祷雨雨辄应有虫伤禾稼为文祭之三日而死有瑞莲嘉禾诸物或以颂君辞焉尤留意学校躬为程课士皆劝学独严御下贪官黩吏皆歛不敢肆惠归於民民以是思之君少用志敎养弟息举乡贡懋惠皆习举子尝旅宿比舍有女夜奔拒之不去乃出避之其素所操执固如此豫策民利数十事及为郡次第行之处人辑所立敎条曰为政纪纲曰括苍规约以传其所自述有诗文若干卷郭氏本出鹿邑国初曾祖仁美从大兵北行至肥乡因家焉祖晟龙江卫经历父谦永年县丞累封户部员外郎今年八十矣母石氏累赠宜人君生某月日卒於某月日年五十有二娶梁氏累封宜人先卒葬某原己酉某月某日合窆郛其嫡子也侧室楚氏有子邦丁氏有遗腹子郛告诸祠堂名之曰邠铭曰世有毁誉或非厥情面背则殊矧惟死生浙有郡侯郭姓忠名涖郡六年而弃其氓氓忘我侯侯我父兄劬孰我佚扰孰我宁泣以送之有泪吞声侯也何知我情是婴侯生有祠匪悦与营曷以验之於侯之门有考绩者视我兹铭

需庵处士岳公墓志铭

亡妻岳宜人之伯父需庵处士公讳端字元方实为吾外舅蒙泉翁季方之母兄卒且葬公子坪泣曰吾父之铭尚将谁属哉东阳亦擦泪曰吾又奚辞因检翁所撰述得公世系询诸戚党长老及坪所自述又追忆吾妻言得公事行并叙次之岳氏世为顺天漷县人曾祖讳德甫祖讳思铭考讳兴怀远将军府军前卫指挥同知姚太淑人刘氏怀远公始娶焉继娶王刘娶於南京宣庙询公家命舟迎至京师赐第居之怀远公职秘甚近勩不顾私公孝友识理道少勤干裕远游江湖服养成业翁赖以就学怀远公从翁为翰林编修尝具疏论国大事辞甚激公窥见其稿泣且裂曰安所置老母乎及翁入内阁论曹石罪恶得祸戍万里外私第为世家所夺家尽破公则曰弟职然也未尝色怨独奉母日慰悦之终其身迨势家败公具自列宪庙命还故第翁出知兴化公独居慨慕及见致政归方聚处数年而翁卒遗业萧然幸公老夀家赖以不坠遇王氏所生弟千户详从弟海皆极友爱育从子培均增室埴垣不异已出培子标再居官及诸孙桂格桢之立羣从中表诸女弟之嫁皆公力也族叔有饷边者解所衣以赠之刘氏舅病卒买棺治殓乃归白怀远公旁近姻党下至旅寓以贫告为治奁买棺者多不可纪数刘氏从母无子迎居母事三十年竟殓而葬之女适王主事证早寡抚育其女择贡士任经嫁之於今有孙焉家居不妄费不服纨绮虽老病躬课臧获或手操箕篲不少倦自制棺椁及诸凡後事曰死命也吾俟其正而已弘治丁酉四月三日病忽革匡坐而絶得夀七十九五月某日葬漷之望村先墓配南京陆氏有贤行子坪克家孙梁女孙一人盖自增堂之失我蒙翁遂失嗣续且不夀以没天下共悼惜之公後卒十有八年夀踰二纪有子及孙视翁福祉殆若过之其功在继续方居显扬亦畧称矣然则公之重以翁而亦可以无负也夫铭曰方以类聚习以性成古语则然於公有徵远则畿甸尊则公卿孰不曰此蒙翁先生之兄也汉有陈氏元季并称公与蒙翁将无沗厥名有嗣在公来者其承之

西庄处士罗君墓志铭

西庄罗公连昌南城人处士也其子玘为翰林编修故大夫士多知公例得封勅不及命以卒乡之人不敢字公故以号着曰西庄云公讳昌字文程生未晬失恃乳弗给日噉肉数脔得不死竟以是得疾家人易之公考独曰是将强吾宗顾以疾弗督使学一日公忽自奋从季父大观学博涉史经地志历法诸书未始图画然恒若以自负者人亦莫能测也正统间贼邓茂七作乱声言袭见昌城中人罔有固志公帅衆守西门不脱介胄示以固守力惩弛怠敲拚日不絶麾下士无敢仰视者忽流言将黥乡兵军中皆惊公叱曰敢譁者死衆乃定寇亦渐引去皆谢曰活我者罗公也村北芙蓉山传有金鸡神能祸福人趋者踵接公曰宁有是敌以下皆笞而返之竟以无他尝夜过东麓见灌莽中鬼磷匝地比晓挥百斧赭之遂屋其上今家焉其意气屹屹不苟为物变类此尤敦内行事父一日不离侧祀事久益?自撰墓奠亲曰此礼非古吾以劝?也晚居西庄置产增业为游眺所亭台竹树甲旁邑诸墅日与客笑傲其间竟以是终所着有西庄稿家塾稿若干卷娶傅氏子男四纲纪经维纪改名玘以国子生举京闱第一登进士第拜今官公夀六十九某月某日葬县之某原按罗氏出侍御史袍袍避危全讽跋扈徙居南城十一传为曾大父庆远生阑谿司税俊杰俊杰生耕隐处士大矩实生公至公子玘乃复显方其未显也公谓之曰尔有奇才终必称吾志比久诎言不为变已而果然玘举京闱余实校其文故以公葬请予铭其同官陈正之有状铭曰郁而崛其气有勃歛其锷弗刚以缺硎以发亦莫我敢遏固天将成之匪予夺

国子生傅君墓志铭

国子生清苑傅君卒於家时其子编修珪方阕母服再入翰林才数月以冬至节谒陵未入见而讣至将复归予甚伤之越数日珪奉检讨毛维之状来请铭且曰吾母已得体斋傅先生铭吾父时以为慰兹吾父不遇以殁先生倘予之铭是慰吾父地下盖珪之举於乡予暨体斋典试事故其言云然余安可辞也哉按傅氏本清苑旧族族最大乡称所居地曰傅家庄曾祖讳士成祖讳贵皆弗仕考讳信为嵩县主簿有去思於民君讳泰字显雅弱冠游保定府学为生通诗经学成同业皆推孙称後进遂屈为子弟执经问疑义者相继君敎法严整凡及门经指授多称为才君自负甚伟始谓科第可立取也试京闱连失利失利者类以藉口曰君道科目果足恃哉成化己亥膺府贡士上礼部陞国子生又卒业历营缮司事名齿铨籍次未及问乞归假君曰我非不欲仕仕亦有命安能役志於物以累吾志乃自号抑庄散人放情田野日与乡人狎多蓄酒待客客至则咏觞为乐有措者亦忻然赴之性坦亮不喜谈人过或犯之笑不与辨人以故乐亲之知君者谓虽自放然所负故在终必自见且其子珪已得进士官侍从即不就仕亦尝荷有锡命是其进退优裕无弗可者而君遽以疾卒得年五十有六而已君喜为诗稿成亦辄弃去不复自惜每以敎珪不独於经学为然珪志业专确将大有就而君不及见然他日考试业者宁不曰无是父无是子如杨子所云者亦可以无憾哉君配刘氏有内行其卒也以弘治庚戌葬府城南祖茔君卒以某月日明年某月某日启圹而窆以刘氏祔焉子五珪乃其长孙如子之数女孙加女之一皆在室铭之曰士有力学奋为仕徒有车既膏中厄於涂涂亦孔夷衆所共趋我行独起咎岂在车为疾者驱我车弗如有命我者孰疾孰徐我悉听之弗能觊觎我力弗穷而委其余朂我继轨慎哉厥初

先叔父前金吾左卫百户李公墓志铭

我叔父府君病间东阳之问曰有忧乎曰汝在予何忧有遗言乎曰汝在予何言呜呼东阳孱愚赖我叔父以有今日自吾父学士府君之丧实父事焉叔父老而无子我其敢弗力凡葬事悉称吾父顾名秩未着不敢以铭志为达者累谨茹哀辍哭叙其事以藏呜呼吾李氏世出茶陵洪武初吾曾祖继二府君籍义兵历济南卫改燕山左护卫吾祖允三府君在永乐初与靖难功授小旗改金吾左卫寻入内局督工作正统间遘疾当代吾父欲弃学从事叔父年十六请行遂以书数受任器仗名籍奏牒辞式心计手録虽宿吏老掾皆自以为不及然悉力勤事戴星触雾或远涉江汉未尝告勩成化初以上洪恩擢所镇抚久之迁百户弘治初例罢官而冠服供事终其身内领家政一不烦吾父躬所营置必以供俯仰费及东阳所得禄俸并听出纳勺粟寸帛两无嫌猜四十年余凡三徙七婚九表宾祭馈赠礼至无筭经制区析举无遗憾其有劳於家又如此尤笃?吾祖寝疾久扶掖甚至吾祖母陈宜人疾苦瘫与吾父截苇筒吸之每谈遗旧事至老犹相对泣下事吾母刘宜人及今母麻宜人庄不费礼张氏姑贫益甚养其夫子孙三世凡婚嫁视财利如土苴亲党中待以举火者往往有之然实无厚积当其挥金赴急虽夜?不给弗顾也是亦可谓难已初娶唐氏秀朗有内干久不嗣内焦马史三氏每得子辄不育长女唐出者嫁仪真卫指挥同知张珏次出焦氏者嫁龙骧右卫副千户王清皆蚤卒又次嫁府军右卫副千户张雄又嫁马氏孤女於燕山左卫百户乔峻叔父生宣德丙午五月二十五日没弘治甲寅三月二十一日夀六十九岁视吾父犹不及一焉痛哉吾世墓自曾祖而下葬於城西畏吾村凡冢八唐叔母实在穆次四月二十六日东阳帅弟东溟男兆先辈治葬事墓去吾父所葬地三里而近东阳质居礼家谓宜合葬从祖不敢屈祔新城独念吾父叔兄弟之爱未始违朝夕而窀穸稍远於情终不安呜呼痛哉叔父讳泽字行润不敢讳者为来世计也

儿兆同埋铭

儿兆同者予第二子太子太傅成国公朱公之外孙也生仅十岁而殇悲夫儿生於成化丙午予隐几东阁梦人抱送一男心讶曰安得至此六月九日以生辰避客入直乃於旧所梦处得先学士公报始悟曰顾不至此乎予谓其同物且有奇兆也遂名之兆同云儿骨相奇耸目炯炯射人机頴惊脱五岁能作属对语敎之即应口成诵口占俚句类协声韵字虽未素识亦能闇写累数十笔不少误至於篆体亦然余惧其泄露太早每为抑遏之然逸不自制则肆为诸幻戏剪刻描画抟埴装贴龡掣结缚百凡之事心得手应无事仿规而天真烂然超出意象即物计数毫分两析皆畧合筭法予亦怪之然弗能禁也弘治甲寅春儿病头痛至冬愈剧右臂既萎犹能以左手贴梅花盈树盖自是始不获作乙卯二月五日竟死其母尝曰儿幼颇肥何渐瘦儿应曰木叶向长则展而不积此何怪又自言吾爱朝景花草竟发禽虫下上殊惬人意然不可全得午日一照则萎矣呜呼孰谓斯言为终身之?耶儿不择服食独自负侠伉不下物间有所爱其母曰乞汝翁儿曰便乞无耻竟弗乞充其志殆无可以容之者其不克少见头角以死正坐是哉造物者与人往往狎玩侮戏挠其志虑使不得其平不然有物如此曷不自秘惜徒费其技能而又弃之又何益也予既思儿不置谓其有成人之志焉棺殓祭葬不忍殇视稍优其数以慰其有知者吾过矣吾过矣予以母命卜是月十八日帅其叔容之兄兆先葬儿都城西北小西门袝於祖墓之侧恸而为之铭铭曰孰梦我以祥孰畀汝以艮而止於斯其生奚为噫吁孰知我悲

怀麓堂集卷五十







卷五十一

<集部,别集类,明洪武至崇祯,怀麓堂集>

钦定四库全书

怀麓堂集卷五十一

明　李东阳　撰

诗後稿一

古乐府

靳克道少卿所藏杜?男朝母乳姑二图请题其上为赋古乐府二首

下帷哭穆伯上堂训文伯不闻民劳逸先问土肥瘠后可织母可绩尔食尔禄我服我力保我家祀成尔德朝朝朝母得母怜一朝责子令子贤文伯贤穆伯祀敬姜之名名不死靳家此母复此子杜郎作图如作史

右朝母篇

母乳儿儿无齿尚可饴妇乳姑姑无齿亦可餔儿本姑所生一气通吸呼水有报本獭林有返哺乌人可以不如鸟乎靳姑老生齯朝笋暮复鱼千年乳姑意理一事则殊母有儿姑有妇昔见崔山南今闻靳京口

右乳姑曲

猫相乳行

监察御史四明陆君美之仲兄文亨素友义与君美少相依文亨每同堂而食抚其诸子恩义?至而外无间言尝各畜一猫猫各产三子皆衔至堂中乳之每一猫出一猫必为代乳若一无间然者人以为友爱所感君美既贵感其兄之义请记其事於予予非韩昌黎氏无能为说因为乐府作相乳行俾其乡之人歌之以传於无穷

猫相乳据如许但知母子恩不复我与汝猫相乳世希有但食乳哺甘不知谁是母陆家兄弟本同胞提孩挈稚相为劳和气感动成薰陶吁嗟乎人生胡不如此猫

示用儿效玉川子作

夜坐苦不乐作诗示用儿用儿尔何来来自东南陲自言广西人州县已忘遗但知姓李氏世业本巫医家有三头牛有田可耘耔当年贵州蛮作乱劳王师夜闻狼兵到势若虎与貔我爷被杀死血肉交淋漓我娘亦被贼存亡未可期官师简少俊阉割随俘累用儿年十三广颡身尫羸生来左目翳幸免残肤肌红船载白粲驿遶来京畿兵曹奏名籍给配在有司臣愚本无功恩与公侯齐用儿亦何物御笔蒙亲批彤廷顿首谢髫丱归提擕煮羮为女食缝帛为女衣役不忍汝劳过不忍汝笞居遣用儿侍行令用儿随殷勤语子侄慎勿凌虐为丁宁戒僮仆疾病相扶持缅想先皇德欲报何能追赐生尚必畜况此非豚鸡今皇两僮赐本出思恩夷岑梁年十一吴也二岁差渠视汝为兄汝可弟视之班行若鸿雁戏弄吹埙箎渠小不足责汝长教所宜用儿尔来前训女好言词清晨早必起日暮眠当迟操畚扫厅堂汲水浇园畦客来俸茶菓客去收书棋有口莫吃酒酒醉死路岐有手莫做贼做贼送头皮人生无贵贱但问所从谁长为官人奴胜作撞与黎用儿尔诚騃告汝汝不知垂头睡莫对吾自吟吾诗

慈母图【孟氏】

将上堂声必扬夫戒虽严不如母训长惟礼有经家有纲惟母所爱情可忘生不逮父义有方君不见断机之教何其刚

孝子图

大儿视母如视父儿罪当笞母当恕小儿视母如视兄往复转转难为情卧层冰得双鲤儿身虽劳母心喜亦知慈孝同一理惟人有心天有耳君不见大儿官贵为三公小儿胤嗣传江东两儿为剧戏满堂坐客皆垂泪

长短句

铁拄杖行

国初庐陵诸老好奇者持铁拄杖采诗林谷麟原王子让先生盖其俦也我希府君时以流寓还往其间子让诸孙云南按察副使世赏能道其事因托物寄兴以着通家之义云

江西水中一枝铁磨光成精错成节江头词客采诗还拄徧淡云与山月吾宗遗老诗家流杖藜来自湖南州道逢此物两叩击铿金戞玉声相酬铁精化龙入江去回首溪山但烟雾文章逸史见诸孙指点当年采诗处杖兮杖兮物虽去矣名犹存青毡岂独王家门愿君节比杖兮心比铁善保六尺千金身

灵夀杖歌

吾闻武当之山四万一千丈半在天根半在上不知三十六宫何处称絶奇产出灵株非一状蛟螭蟠拏露头角熊经树颠虎山脚根盘节错相纠缠含风饱雪经炎寒九年洪水之水浸不杀十日之日暴烈何其乾梯悬磴接跬步不可上谁采青璧红琅玕见之羡者不容口锡以嘉名曰灵夀爪之不入行者有声金可同坚石同久吾家此物旧所有神与相扶鬼为守自从病足跛曳不得前已觉山林落吾手一病经旬不出门此杖手中嗟犹存下牀欹侧立不定此时托子以为命不愿四体无微疴但愿谢病归山阿左扶右策夹以二童子下可涉园径上可凌坡陁愿载万木截万杖穷崔隂谷生森罗灵兮夀兮此物倘可致宜遣四海赤子头双皤

华山图歌为乔太常寺作

嗟哉此山吾不知其几千丈兮但见巍然屹立乎天中中有三峯耸拔而直上部位离立西南东诸峯罗列在其下有似老长随儿童纵令立表以识不得筭虽有记里之鼓难为功我闻上古之世开鸿蒙沙木荡汨相结融融者为泥滓结者为石为山峯石坚山积理亦尔试看崛拔斩削别有造化之神工山名五岳此其一特出似异衡与嵩天门重重隔烟雾铁锁缘厓引长路抠衣欲进苦不前十步行时九回顾山腰流泉如瀑布仙掌撑空若承露虎踞龙蟠各有形鸾骞鹤舞纷无数置身中峯顶极目乾坤莾回互秦关蜀徼厄塞岂足论遥指扶桑最高树噫吁自有天地兮即有此山万物代谢兮山岿然古人今人到者相接踵谁复骋步穷其巅我生好古厌尘俗险絶独慕昌黎韩昔年南游复东眺二岳咫尺不一攀有客西来诧我以大观歌声上彻秦云端画图指点向空廓已觉天上非人间乔生乔生如此好奇者世不可以多得安得与子遍历千漓岏

寄题惠山第二泉

江神夜泣山林啸帝遣神工凿山窍飞流出地声洒空泉水下与中泠通江边老弱不知姓手着茶经亲鉴定金山之外更无泉坐令匡庐瀑布空高悬地官侍郎【邵宝国贤】心似水平生品泉如品士【国贤在许州尝作品士亭】似云江水不同清此山自得青金精【世传泉以锡故清】寻山浚泉发清泻元是江南好奇者山高水絶诗亦奇鸣金喷玉无停时我山曾过泉不酌梦枕崚嶒漱瀺灂我歌泉和两知音吁乎谁哉更识泉斋心【国贤尝号泉斋】

怀麓堂集卷五十一







卷五十二

钦定四库全书

怀麓堂集卷五十二

明　李东阳　撰

诗後稿二

五言古诗

尼山春晓图

蒙蒙尼山云忽忽天向晓依微远峯露拖沓层城绕每日山渐高浮光动林表环看万家村俯视一飞鸟上公圭裳胄兴与岩谷杳丹青得形似指点入幽渺囬首岱宗巅谁云衆山小

习隐二十首

卜筑城西廛寒暑十五更西轩辟新圃远若居荆衡疎林见秋色爽籁闻空庭园芜緑复遍屐印旋已平习隐渐成癖谁当恋冠缨静言念畴昔鬓髪白几茎素忠岂不高随时且功名退公得委蛇聊以娱我情

又

野色澹萧条城居类林壑闭户扫荒径秋叶纷欲落园亭杂花晚红碧相间错采芳意未迟及此霜露薄陶韦去世远古调方寂寞抚景非少年悠然念今昨

又

岸帻斜阳下疎林开远山新凉洒衣袂爽气清容顔林端见初月素彩生云间搴裳步花影欲动悲阑珊向来竹林游蹔到已复还宁知一亩内迥若离市闤往事勿重道兹盟良亦难浮生且为乐及此一日闲

又

吚哑复吚哑隔墙闻水车车翻水汨汨如在东陵家当轩理嘉树傍槛移新花一浇润枯槁再濯无尘沙济川恐无用学圃良非差房山有南亩海子余西涯安得谢簪缨悠悠送年华

又

坐久羣动息秋虫亦不鸣开轩向空碧华月来前楹炎歊飈已尽凉气飘衿缨万虑逐雾释虚怀随白生可与语者谁心口两无声古道日荒落浮云非我情何当脱尘鞅及此筋力轻着书毕岁月敢为後世名

又

羣芳应候歇衆鸟知时归物理固如此消息乘化机林下无一人反遭释子讥多言亦安用志士决振衣振衣果何时我髪半未丝无为大自恕今是昨已非山林在城市岂必严陵矶习隐须及今不习终成违

又

白日到南陆隂尽阳始生古人重兹候闭关旅不行登台望朝云窥管占昏星此事久寒落但知物枯荣端居默无语俯仰独含情

又

晓起徧庭白夜来闻雪声疎林缀冰叶千树开羣英玲珑透远日拍塞阻闲行如登梁园台对客停飞觥如经山隂道访友随扬铃居然城市间此景何从生退公日已暝酒罢还复醒呼童煮雪水坐歌诗脾清慎勿扫我雪留以待书灯灯前少年事老夫难为情

又

一白雪在地再白雪满枝三白遍林园跬步天路岐虚明彻九宇万类无一锱栖鸟半隐见毛羽振始知空斋闭灯火习静仍深思边兵与沟瘠焉能免寒饥吾曹肉食人饱煖终安裨今晨尚未隐夙夜将何为

又

种松盆罂内虑为寒所侵移之南廊下幸得辞幽隂寒多日色浅弱植恐难任再移入我室我室隘复深风沙信飘洒霜雪徒萧森不随岁时改贞哉君子心西檐有蔷薇荆棘忽成林晓歌结交行择友方自今

又

初阳动浮景嘉木意已荣幽禽失所性入耳皆春声踏青者何人似与韶华争吾心岂外慕聊以尽吾心池波欲荡漾野马将游行端居不出户遂我观物情

又

人皆贺新岁我独翫芳景茫茫堪舆间此意欣自领天机在鸢鱼下上方耿耿

又

崇桃出墙东穠李忽在眼桃李亦何言下有人迹满借问迹为谁主人双屐短门无车马至客去春不管呼酒酹花神花烦为一筦宾主各忘言归期一何缓

又

芳园景色动春意囘枯荄旭日半浮空和风自东来幽禽学新弄天籁自相谐点也当此时游歌沂水涯而我独何人不乐奚为哉古来乐天意每与忧世偕优悠无已尽及我鬓未衰

又

南湖春草緑西涯春水多年光日荏苒归兴其如何春归客未归微官一行窝旧室几易主远道生重波未谐卜居愿且和沧浪歌

又

夏日背屋角良久出林杪红稠緑复暗顿觉炎蒸少长空无停云遥岫有归鸟公余脱冠坐暂谢红尘扰迹类居深山心同禊清沼多谢褦襶郎长年送昏晓

又

流连逓踈雨??鸣高树随风散长空往复不知处沾衣觉微凉欹枕达清曙闲余惜花意滑忆登山路农事方苦忙倾心且如注

又

暑雨忽新霁层轩开碧山浮云避素月夜色明松关流萤逓隐见宛在深林间扫石坐弹丝天风下鸣环琼楼正在望伫立难为攀

又

直庐日何长退食良亦久斜阳下庭树暝色稍侵牖栖鸦尚飞翻鸣?更清浏市远不闻喧楼高但翘首谁云官事剧余暇且杯酒试探买山赀囊中犹在否寒多怨无衣入夏翻苦热耕夫困田亩行子愁道暍

又

亦有穷边兵被甲如炙铁如飞无藏林如走不得穴物类且复然人生安用说吾徒幸安居公事有作辍挥竹引虚凉浮瓜嚼残雪溪行或林卧若与尘务絶吟长素月生坐久青烟灭愿叫阊阖风西来扫炎孽愿为万间厦意与杜陵别四时有定序寒暑非滥设老我功未成优游更时节

送青谿先生之南京吏部四首

昔我青云交登朝半公辅倪君廊庙姿独立自藻斧锺镛在东序法制形貌古扣之声铿然鲸海入吞吐兰苕与翡翠信美安足数缅维有司良拔十思得五如君能几人吾侪愧参伍南曹固云重瑕亦讵其所愿持五色线留为山龙补

又

故都佳丽地旧里诗书门文僖有家学历世乃弥敦登堂学士贵践斗尚书尊簪缨父子继姓字儿童论文章两京赋雨露三朝恩君今历南省禄养怀晨昏壮哉显扬志古道谅斯存

又

与君析经史历代穷兴衰与君论世故指物分妍媸君子固絶识开口无停辞启我茅塞胸植我蓬生姿中岁各任事匪徒坐谈为君言信实用一一如蓍龟嗟予溢密勿献替真随时徒怀朴忠志饱食竟何俾兹辰别良友失我坐右规修途自发轫逸驾畴能追

又

我昔游南都山川爱清淑中年有遐慕愿此托微禄兹谋两不遂岁月同转毂猎心老犹存龟筴安可卜君行果登仙脱屣尘外躅俯仰樊笼间吾身尚羁束登高一相送为驻千里目

弘治乙未六月孔庙灾送李学士世贤奉诏祭告兼东衍圣公兄弟

素王富道德阙里昭仪型门墙揭日月象设开丹青秩祀宗百代榱题阅千龄明时累修葺彩笔辉晶荧郁攸从何来歘忽乘高冥苍黄失殿宇迤逦连楹庭冕旒中兴像篆刻先朝铭遗文就剥落余烬随飘零尤怜手植桧摧折虬龙形兹事昔未有流传骇观听我皇眷东顾宵衣坐明廷儒臣辍讲读天语传丁宁长路浃旬朔嘉期过秋丁设位想顔色升阶慰神灵粢盛备时物荐此明德馨两公哭三日据礼遵麟经往恨忆焦烂新恩濯清泠劳君向公唁车驻晨星金丝閟雅乐俎豆存古鉶此物幸不冺瞻依尚模型圣道一逝川昼夜无时停况闻庀工作卜日占尧蓂增高若为山去灾如脱腥君当返严命公当谢丹扃从此振文运休风播重溟

答杨太常止酒用陶韵

止酒固佳事但恐不能止刘伶与妇祝竟落谈丛里赋诗以为警多事柴桑子一止一起之可愤还可喜止终有起时不止何由起痛絶非人情三分亦近理君诚得止法能以人视已往辱书戒予此意诚厚矣君量本十分顾以三为涘今我当覆杯非誓亦非祀

又

言小可喻大意得贵知止谁云止酒功不在诗篇里十年分三戒此义同邵子大醉复何乐微醺差可喜譬如井不波中宵暗涛起又如髪不梳累日复一理万变纷沓来枢机中在已节宣谁使之弛张斯善矣君戒虽有涯皇恩止无涘如闻乾饮诏春宴逢郊祀

儿子兆先送妹之阙里以诗戒之

汝生不离膝十载怀三河矧兹东鲁行道路十倍过新春积雨霁潞渚扬清波嘉占得归妹吉礼方为罗丁宁送门戒语长意偏多念汝为彼兄彩戏同婆娑趋庭日渐远奈此晨昏何汝妹已解事彼兄志登科自非骨肉亲欲去还蹉跎孔门欲观海所得在一蠡殊涂要同入仰止心相摩平生我未到遗恨西江罗【往年氷玉洗马约同游孔林不果】圣言汝须记坚白在湼磨慎哉路问辞僮仆劳为诃处身似逃名却馈如操戈冲寒避栗冽历险防陂陁汝婆正倚门何以慰汝婆男儿事弧矢有泪休滂沱聊将婉恋恩故作慷慨歌

画萱为沈编修夀

南国有奇花言栽北堂下亭亭霜雪姿揽之不盈把芳心抱孤直高致谢穠冶氷怀君子交年华去如泻地灵得人胜恩露蒙天假寸草识春晖婉恋难遽舍修程山水隔妙意丹青写晚色驻潘园嘉名托周雅诗成寄遐祝将以娱夀者持此侑家筵余馨抱杯

题渊明归来图

种菊南山下种桑长江滨逍遥脱物类感激皆天真腰折岂为屈所重在辱身居然典午世见此羲皇民高风迥絶代图书流千春茂先昧几决令伯伤邅迍

生菜图

凉露被西原羣菲共秋色青松带微黄紫芥间深碧篱瓜复架豆种种成白黑柔藤受牵挽美实争采摘余芳不知名形状皆可识蜻蜓与蛱蝶婉恋相爱惜大哉造化功谁为分动植丹青亦何事摹写出雕刻先生嗜淡虀而复玩文墨官同咏苜蓿地异栖枳棘圣徒为学圃物取聊比德君看桃李门尽藉栽培力芹心倘欲献菜色宁辞责感此罢挥毫幽吟坐终夕

牧牛图

偶观牧牛图因谈牧牛事寒暄每随时燥湿复择地渇爱池水清饥怜春草细耕余暂教闲负重聊免累肱挥还应声指示如解意驯知道路熟狎与童儿戏抱病亟相医周官自有制人有爱物仁亦有用物智非无贵贱殊心力两相济君看牧民法於此得深譬视彼不牛如令人发长喟安得天壤间各使民物遂

癸亥除日落一牙追次韩韵示诸生

衰年重调摄食饮藉牙齿齿疎牙亦落此事但何己物象荣乃枯气机行必止终应让舌柔幸免为唇耻存者肉还生落者骨先死忆当将落时疾痛任属己及其既落後如披石堕水石犹在水中地复非水比飘然如着处竟与风花似人生亦花类计此真误矣昌黎落六七我亦安足纪五十非远步百步行可指我牙信已衰我齿健何恃身手将无同齿也聊复尔浮危每自累顿脱惊相视岁除甲子穷除旧亦可喜百骸念全归万事难具美吾当慎其余告汝二三子

与黄生馆

黄生东南来?我一束书书中多古意实在黄虞初自负信卓逢人聊自且得此三叹息斯言良起予平生江海篇我岂眉山苏尔祖既逝者而翁亦归欤岩岩方石师将与泰岳如爱之莫汝观鄙吝何当除

四职图

静观天机间动物各有职或飞可司晨或走可守夕耕或可代力摘或可慑贼有知本天性况乃蒙豢食各存实或丧息事空受直我田但荒草我屋无全壁迟明误鴈朝外户翻吠客兹当问喘时未罢防边役忧劳枉夙夜展转成叹息画师极摹象诗义非讽刺寄言富贵家此意须谛识

断机图

儿出归亦乐儿学成独难持刀向机杼割爱伤肺肝三迁尚可积一断宁复完由来尺寸功视此经纬端千年命世才母教永不刋

举案图

欢娯无狎恩暗昧不废礼平生择对心持以奉君子幸免伤春啼贫贱安足耻关雎本微物托兴王化始壮哉五噫歌高风播人耳

翦髪图

家贫不贳酒緑髪同金龟客来母已欢酒至儿不知爱有切磋益匪徒燕嬉为情知不可再感激在一时清风起贫客好事传芳辞

先府君墓焚新刻手稿感而有述示兆蕃

平生读父书句读粗可了残编半零落一一费探讨嗟哉手泽存字法有遗稿忆昔当临时楮墨彻昏晓好古穷鸿茫蒐奇极幽渺学成不用世祗以慰枯稿殷勤披简劳犹及趋庭早摩挲日几过倏忽年将老有妙善镌刻铁笔随指爪经时历冬夏计日通酉卯编成衆所叹艺絶经应少蓼莪比周人荐芰慙屈到西郊霜露降卜日严拜扫祝告致文词精神藉焚燎悲风回轻烟横泪洒衰草公家有瘝旷尘务多纷扰志养久莫酬子嗟德为孝地下谁有知吾儿慧而夭愿榻万事余装藏富缃缥流传徧朝野散布盈海峤书香属有托夙夜当自保以兹结构法作室须念考虽无籯金遗世德以为宝

怀竹

三年不种竹得竹如得玉十日不见竹一日肠九曲初闻平安报旧叶舒更緑忽听欢笑声新笋抽五六儿童亦解事知我性无欲平生爱孤澹不厌食无肉凭将垂老身医此未尽俗仓皇欲倾倒愁病相缚束昨夜偶梦之清风洒心目呼僮汲泉水日夕勤灌沃吾冠晚当挂吾髪朝已沐为尔一扶筇披襟散炎燠

台州三忆诗

一忆方石老同时游曲江再忆逸棠翁同舟泝清湘道义夙相契情怀安可忘三忆定轩公芝兰与同芳之子得佳?诗书披冠裳一朝复弃去谢病归柴桑遐躅追二谢箕裘继诸黄因之发深慨岛屿遥清苍

怀麓堂集卷五十二







卷五十三

钦定四库全书

怀麓堂集卷五十三

明　李东阳　撰

诗後稿三

七言古诗

恭题御书药方後

文华殿头风日晴御书和墨云烟生圣皇洒翰动盈案字字尽作蛟龙形瑶笺向日光如拭中有古方三四袠卷册真从大典传贻谋远自文皇出禁庐侍直多名医班聨拜赐当彤墀囊中妙得君臣秘纸尾亲蒙姓字题承恩捧下黄金阙如掲中天行日月小试人间疠气消深藏夜半红光发古来用药如用人牛溲马渤皆通神古来医人如医国病未察形先察脉我皇一念通炎皇要开夀域归平康愿推万念及万物直遣四海同虞唐

赤壁图为衍圣公题

矶头赤壁当天倚下有山根挿江底江风不动江水深曾驾扁舟问苏子忆昔挥毫对酒时俯视尘寰双脱屣掀髯一笑万壑空夜叫蛟鼍泣神鬼江山再到已不识异代兴亡知更几吴强魏走了莫闻万古乾坤如此水天遣斯人作胜观赋成却解惊人耳絶代文章不数公诸家图画空相似谁将意象入寥廓坐觉天涯来尺咫不信人间有卧游高堂素壁波涛起东庄先生好古客谓我作诗如作史三十年前旧品题山高水落依稀是老去方怀为国忧少时误作谈兵喜卜居未遂头已白不向东邦定南纪为公後作赤壁歌莫笑风流非赋比

成国公家槐树歌

东平王家足乔木中有老槐寒更緑拔地能穿千丈云盘空郤?三重屋忆昔二王初种时高门驷马相追随五朝恩露簪缨重四世威声艹木知世间植物因人瑞培植根深乃天意向日长留宿凤巢排霜故作蟠蚪势舞袖飞花遶北堂屯隂列戟森成行壁窗雨过看秋霁纱?风低坐晚凉古来匠石匪廊庙堂中丝竹应同调冯氏空传大树名王公岂待三槐兆木夭老朽旧通家树犹如此我堪嗟愿公人好树亦好长共河山閲岁华

题陶成艹虫图效李长吉

枝头野花团小红碧影间日金玲珑蜂须卷花香入空舞蝶欲去回芳风平原织遍青蒙茸涎蜗篆地鸟迹同独蜢怒掷如强弓轻叶暗响惊鸣蛩秋蝉翼薄江绡重残声悉入虚无中丹青手夺造化工活泼泼地惺松松世间藻绘难为功江南但识孙艹虫五月五日多纎穠都人竞闘芳菲丛慎勿持向东城东

韩大冲西成归乐图为陈侍郎德卿题

老妻驱骡骡过坂阿?骑牛牛力缓丁男负荷前後随长林苍苍日将晚山童惯识来时路山下耕田山上住耕时爱湿收爱晴刚道今年好风雨秋塲满糓衣成霜家鸡正肥村酒香穷年勤苦一朝乐愁散两眉如解缚官租未了仍私逋眼前且复为欢娱古来农事今亦如何人画此西成图君不见长安脱粟军乱呼荆湖米至方市沽此画此时曾有无

风云际会图为木斋阁老题

会稽山头多白云天风吹作絪緼春须臾变化满崖谷夐出人间离垢氛倏来忽往浑难定後逐前驱若相命有色皆成五绣文何心解与千峯竞东岩渐隐西岩出緑树青林互蒙密浦极光浮水市烟天低影漏茅檐日风耶云耶两不疑遥空絶岛无穷期亦知庄海扶揺地不似陶山持赠时云飞上天风为翼俯视齐州九烟碧去马来牛不复论龙从虎啸方相得画家画此兴正浓此兴不与山林同愿公大旱作霖雨长似今年作岁丰

王孟端墨竹长卷为孙太常志同题

太常丰采清如玉醉倚闲庭吟翠竹试将水墨为传神貌得此君真面目疎枝衆叶纷潇洒雨散风稀声簌簌恍闻环佩下层霄忽讶旌旗出深谷九龙山下去已远彭城一派谁当续笑看江南没骨花娇红艶紫皆尘俗蒋家三径今无主零落湘湖才一幅我王爱竹复爱诗拟画篔簹赋淇澳梦魂彷佛无处所不是长沙定安陆诗成挥手谢青卿莫道燕歌非郢曲

题徐主事廷用所藏画鹤时徐归省长沙

江沙翠竹揺森爽老鹤当空堕清响万里金天阊阖风长夜一声神独往濯尽红尘旧羽衣方知碧落无矰网飞当雪落更身轻舞向月明应技痒冈头彩凤须同调世上凡禽空梦想拔地锥看一日成冲霄翮是千年养玉佩疑随子晋笙锦袍合称王恭氅何人粉墨得此本直为山林助高赏诗成刚附鹤南飞归报青田紫芝长

石城雪樵图为李侍郎世贤赋

姑苏城北虞山侧石城崚雪千尺凭高历险去复还独有前村老樵客踈林落叶闻虚响远径荒苔断行迹仄磴危梯几处通短衣长?何人识东华一去三十载身上尘缁无寸白梦想犹疑伐木声栖台不碍看山色石田沈翁好事者点染吴缣成粉墨老气横随笔底生神交岂恨天涯隔会稽太守多豪兴灞水幽人抱诗癖有约重烹学士茶为君细扫松间石

与张都宪公实话别长句

乌台豸史巡江淮漕舟百万东南来吴粳如山积燕市九陌白日红尘开手题笏记报天子当轩一顾重瞳回天教今岁足丰稔人道此公经济才文皇庙算恭襄绩坐遣官军饱供亿年深役重苦不支百孔千疮谁为塞古称错节须利器公纵欲辞宁可得苍顔惊见老风霜手妙忽传轰霹雳羣猜衆閧了不知但惜兵资与民力城狐潜踪社鼠走胝足頳肩方一息公来意气凌云霄公去还闻山岳揺长烟荡空日照地冠盖满路随干旄与公临别话畴昔三十七年魂梦劳公今勲业不自负我独窃禄惭清朝愿期晚节共金石莫使青铜空二毛

画马二首

健马奔泉如渴虹活马洛水如游龙竦身作势跳原地仰首喷沫生长风倦思滚尘痒磨树似是马身逼马语莫将意态问丹青天机正在忘言处

前马奔腾後马逐沙苑东来西江曲相遭意气两不平踏尽长堤春艹緑奚官一骑高如山金环玉勒声珊珊会呼羣骏出云雾同立春风十二栏

题刘式所藏山水图时廷式募兵宁夏还复任巡抚

贺兰西来山作屏黄河东回水为城层峯入空鸟雀避浊浪卷池鱼龙惊平畴沃野不知数圃亦可种田可耕大开阃幄集将士中有十万屯边兵中丞昔奉西秦使指点山河识形势风日千年古战塲冠裳一代今王制远道关心夜聼笳高原驻目春停辔时闻狐豕相出没别选貔貅为扞卫秪应身自作长城水色山光为增气绣衣骢马重游地蓬矢桑弧少年志他日归朝检画图为子细说防边事

忆昔行赠黎参议本端

昔年我在文僖门门前多士如云屯文僖先生子视我我视诸郎犹弟昆登华涉峻岂自致九原再拜先生恩郎君年少各已壮置身共在青宵上过眼星霜四十周大郎出守还归葬二郎忽作雁孤飞别我欲去情依依滇南道路风尘远楚国经过耆旧稀存亡异辙方同调一家父子皆金绯关西清白本世德【黎本杨姓】氷蘖孰谓儒生非题诗赠君声激烈九月京城满城雪白玉堂中白雪歌黄金台上黄花节衡山峯高湘水冽此时此景真奇絶超都历块从今始万里长途非暂蹶努力功名穹壤间丈夫自古轻离别

王孟端竹长卷

九龙山翁兴豪放手执蜿蜒青竹杖酒酣怒掷江中流化作一龙长数丈一龙跃起一龙随倏忽羣龙骇奔浪穿沙触石连云雾头角森森各相向其间小者称箨龙鳞甲蜕尽风神同人道此翁善剧戏造化乃在指掌中君不见九龙山翁云何许九龙山上多风雨素壁空堂枝影寒夜半无人作龙语

题胡马图赠杨都宪应宁

国初以来重戎马分曹置官牧于野平原极目沙艹青中有长槽连大厦二十四监参差开数百万匹联翩来风鬐雾鬛起平地一一尽是凌云才诸番况复开茶市玉篆金碑作符契官茶价重番马肥不遣公家有遗利公家利去归私门地力尽弃天无恩圉人不死死道路纵有马至空名存去年铁骑闻声入我士虽强马不给破敌摧锋不要论飞尘絶漠何嗟及圣皇西顾垂宵衣都宪承恩入帝畿由来考取在经济亦有官兵劳指挥极知君命如山重复道公才似泉涌三千騋牝数非多百万貔貅气增勇西番风纪称师模南郡礼乐归文儒眼前时事有至急马政虽一非其祖世间万事无终极抚卷为我三叹息他日功成献马图因公更问平胡策

画鹰

卑枝诘屈高枝举小鹰低回大鹰怒杀气森森动碧寥千山落叶纷无数云霄意槩风霜姿傲睨六合无雄雌梦迷东海未归路兴在秋原初下时吁嗟乎巢清羽兮元有肉莫遣鵷鸾空侧目

王德辉侍郎母寿八十诗时德辉奉使归省

监湖緑水光如黛堂上长眉动光彩侍郎身着锦衣还满眼物华春不改珠冠翠羽高玲珑轻身缓杖何从容北鱼南笋味相似越舞燕歌调不同玉堂珍馔黄封酒问娑还忆长安否客至犹怀断髪心老来闲却和熊手君家琅琊忠孝门母今有子复有孙愿婆高寿儿亦寿重庆堂前春复春

锺钦礼云山图为史都宪天瑞题

江南画史谁端门会稽老锺清且温图成长练置急雨彩笔灭尽风神存阳崖隂谷半明翳上有烟云时吐吞深林苍郁石磈磊野火不断天无痕当时得意每自许傲睨耻受王公尊勾余拙翁喜墨竹二者异法虽同论谓渠画格自有????房山之子南宫孙手持此图自东海海色尚带扶桑暾千岩秋声万壑树咫尺不辨东西村幽亭野集昔谁子似有宾主无琴樽问之不答若莞尔物外别自成乾坤我生爱山复爱竹对此病目开余昏君看岩谷最深处好着数个苍筤根

长安旧第行寿刘检讨瑞母七十其父用行终东山佥事予同年进士也

长安旧屋郎官宅四十年前老宾客同年兄嫂称通家转头欢笑成咨嗟东游齐山西入蜀遥在旧乡思旧屋承家有子安用多还读父书登父科千金买屋几易主为指当时断机处大仓稻熟官酒香犹是平生氷蘖膓屋长安居酒长醉愿婺百年复千岁

客有谈仲佥事与立赈济乡民事闻而义之且嘉其能与立将赴河南韵以为赠客乃费子充赞善也

潍阳城中人食人部使北来劳宪臣广西监司私赈贫问渠元是扬州民身倡义士倾仓囷民吾同胞矧吾亲监司拯难不爱身手斡疫气回阳春前行後随若次鳞但有给与无讥询彼氓千愁复万辛喜极不觉号苍旻患非在寡而在均圣言在耳识已真西江大史来细陈我忽聼之双眉颦今年监司朝紫宸问之不答但逡巡明朝别我黄河滨我欲往送河无津南轩井法济乡邻意以一髪悬千钧愿子演此为经纶监司发轫当兹辰为渠重赋车辚辚

林良聚禽图为冯御史执之题

枝间啅雀声啁哳江头浮鸭嘴唼????谁教乾鹤报新晴似道山前泥滑滑日暮欲往行人愁亦有山禽双白头年芳物性若反覆惟有无情江水流君不见岭南林郎旧时笔落墨残缣渺萧瑟酒兰风雨罢披图台上乌啼月东出

题赵子昂射鹿图

高秋出猎长城下碧眼胡儿骑剗马弓如月满箭星流已似千山毛血洒马前逸兎或可脱山下老麋身欲赭彼贪但为口腹谋不见巴西放麑者吴兴王孙燕蓟客酒酣兴发时泼墨极知纨绮足风流忘却河山限南北噫吁嚱薛郎未挂天山弓披图仰面来天风

刘学生家藏赠行诗画【公讳世衡广阳人】

剡藤四尺花如雪讵向都亭赠离别黄扉阁老坐题诗薇省仙翁去持节氷顔玉骨两无瑕平生交谊如此花絶胜东阁郎官兴不似西胡处士家仙翁老去花犹在奕叶书香长不改时看雨露发根荄肯受尘埃蔽光采故物争传画有灵相逢莫道花无情刚羡广平能作赋久知光禄喜调羹调羹作赋皆能事解识当年赠时意藻绘休怜五色文琼瑶不传千金字玉堂学士仙翁孙百年文献今犹存要将事业前贤比留与云仍後代论张主事潜奉使阙里纪之以诗兼柬衍圣公

汉家天子临雍日孔氏云孙应世出关西後士东曹郎奉使南来马行疾长安雪後开新霁炫冕山川豁蒙密经心道路远逶迤翘首殿庭高崒嵂百年盛典闻襃恤万古遗经重删述极知礼乐超唐宋冕十二旒庭八佾平生仰止在宫墙真见升堂还入室杏坛弦诵忽三千童冠舞雩思六七顔祠孟庙皆吾党近者数弓遥者馹会陪圭组导衿裾归向虚庭拜天秩

题衍圣公所藏画竹因忆阙里南国之胜故篇终及之

高堂四壁歌舞起戞玉鸣金奏清徵摩挲素练往复还似有秋风生爪指古来写竹如写神仓卒应接皆天真想当磅礴向空廓已觉意气超风尘我家旧傍潇湘住满地清隂不归去每闻图画即江湖长怪西窗隔烟雾阙里墙东县令家名园种竹不种花蹊回径折入蒙翳下有泉水无泥沙长流??穿林响短髪萧萧助森爽旧路无因缩地看新梢定见参天长孔客南游兴未偿此时此景故难忘拟刻琅玕三百字为渠题寄墨君堂

夏太常墨竹卷为屠都宪元勲题

太常作画如作书银鈎铁画交扶踈试将醉笔写秋色便觉纸面开江湖浓隂匝地云烟湿黑雨洒空翻墨汁砚池深夜箨龙飞麟角向人皆起立玉堂学士观挥毫复道人间有凤毛中书君头老不秃元是中书画中竹君不见九龙山人王子猷百年书画余风流唐临宋帖世已少此画此书今几秋

用山艹亭为王侍郎民望题时王致仕归

华容之南洞庭北明山迢嶤倚天碧峯回路转高复深下有东曹侍郎宅侍郎昔在山中居三间艹屋一牀书门前花树岁开落帘际烟云时卷舒扶筇上山石嶻嶭泛舟入湖水空濶醒看庭月挂松梢醉爱江风起苹末朝走燕齐暮入秦朅来关塞随风尘丹心用尽髪半白三十八年秋复春亭从别後谁为主山若有情应解语别君年久望君归俯仰乾坤同逆旅南山之乐北山劳问君定是何山高有人新向东山去且共相过醉浊胶题朱元晖云山图卷送木斋先生致政同归

谢君家住东山东山头云气长青葱山人善画者老锺【名钦礼】横图三尺悬堂中予为作歌有古风云山变幻态不同吾家有图图更工工部笔法如南宫烟毫雨墨淡复浓山有万叠云千重宛若緑水浮芙蓉林深树密行无踪有眼不辨柏与松幽泉隐耳鸣琤琮咫尺似觉香炉峯由来画与书法通外极秀发中藏锋米般夜半光如虹予心爱之手所封几年什袭随巾笼公归别我行匆匆持赠不比华阳翁为公抚卷歌云龙四方下上将乌从停云霭霭雨蒙蒙遥当海徼瞻方蓬仙丹一去如凌空稽山镜水多儿童复道东山有谢公身为雨露禆天功出岫入岫何从容苍生之望安可穷吁嗟乎苍生之望安可穷

茅山艹亭为余姚谢生正作【亭在汝仇湖之上余姚县约有五十余里】

澄湖四面平如镜湖上一山如镜柄小亭孤絶冠山颠影落虚明波不定朝看海色开羣暝夕爱岚光闪余映包含万象入空寥上有鸢飞下鱼泳樵径崎岖或可通渔歌欵乃遥相应中有儒生读古书诛茆伐木披荒磴山拟句曲岂三仙亭比杜陵争一胜谁遣湖来作汝仇莫言墩去非公姓山中无事聊习静席上有珍方待聘溪云涧月供挥洒春鸟秋花入吟咏烟霄意气江湖兴钟鼎山林岂天性从此功名奕代传茅山合与东山称

赠王提学云凤

我思古初制文字篆籕之余散分寄汉魏隋唐作者多後来俗学空姿媚昔从小篆得古法降作隶书差自拔周葅楚芰心自甘持以语人如嚼蜡太常乔卿笔清健後习隶兮先学篆使节新从晋地回名山古庙书题遍柏台外史兰亭孙骨力苦硬如松根搜奇索隐极茫昧断石遗墨何缤纷旁枝并集不遗力点画无释隶与分分径不刻中郎石比篆聊同许氏文声离韵协皆成帙字或孤存或重出自作意匠指良工宛转银鈎铁为笔渠年有十今但一从此蒐罗愿终毕平生好古心独劳更谢羣疑远相质栢台西去书满车我欲留之三叹嗟书成珍重许寄我先为摩挲老眼花

钱塘江潮图为乔少卿希大作

钱塘江头江倒流中有潮声号万牛堆银如山雪如屋远见灭没当空浮千峯将颓树欲秃海若股栗天吴愁来船欢忻势自下瞬息千里无滞流去船乘危贵得正力尽一过且复休跻攀分寸偶失手顷刻下饱鼋与鰌由来咫尺不自觉远望不敢凝双眸客来未到胆已落借问同还见得不何人起笑欲起舞越东老翁搔白头羣儿招呼或助叫倏忽过耳风飕飀逹士遐观得奇赏七泽五湖同一沤天道虚疑月盈缺世情妄假人恩仇复将险巧作戏剧乡里少年夸善泅潮来潮去亦何意人间万事良悠悠我时渡江不相值空对燕客谈杭州壮怀高兴两莫愁三十五年秋复秋谁将妙思入画本似与造化争雕锼酒酣月落不知处梦醒尚作江南游

题杨妃出游图

沉香亭前春日里海棠睡足风吹起玉骢驮醉出华清头上緑云娇不理内人宣索已多时金銮供奉来何迟有谁并辔复顾笑不是秦姨定虢姨阶头奚官执羫走问渠合似安郎否不然那得近前行祗计笼禽随吃狗君不见马嵬坡下蛾眉愁可怜白骨埋荒丘柳丝难绾芳魂住应从君王万里游

题胡山春晓图

湖船着水平无坷蓬上使篙蓬下坐山光四面锦屏开桥影中天彩虹卧轻鸦绕树拂千点老鹤叫空时一个宴客遥将绮席随游人不惜青鞋破江南风物今余几看画题诗两无那却恐湖山画不真他年自买扁舟过

鹭鸶图

平湖影动波光满白鹭丝长羽毛短舞风梳雨未腾寒落却莲衣秋不管引步昂头高复低凌虚欲举意还迟穿花隔水时隐见花底游鱼知未知崔家池上多秋信碧艹长天迷远近何似王维画里看水田漠漠青无尽

鹧鸪图

鹧鸪啼处春江緑日暮凄风吹苦竹相呼相唤不停声万恨千愁啼未足有时格磔还鈎輈此声欲断无时休风低不渡三江水竹冷先惊八月秋我家旧在湘南住犹记曾闻鹧鸪处不似云安有杜鹃声声道不如归去

怀郴竹为何郎中孟春作

郴州形胜天下稀千岩万壑劳攀跻山高地峻水清驶此语吾信韩昌黎何郎少年美文藻直似赏识随标题偶逢燕人作楚语某水某山皆不迷黄岑【山名】山深入云雾楚越藩篱此门户五岭中分隔雨晴诸峯忽变成朝暮苏仙【山名】恍惚无定所何公【山名】流传岂其祖有泉如燕【泉名】复如潮【泉石】与月盈虚社来去编磬【石磬】悬钟【石钟】似有声奇形怪状纷无数吾祖昔闻先此州吾家近住茶溪头扁舟三日不一到空负平生作壮游

紫林书屋

一林霜树明如绮落日余霞半山紫下有茅斋八九椽书声忽送秋风起天宇澄清鸿雁高窗前坠叶时飘萧秀看丹桂天边发志比青松雪後凋十年擢第登朝省几向山林忆乡井匣里双龙试一鸣空中独鹤闻声警君不见衡鹤峯头云正开洞庭舟上客初回归时好种琅玕实管领丹山彩凤来

七骏图

谁哉画此七骏图风格虽同毛骨殊回头卧者若有呼行者迤逦求其徒耸身并立两不语意气云霄似相许闲思嗅尘痒磨足进步欲前仍踯躅君看最後一马骢双瞳耀日尾梳风长驱如山屹不动举首一顾千羣空平原无人青草长随意西郊自来往一饱能忘雨露恩十年未断风尘想天闲十二云锦多空惊岁月易蹉跎试教一日驰千里月窟崑仑奈尔何

渔舟图

空江??鸣高树落叶随风渡江去晴波淼淼接天遥目断飞鸿无尽处江村渔翁家在船悬罾结网自年年船头老妇引篙立篷底娇儿抱橹眠举罾见鱼鱼尾活满眼浪花时泼泼烟云影灭向中流款乃声来起天末农夫把耒商踏车人生无处非生涯每从劳逸殊好恶江南无如钓渔乐君不见洞庭湖边青艹多慈恩寺前生白波濯缨濯足两不遂谁和沧浪孺子歌

聚禽图

西塘日落秋波緑两两鸳鸯水中浴野鳬似雁忽西东落翠栖红乱人目鸣鸠爱雨鹊爱晴宿者自宿行者行惟有白鸥忘世事朝来暮去两无情

子昂画马卷

翰林学士真天人平生书画皆通神自言少小嗜毫素寸纸遍作云烟痕老来意态尽物理画马欲过曹将军此图似出西城种骨法传奇气轩耸将身跳地局不前矫首见人惊欲踊燕家死马犹堪卖况此风神解飞动在野须教一顾空登台未觉千金重崔郎爱画复好奇向来得此信且疑为乐指点是真迹老我聪明非昔时图穷忽见银鈎笔忽讶骊珠海中出江南伪本今已多入眼自须公甲乙世人得者惟见一至宝逢时故难匹从此高堂展玩频明窗净几无长日

题夏珪山水图

江天雪暗江云黑不辨溪南与溪北江风汹汹山木号怪石飞泉怒相射柴门不关艹堂静去马来车两无迹波涛澒洞川气昏亦有扁舟远行客中流无帆挠不进船底差差浪花白欹篷反舵苦不持雨笠风蓑半无力冲寒冒雪者何人咫尺相看不相识疑是山隂访戴翁山装水载何匆剧似闻软语相慰藉岂有幽欢共愁寂问渠此去去何之却恐欲归归未得画师本抱山林癖手制生绡开水墨横挥直扫百态生不独溪声与山色君看岁暮江湖里如漱寒流枕高石对客披图酒半醒空堂五月无炎赫

太原宋生灏手刻先君字法手稿赠之以诗时生已授广平通判矣正德三年十二月三日

太原宋生得心画点染毫端付金石宝贤堂【晋府】上古名书一一亲曾手翻刻秋闱累举不一荐三入长安人未识乔卿篆刻初入室数纸西来搨新墨嗟予相字如相马肯向骊黄辨顔色吾家府君妙楷法晋帖唐书饱探索残篇断楮空尘埃生也见之三叹息摹朱勒石不辞劳细入秋毫大盈尺炎天汗浃衣沾湿晚岁氷霜肉绉折当其腕指所至时意匠心师两无迹长安俗工不解意仅有形模少风格逢生不早亦非迟犹及儒生头半白须知絶代有名家兼为私门存手泽五百杨梅岂待年三千荐法空论直生今作倅当畿府方以文章为吏饰他日编成却寄渠书中定有长相忆

寄寿封君杨留耕先生

峩眉山头云气浓锦宫城上花枝红地灵人杰应时出往岁吾识留耕翁一从献策明光殿三世科名眼中见鹦鹉洲前骢马蹄凤凰池里骐麟现一品封高七袠稀乌纱玉带明绯衣祗疑天上神仙是若比人间富贵非谁信今人不如古片玉一枝安足数苏氏奇峯仅有二窦家芳树才称五太史文章秘阁勲少年状元才出羣眼看是父复是子此语吾传扬子云白头忧国心尤切刚道成平好时节已见西川洗甲兵更依北斗瞻京阙玄霜彩笔泥金笺为君兴寄西南天愿山不童花不老一岁一赋长生篇

题双凤图为崔甥

梧桐枝上曈曨日共指丹山凤凰出文采天教五色呈或赤如朱黑如漆族无大小皆称长声有雌雄同应律阿阁巢深始养成虞廷献瑞期难失池上奇毛信有雏世间凡鸟空成匹极知耳目非常见聊假丹青为幻质点染真疑造化功品题合称诗人笔圣朝有道万物遂郊有四灵何但一己看国士多羽翼复道郎君好家室为渠拂拭还爱惜饮以玉泉飡竹实会须把酒对新图坐我高堂聼鸣瑟

东坡煎茶图【次坡韵】

君不见玉川两腋清风生又不见黄家竹几车声鸣东坡别有煎茶法一勺解使千金轻江南雷鸣二月二己识山人采芳意东京贡院试一煎汴中那有中泠泉翰林老仙出西蜀醉扫蛮烟写珠玉诗成吻渇肠亦饥长须拂纸扬修眉知公此兴不独乐苏门六子长相随请看画策题诗手犹似当炉运笔时

墨梅一首

江边老树根如铁枝上繁花乱成雪千葩万蕊一时开刚值江南好风月川回谷转山路微春来无处无芳菲行迟似爱影在地坐久不知香满衣江南此景看不足江北见之如见玉丹青纸上漫成尘桃李担头空过目平生知己孟与林招之不来劳我心看花载酒不知处灞雪萧萧湖水深

题杜古狂画寿张封君为礼部员外继孟作

杜狂作画如写神朱顔皓髪真仙人持杯向空坐白石傲睨城市无风尘飞来素鹤如青鸟似报丹书下蓬岛为言仙籍己通名却望云端拜天表乌纱束带宫锦裳始知身是尚书郎高门多客车马集春宴隔城钟漏长一从西陌移家住犹记城东买书处春官桃李足新隂暮景桑榆有佳趣仙耶官耶两不知且看此画复此诗郎君再拜起谢客岁岁来共长生巵

题蟠桃图寿邵淑人为国贤侍郎作

春光如画还如织枝上仙桃红欲滴醉日醺风始醸成倚云如露真消得度索山头锦作堆玄都观里多苍苔东方小儿强解事谁遣上树偷三回司徒清鉴时争羡天上人间两曾见内殿初闻侍宴归北堂再覩东风面种树何如种德难物华人杰总称贤愿栽千本寿千岁不作寻常幻画看

山水图为鲁司业题

九风肃肃溪水急溪上高亭暮来集空中落叶洒衣裳苍苔满地无人拾深山野客忽相过向来尘事何其多短言长语未终日回首白苹生碧波

予庄诗

荆溪之庄谁所庐荆溪主人称是予荆溪野人不识渠有眼道是延陵吴自言家世荆溪住宅相本出南州徐买田自醸北海酒引水欲活西江鱼古来陵谷如翻手俯仰应怀昔人有涧艹岩花不计春过云飞鸟犹回首自别兹庄二十秋四时风景一时收共看锦服明清画莫遣青山笑黑头庄哉庄哉不我负自我得之非外求君不见张公古洞空传信苏公独山谁所命秪今那有张苏家空余往事令人嗟天壤之间孰非我庄以予名无不可万间广厦几时成留取高名向江左

怀麓堂集卷五十三







卷五十四

钦定四库全书

怀麓堂集卷五十四

明　李东阳　撰

诗後稿四

五言律诗

种竹

种竹复种竹屋西还屋东都城十日雨长安一林风宿土得余润团隂分小丛高秋想鸣佩侧耳向晴空

小园即事

过雨东园暮畦蔬架已瓜分恩到僮仆沾润与邻家学圃非吾事忧时且岁华有怀成独坐欹侧岸乌纱

假山成戏作二首

叠石危峯起盘根古树成窦留云宿处溪待水流声意匠疑天巧林居见物情退朝先拄笏爽气忽然生有意寻丹壑无钱买白云冈峦才数疉城市已平分远可游松子清宜隐竹君山成谢岩叟题壁为书勲

次韵送衍圣公孔闻韶

孔衣清尚絅卫竹美如圭经学亲传鲁韶音想在齐海观知水术岳望有山梯远道须珍重扶持仗老奚

崑山毛翁百岁诗

种菊南山下秋风百度花乾坤此间气江汉复谁家管榻经重蔽陶冠已十加海筹仍不一桑陆看量沙

竹坡

种竹前坡满其如秋兴何迥含山气爽低碍夕阳多有地留氷雪无心鬬绮罗锦衣归稚子洗耳聼鸣珂

次韵答方石先生二首

五载词垣病三回命使临乾坤无报德江汉有归心岐路分南北功名慨古今微涓能几许恩海向来深

其二

温诏劳三谕威顔仰四临老妨扶病力拙苦济时心世远方思古吾哀恐自今故人高义在药石敢辞深

山行十首【丁亥十三日】

远寺无烟火晴空见羽毛水光浮日动秋气出林高城市身仍系江湖兴本豪驰驱亦王事元不是贤劳

又

十月交仍浅千林落未空雨苔留径碧霜李缀枝红【有李名十月红】使客瞻天近田家说岁丰大康思外职吾欲咏豳风

又

宝刹开湖面清泉漱石根僧田不入税甲第渐成村壁有题名在亭因驻跸存胜游非我事休暇亦君恩

又

独宿荒山里悠然自寝兴犬声山树叶人影佛堂灯室静闲教扫峯高倦忆登诗成思二妙遥在碧云层【衍圣公兄弟宿香山】

又

路辟天门险根蟠地轴深入山云雾合出寺鼓钟沉意远穷千刦民劳岂万金平生不到处感慨一登临

又

风露兰山【山名】冷幽宫夜不扃地应藏剑舄天为泄精灵远树闻清籁遥山列画屏人生一俯仰尘梦几时醒【时有事於甘懿王园】

又

翠微【山名】深不断迤逦到香山【山名】大谷呼频应寻源去却还夕峯明灭外暗雾有无间预与山林约禅房定不关

又

凿翠开虚牖分清出小池高风去月近深树得霜迟院静时闻梵灯明夜看棋登临原有意邂逅本无期

又

平明登絶顶万象极秋毫入谷境逾窈缘崖山转高法门空色界尘海任风涛不识经营费犹嫌跋涉劳

又

路入金山口峯峦两派分亭台中使宅松栢主家坟社古村村静僧钟寺寺闻我今犹禄食俯仰更何云

宪宗皇帝挽歌词十首

广殿临丹阙重闱丽紫霄康宁过六纪熙皥见三朝月窟瞻犹近飈车望已遥万方同洒涕痛极转成謡

其二

海宇瞻依共宫闱奉养尊旧恩长乐殿遗戒濯龙门宋室新仪陋周原古制存欲知流泽远圣子复神孙

其三

月有重光象川无再逝波人间琼佩远天上玉楼多幻界三千隔韶光九十过感恩兼恋德空有泪如河

其四

凤掖承欢地龙楼问寝辰感恩方爱日厌世已离尘地隔黄泉夜山空碧殿春裕陵松栢在瞻望总伤神

其五

庆积传宗远年高閲世深忧民终夜念保国一生心显耀成三象遗言重万金郁葱佳气里陵树晩沉沉

其六

旧业山河壮余恩雨露饶羣臣思社饭命妇忆晨朝暗月留鸾镜悲风引凤箫丹旌看不见云路转迢迢

其七

寿已稀年过身将五福兼休光弥宇宙遗泽到洪纎山折钟初应筹空海漫添试看幽僻地清泪洒穷檐

其八

北郭车尘远西陵树色重池栖华表鹤云逐鼎湖龙命使三时奠空山半夜钟他时奔骏地冠佩相追从

其九

紫殿春方寂玄宫夜正长幽泉沾竹泪哀壑奏松簧玉几心凄怆瑶池事渺茫乾坤终古在俯仰恨难忘

其十

桂兎秋逾好轩龙晩更辉两朝天下养千古世间稀眼见新宫起神从别殿归不须论往事一涕一沾衣

太皇太后发引鼓吹词

应天长

天风吹断瑶池梦落月高城笳鼓动彩云迎青鸟送衮绋一声天下恸上林霜露重空使泣鸾啼凤试看水朝星拱此情谁不痛

孝宗皇帝挽歌词十首

其一

此日真何日隂云掩上台晦明天色变呜咽水声哀旧恨齐山岳遗恩遍草莱万方同一恸痛哭隐成雷

其二

圣德同天纵皇图与日升乾维中断絶坤轴乍欹崩辇盖辞双阙山河护六陵生成真罔极攀送竟何能

其三

恭已同虞帝祗台比夏王内廷无女谒外囿絶禽荒富有天和养终期历数长彼苍何弗吊民物共悲伤

其四

圣道通三极王言似六经面开天日表书作虎龙形杞国天方坠华胥梦不醒万年金匮在遗训炳丹青

其五

鹤发承顔日龙楼问寝辰两宫同奉养九庙极精禋孝可通金石诚能动鬼神徽称高万代埀宪及千春

其六

畎亩苍生念闾阎白屋情览章时数日露祷必深更岁旱忧疑狱天寒悯戍兵尚遗寛恤诏朝野共吞声

其七

极意穷幽隐虚怀仰治平近臣常造膝阁老不呼名道合君臣义恩深父子情化机元不偶天意竟何成

其八

玉几终宵坐彤闱彻晓通孙谋思祖训家教托储宫天语叮宁际龙顔髣髴中此身真隔世地下倘相从

其九

海宇熙平日乾坤梦幻间虹流始苹渚龙卧已桥山尧蓂惊新换湘筠忆旧班翠华天上去无路可追攀

其十

灵驾归何处茂陵西更西日轮埋地轴云路隔天梯月迥鸣銮静闱空班仗齐玄宫松栢里瞻望转凄迷

孝宗皇帝发引鼓吹词

应天长

太平天子龙飞运二十年来如一瞬大举行笳鼓振万里山河终古恨王陵佳气近为报宫车来信纵到海枯山陨此哀何日尽

雪後

十里城隂路肩舆缓步行好天晴更碧积雪夜偏明病觉官情减老於人事轻交亲不可弃聊与尽生平

西庄独咏得四首【六月二日】

城市多炎郁园林剩得秋雨晴山骨见庭晓露痕收野汲尝新井溪行涉浅流独吟还自酌幽赏为谁酬

又

夏日长如水良辰古亦难酒醒思枕石沐罢想弹冠露草侵衣湿风泉氷齿寒诗成无刻处方拟种琅玕

又

长日似两日可人无一人浊胶浊亦醉村语村还真开落花相代青黄麦未匀那知老将至六十又生辰

又

望远宜新霁归迟待晩凉岭云随鸟尽溪树绕堤长独立凭谁语幽怀祗自伤乾坤无尽日俯仰意难忘

题屠司寇元勲小像

仕路逢青眼朝簪上黑头唐科龙虎出周薮凤麟游待漏彤楼晩分司粉署秋科名随禁籍从此达宸旒

其二

一自登科後青袍已换绯百官同虎拜三见六龙飞笏记分明语天顔咫尺威班行与道路顾盼有光辉

其三

蹑步登高省埋头入簿书午风铃索静斜日吏行踈汉法持三尺于门拥驷车公余多逸兴诗笔几曾虚

其四

旧影清风在深衣古制存水流花引路客至鹤迎门文采弓裘盛乡邦爵齿尊东门还洛社盛事两堪论

题米南宫真蹟卷赠邃庵太宰先生

地坼山根断天空海气开乾坤此胜概冠佩几重来挥洒如篇翰风流寄酒杯为渠连夜梦飞遶妙高台

其二

怀古心犹壮探奇卷屡开眉颦嗟我老匵韫待公来寄远难凭鴈论文重举杯他时临赏地归坐月中台偶得南宫多景楼诗一首笔墨清润盖得意书也因忆邃庵博古好学而此诗此景又其所卜居地举以赠之复追前韵二首书于卷後予游江南常登此楼目击其胜及邃庵既定居而阳羡之田已弃坐月亭中无我足迹他日展玩间未必不怃然太息也正德辛未六月望日孔氏女卒已閲岁钱郎中荣自锡山以诗来慰忆自亡儿之丧吊挽者屡次十至而今仅得此怅然感之因次其韵二首以自慰

浮生如有寄老泪忽无时岂谓东门恨翻为永叔悲【欧祭女文云於家有一日之爱兮于汝有终身之悲】望深犹驻目话久或停巵为谢同心客诗来慰所思

轩盖宁亲日輀旌送女时未归先恨别既乐转成悲远道无时绋荒林有酹巵幽魂如不死应起望云思

病起理髪次李羣玉韵二首

一病身仍瘦三旬发始梳雪疑襟袖满风怯纸窗虚乱枕抛书後衰颠入镜初倦余方起坐刚爱客来踈

又

病髪犹堪理忧心不可梳民劳看已甚兵捷报常虚潦水成氷地田家望雨初我生嗟可尚医国计还踈

闻雨

快雨划残梦起闻檐漏声炎蒸五月尽愁病一时轻地喜收麰麦天教洗甲兵老农幸未死饥眼望秋成

种竹二首

种竹动经岁竹来人未知分从根定後移趂雨凉时爱叶看书卷怜荪望早迟岁寒方善保风雪漫相疑

又

种竹幽堂下凉生暑气微爱长过我屋看緑上人衣坐久月初出梦回风渐稀一竿如可钓吾欲问渔矶

中秋独坐有怀邃庵太宰

坐久夜方寂望深秋更高雾奁开月镜尘海静风涛忧国头空白怀人意转劳汲生犹卧病何力谢官曹

九日遇雪闻邃庵见过以诗趣之

节近逢花早秋深见雪稀风情两奇絶衰病少光辉抱寂仍欹枕登高未拂衣有怀方不寐剡棹莫空归

又

雪幔朝慵卷风轩午乍开冒寒花竞发望远客能来病有东篱兴词荒下里才呼童频扫径不敢惜苍苔

五言排律

桂岩书院为戴给事锐题

杰构成新筑嘉名满旧文灵岩通地脉仙桂发天芬国运兴炎祚邦乡解鲁纷川原开莾苍弦诵接朝曛扁象濓溪揭山疑岳麓分家门大小戴经籍古今文谷冷思吹黍池香忆采芹义方规再拜仁里德频薰五世宗相续三迁意独勤学田多稔岁庙祀蔼余焄气象曾瞻孟师资本重汾冠裳皆秩秩礼乐漫云云野服朝宜浴庭膏夜屡焚长流终碧海平步忽青云妙质归陶冶良材谢斧斤词林先擢秀谏院早题勲身许南金价名空北马羣有生能念祖无饭或忘君学道心犹壮忧时发半剡舟如可载吾欲问江濆

当进大明会典礼毕有述

圣祖开基日神孙继志成文哉周典制贻厥夏和钧啓龠纳青?函书献紫宸命传纶綍手官重股肱臣执玉朝宗地冠裳报主身愿俾经国理无处不尧仁

栖翠为刑部曹员外镤父作

山远平分翠楼高迥得秋暝随归鸟至清与故人留地僻尘稀到云轻栋欲浮林光新雨浄湖影夕阳收短笏频支颊重帘不下鈎画姿疑浅着诗境入冥捜吏服终同隐村居且当游百年浑对此何必泛扁舟

怀麓堂集卷五十四







卷五十五

钦定四库全书

怀麓堂集卷五十五

明　李东阳　撰

诗後稿五

七言律诗

樗老诗为苏州杨翁仲实作吉士昇之父

雨露风霜共此身托名樗老意还真青黄幸免牺尊累红紫谁甘马足尘地有山川开夀域天将岁月与闲人养生已得蒙庄术欲向南华比大椿

送马少卿宗勉得告归吴

赋诗行酒送春装赢得归时满路光天上衣冠新赐紫江南丘壠再焚黄亲教暂去真殊宠不厌频来是故乡共说凤池恩露满莫将毛羽挂抟桑

送蒋编修敬之归省

宦游诗兴远相牵过尽荆山是越川花外引舆因奉母月中鸣佩想朝天云霄健翮轻千里江汉归心已二年东望海南书札近几时听雨对床眠

内阁赏芍药奉和少傅徐公韵四首

一春风日几晴隂数种名花竞浅深禁苑栽培真得地化工雕刻本何心丛疑月下留鸾宿香到人间许蝶寻台阁风流前辈远彩毫重和玉堂吟

次第红芳又緑隂好花留向玉堂深多从雨过看生色不为春迟负赏心清露着衣香易湿彩云迷眼梦难寻杯余幸接韩公宴词罢先赓白傅吟

晓闻花底佩声归万叶枝头露未稀力尽丹青空藻绘眼看红紫漫芬菲栽云直傍瑶台起避日须将锦障围愿向人间分此种莫教春秪在彤扉

春逐长安担上归此花真觉眼中稀新题翰苑图犹在旧事扬州草自菲索赏向人心已醉试开经日手频围欲知近侍承恩地长共西垣与北扉

题篁墩行乐卷二首

吟余肩对碧峰巉谈罢风生玉麈毵一代才名几苏轼千年宗派两河南古来经籍多亲勘老去江山亦饱谙珎重文章与经济眼中何地不君堪

与君意气各声名同向宾筵赋鹿鸣万里云霄容接武老年诗酒尚关情墩前种竹乘春雨洲上寻芳爱晚晴欲共舞雩真乐意江南新服几时成

内阁五月莲花盛开奉和少傅徐公韵二首

漫道西湖百亩寛新花尚怯晓波寒内园自合先芳意道眼从来是别观金掌溢时清露委水仙多处緑云攅人间不解真顔色却爱红妆舞翠盘

两池风物许平分新赏从来是旧闻空翠欲沾衣上雨朶红犹识殿东云吟余彩笔诗难就宴出芳筩酒易醺红杏碧桃今在否试将消息问东君

又和太子太保刘公韵二首

十分芳气袭人清未羡兰蕤更菊英尽去穠华还古淡絶无言笑有风情根含瀛海波涛润色藉天家雨露荣见说中通能外直此心端合与花盟

天与灵姿絶代清看渠真作水中英云端别有栽培地江上空多采掇情纵是丹青终属幻未经题品若为荣他年自许归来乐不结陶翁社里盟

次周吏部伯常得孙韵二首

生男最乐况生孙万事如公不要论千古并汾灵气在四传庄懿祖风存【周乃翁尚书公諡庄懿】森森兰玉非无地衮衮公侯似有源从此直须称相业郑同何止是专门桂花能子竹能孙秀色清香取次论新彩预看堂下戱旧环疑指树间存雏生鸑鷟非凡鸟水出瀛洲是海源最羡西邻多盛事贺车终日过吾门

郊坛分献得星辰

南郊类祀礼方殷位重星辰迥出羣万象纷罗天四匝两坛高起夜平分【星辰凡二坛】名沾御笔亲题宇【内四坛皆亲定】服识先朝旧制文【武舞服左袖画干上有除暴安民四字乃洪武旧制近始服之】冠履一时陪奠献幸从燔燎托余馨

候驾毕宿神乐观

日华初满殿东台天路遥瞻步辇来夜赐鹤袍阶二品【前日赐同尚书】昼颁龙馔日三囬【是日茶饭外有特赐三】鵷鸾地煖和云宿虎豹关严待月开扈从两朝今最近报恩何力尽凡才

重经西涯

晚风残雨送轻寒傍柳随花意未阑林鸟欲归巢已换钓矶如在水应漫青春荏苒催双鬓黄阁栖迟愧一官诗卷酒船如许载他时须作监湖看

文华纪事【弘治十一年九月初二日经筵春坊亦开讲车驾复临幸焉】

两筵开共及嘉辰三度文华集讲臣鹤驾暂停当殿午龙顔一顾满墀春经传圣学渊源近地接天家雨露均明日宫壶重拜赐愿将涓滴报皇仁【次日有羊酒之赐】

送杨维立之南京吏部

学士官高少宰尊更将奇事与君论杨公清白多孙子苏氏文章好弟昆总谓留都非散地极知亲擢是深恩题诗合代持盃送为有通家旧谊存

重经西涯

朔吹晴沙卷暮寒旧时楼阁记凭栏层氷耐有行人度爱日惭非稚子欢岂谓鸣珂还故里敢将华发恋微官人间未少闲丘壑欲作求田计更难

又

禁城隂里御河西昨夜分明梦不迷楼外酒帘非旧馆沙边屐印有新泥年华渐觉儿童老巢户深怀燕雀栖满地虚寒霜月在敢忘灯火教诗题【东阳六岁时先君以诗命题手改结句云明月满天霜满地清风时复送虚寒谨识于此】

屠元勲侍郎奉使辽府因省母嘉兴次传礼部韵

屡甸东关议北征暂违西署复南行宗藩使节君臣义江汉归舟日夜情满路山花春欲动到门檐鹊晓先惊遥知隽母承欢地应问官刑日几平

赵给事士贤二亲夀诗

买书种树是良谋偕老人间不外求看到儿孙还满眼数将甲子更从头太平时节有闲地真率会中无俗流应共倚门瞻使节锦衣刚喜故乡游

郊坛分献得北镇【医无闾】

礼备牷牲帛尚玄兹山坛与岳相连分幽已别虞州九入向方归禹服千名为北方长作镇位当东面郤瞻天忆从南海分坛後十二年中徧四埏

春丁代祀孔子庙庭【弘治丁巳】

殿头天语下鸿胪璧水诸生扫旧庐春版署名书帝遣夜盘分胙出神余仰瞻地切高坚在陟降心劳左右如三载黄扉今再命敢将遗泽负诗书

送董礼部尚矩还南京

望入锺山紫气高壮游元不限风涛老看健骨如松节俊识名家有凤毛远信忆传新锦字交情贪饮旧醇醪谁言省署寅清地不及经帷侍从劳

寄陈直夫

勇退西江是急流十年高卧越山秋眼明耐写兰亭记兴到躭为剡曲游人识桓郎冠上豸我慙弘景画中牛新诗赋得遥相夀正及斑衣戏白头

寄和刘亚卿时雍二首【时刘督饷北边】

晓闻边报入官衙夜整朝衣对烛花四牡驰驱方得路一身羇泊本无家新霜渐觉头颅改升斗真愁国计差何似东南分省地十年三泛海边槎

使车停处即开衙又见边庭雪作花王事有劳寜叹我匈奴未灭岂论家周田近报千仓满汉将虚传六级差但得营门歌饱士不须天外羡乘槎

次韵答沈都宪时阳二首

玉堂飞雪白於麻贝阙琼楼世漫夸万树恩灮同上苑一蓑归兴已长沙因怀赤子常忧国未灭匈奴敢问家遥愧大夫持汉节诗成何处咏皇华

谁道鹰鸇异凤鸾外台风采似朝端须教道上人惊典复遣军中帅有韩民力到头如欲竭忠言入耳谅非难江山岁晚巡行地应谢风霜满豸冠

寄方石先生附王存敬知府

病来偏觉宦情疎病起依然是故吾支俸籍存经月住买山囊在一钱无旧时经济慙书卷老去山林想画图若见王郎烦问讯庙廊终不异江湖

体斋以礼部侍郎兼学士入掌詹事府以诗贺之用旧所贺韵二首

当年十八共登瀛公在朝廷最老成翰长宫端同日拜世间天上几人并经帷久辍班仍在吏牍全抛梦亦清早向宾筵沾贺札已慙踈拙负平生

词林地近接宫坊又领青云白鹭行周代孙谋方子翼傅岩家学本臣良前星照夜天垂彩仪凤来时国有祥未论台阶和鼎鼐载看经幄讲虞唐

候送青谿先生考绩南还坐间有作

饯送经年不出城一尊相对是平生玉堂灯火三人在建业山川两度行无计挽留惭我劣有怀撑塞为君倾水云亭上萧然坐捻断吟髭句未成

读虞邵庵诗

少陵门下多蹊径五百年来见几人久矣不闻空谷响时哉羞效捧心颦真仙混世元无迹老将藏锋却有神拟抱朱弦携白鹤青城山下看嶙峋

读刘静修诗

百年四海一容城是处云山着脚行观物每从真意得感时翻觉壮心惊高松絶岛凌秋势独鹤空江惊夜声多少中原词赋手尽将丝竹奏升平

松崖戴司寇遣子入塾圭峰董礼侍有诗次韵一首

生男向晚望增年慰意频过几杖前未向青云夸接武已将黄卷学从先汉都客有东西赋戴礼家应大小传同榜故人须世讲曲江春柳看垂鞭

寄方石二首用所寄韵

老来风节重於山独立颓波万顷间满地江湖双客鬓十年名教两贤关凤仪快覩虞廷近龙卧难容洛水闲晓日桥门佳气里白袍东望正连班

门前流水屋头山十载逃形向此间要识行藏皆在我久知贫病不相关青松万木风霜老野渡孤舟岁月闲圣主分明知姓字未应巢许得同班

卜居一首柬南屏

日下园亭秋气隂故人相见暂开襟买田阳羡苏公计客舍并州贾岛心老至尚夸诗力健病囘犹怯酒杯深归来漫作灯前话却喜妻儿是赏音

用韵答邃庵

岳麓峰前湘水隂思归无计豁烦襟亦知吴越非吾土未必功名是我心地上青山随处有镜中华髪逐年深故人只在邻州住空谷他时听足音

用韵答邵国贤

种树长安不作隂幽居何处解冠襟间逢北客论山价老向南枝识鸟心江水纵平终是险惠风虽好未为深秪应棹入荆溪去遥听吴歌答楚音

用韵答吴编修克温三首

话久西窻下夕隂喜逢南客共被襟楚人不作将归赋王翰真劳愿卜心长为卧游思地缩却因行乐爱山深濯缨正起沧浪兴不道中流有和音

坐爱林居水竹隂百年风月此开襟重闱桑梓经行路故垄松楸去住心燕市不如吴地暖荆溪合似楚江深春天定有南来鴈须为山灵报好音【常州予先祖母旧里先祖亦尝游寓其间故云】

渭阳人在玉堂隂曾向斋庐话宿襟緑野庄前成故事西州门外识君心两畿风土无南北四海交情有浅深他日到时须挂剑寂寥风树想遗音【谦斋徐公吴舅也常闻于此论书未达而讣至故於末篇有感云】

九日盆菊盛开将出郭有作

买得长安担上秋南山只在屋西头花开正好逢佳节身病那堪复远游昨夜月明空对酒晚来风急怕登楼多情重有灯前约为报花神作意留

月下赏菊限韵柬邃庵太常先生

不随春蝶梦滕王又送秋蝉过緑杨佳客到时非旧雨好花开处亦重阳为园恨少青山地挿帽羞看緑鬓郎长对此花还此客纵教多病也身康

用韵与王太仆公济

花边忽见白衣王月上陶门已緑杨独酌未须愁太白长生休更问南阳元知楚国离骚手不是玄都去後郎拟向清隂扫白石一琴重与坐嵇康

用韵与乔希人郎中

莫向兰亭羡二王杏园前辈忆三杨【三杨有杏园雅集】我家胜会还花底之子才名亦晋阳晚节正须开老圃幽姿且合对清郎因怀二十年前事九日扁舟下建康

再用韵示兆先

莫倚家风比谢王正须立雪似游杨侯门有意迎彭泽对景无家忆汉阳池馆可栽非少地父书多读胜为郎书香亭上黄花节且共重闱乐夀康

十月赏菊体斋席上限韵【与杨太常王太仆同会】

寻芳何意到君家雨过高城少暮沙此夜幽欢还月下去年孤馆各天涯狂思晚节曾吹帽夀拟春期及进瓜【体斋夀辰在二月】不是老来诗骨健谁能白发对黄花

寄姜用贞

此身随处得从容一叶扁舟九节筇书到帝京缘索药手开山径为栽松海边遗爱生祠在天外遥心别路重同榜少年头渐白忆君何地更相逢

戴松崖司寇省墓饶州

鹤袍犀带尚书贵昼锦堂中见几人身向九天承雨露步随双履下星辰西堂梦後吟生草南涧归时荐有苹应忆旧都棠树里岂无枯朽待阳春

青谿先生新领留参之命奉寄一首

留司勅下拜新参道路皆言宠命堪龙虎地高蟠左右斗山名重压东南百年士马中原盛一代仪章故老谙欲为太平根本计岂将勲业付高谈

寄顾天锡二首用致仕後所寄韵

休将白发论公私造物何曾有黠凝阅尽烟云双眼在嚼残氷蘖寸心知遗珠在泽终成媚倦鸟投林大未迟独有怀贤兼感旧春来无日不君思

爱画耽诗是我私傍人休笑虎头痴谁将緑绮更新调秪许青山作故知楼上月高怜夜永水边花冷恨春迟并州无限江东路却望停云有所思

次韵答方石先生三首

两函恩命一年并林下依然识圣情白发有身应许国青山无路可逃名心同隐逸官何累世重师儒道亦荣行路总难休漫道有时欹侧有时平

为国怀贤两意并公应於我未忘情拔茅已慰朝端望附骥方慙榜下名少室载徵唐李渤安车终起汉桓荣霞城硉兀高千仞秪恐胸中未易平

一家三世客幽并万里沅湘日夜情未老桑榆先暮景本无根蔕尚浮名买将山去终成拙乞得湖归始是荣拟住江南访东越台江风浪几时平

重经西涯

禁城东去复西囘又见遥山紫翠堆酒尽不知红日下诗成刚被黑云催慈恩有寺曾游白緑野无堂正忆裴泪满密缝衣上线渭阳风景更徘徊

郊坛分献得星辰一【弘治庚申】

星坛东望隔重城复道西来步月行万里烟云春散歛一天经纬夜分明山河地迥非尘界金石声高彻太清分荐礼成频拭目盛时方仰泰阶平

祀毕喜晴次屠吏部韵

水轮西下渐经申玉漏南来早报寅九宇空寒消雾露一坛芒色动星辰龙光下烛天应鍳羲驭前瞻日已宾【大明坛在星辰上】人日向来晴到糓帝城先卜万家春

雪後经西涯

雪满平湖玉镜开更无波浪与尘埃凌空海鹤遥应度照影沙鸥却自猜豪客园池非旧业梵家宫殿有高台林花苑柳如相识又是春风一度来

成国朱公宅观料丝灯次周司徒屠太宰韵

节假承恩忆退公夜堂灯火尽相容疑成天上丝纶手不是人间剪刻功索价想应轻万镪留欢剩欲倒千锺似闻赋客多奇赏直自山西到浙东

白岩图为乔郎中题

三峰矗立当重楼主人旧住西南州絶壁倚空千丈雪过云囘首万山秋河阳参军马前望长白老翁天下忧丈夫事业合如此须遣振衣来上头

重经西涯

缺岸危桥断复行野人相见不通名辘轳声里田田水杨柳枝头树树莺看竹东林无旧主买山南国有新盟不知城外春多少芳草晴烟已满城

寄陈方伯同年

少时曾共曲江游解组还家未白头种得棠隂人勿剪寄来书札手亲修闲身好付三江水健步犹堪百尺楼寄谢夀筵词赋客不须图画写扁舟

题林吏部像二首

绯袍金带映清卢好是天门听漏图人物两京新藻监衣冠六馆旧型模忧勤许国身犹壮清白传家德不孤纵道丹青能貌得不知能貌此心无

闽山秀拔越溪清共识扶舆早降精父子一门同甲第春秋三传有诸生天涯不隔春明路堂额新题昼锦名曾是紫薇花下伴为公瞻送不胜情

月林为伦修撰父处士作

入林华月夜还生别是诗家一种清流水青苹空咏影隂岩灵籁不闻声莺花上日春无赖尘土东华梦未成报道仙郎真折桂始知天上有人行

中秋独坐

一年风物爱秋晴独向空庭坐月明万里山河皆在眼异乡儿女正关情灯前有梦难欹枕客去无心自举觥高阁卷帘过夜半不知凉露湿冠缨

十六夜不见月与成国内弟邃庵太常并顾编修士亷陈御史德卿乔郎中希大共话用前韵

帘外轻云薄晚晴一灯当坐夜偏明秋光有意随人约月色无端也世情习隐尚怀田二顷消愁直放酒千觥微吟细语能相慰老泪何须更濯缨

得兆先舟中书用所赠杨给事韵二首

别後偏怜见面难诗来长是借人看远书信抵千金重老梦真成一夜安总为天伦关骨肉极知人事有悲欢向时宦况休劳问依旧端居与素餐

生年容易别时难犹记囘头忍泪看鲁地山川连阙里杜家儿女忆长安园林过眼惊时序道路逢人强笑欢无限归心书一纸为渠三复罢晨餐

送成国内弟之留都二首

两朝恩命重留都父子分符世所无督府门开新棨戟赐弓家有旧彤卢巡江令下秋霜肃望阙心悬夜月孤传得盖公堂上教本知清静是良图

秣陵城夜公留我郭隗台秋我送公南北宦途千里别死生交谊两家同潘舆爱拥花间日召茇闻歌树底风高阁赋诗余兴在不胜翘首望飞鸿

竹逸

少年种竹已成翁赢得闲身向此中旧业不嫌三径少醉游聊复五人同青鞵夜踏沙头月纱帽凉欹叶底风莫道老夫无一事短吟长啸几时穷

重经西涯

秋气澄清天宇高一林霜叶晚萧骚黄花节近无风雨碧水潭空尽羽毛频筭老时惊岁月难忘情处是儿曹卜居未定居仍卜蓟北天南两意劳

九日雨中作

丹凤城头鴈已南雨声催仗放晨参宫衣尽湿恩兼重御酒微醺兴亦酣芳草緑时怜野色菊花开处忆江潭高楼西望休囘首泗水齐山总未堪

九月十日得兆先消息叠前韵

小阁帘开月正南壮怀秋兴两相参平安欲报心先喜故旧相逢气已酣东望有山连岱岳北人多梦到湘潭向平婚嫁应粗了独是离情尚未堪

再得兆先书用前韵

第二书来见转难一缄浑作几回看归迟可待频经月别近犹烦远问安硬欲登山知汝健苦教留饮为谁欢愁肠百结无端绪多在晨炊与暮餐

别母何如别妹难归时飜作去时看山川路遶那能尽骨肉情深两未安高阁云烟劳望远旧堂甘旨待承欢遥应月白灯青夜细说风行与露餐

与表兄殷通府话别二首

十载重逢鬓欲皤问君官况定如何山厨夜煮吴梗饭水驿时闻越棹歌列县民贫劳抚字故园家近喜经过休言不是西堂客若比西堂梦更多

君尚红顔我已皤我年差小奈君何未穷元礼通家话且和玉郎拔剑歌华馆夜看灯影静碧天晴数鴈行过老来亦有江南意一度相逢一倍多

元旦试笔

晓从天阙贺春回昼掩幽堂避客来书卷总抛心未了园亭虽闭手还开占年稍喜逢新霁报国终慙是薄才莫笑卜居居不定江南松菊便须栽

郊坛分献再得星辰一

圣朝郊祀合圜方又见分坛帝座傍天上有文成五纬人间何地不三光制传幽禜从周礼歌罢重辉恊汉祥俯仰直教无愧作共将精白助君王

分献次青谿太宰韵【时青谿分得星辰二是日立春】

星坛对立本聨班复磴凭空不易攀良久夜方移斗柄早时春已到人间朱旗影隔天门静玉佩声随阁道还旧日同年今并命共从光霁识威顔

答体斋宗伯用前韵【时体斋分献得北岳是日免贺春礼】

春日逢恩早放班瑶坛尽处许同攀星辰位切瞻依上山岳神疑陟降间天路晓陪仙仗立斋宫晨领奏章还【是日礼部有奏疏】终慙典礼寅清职賸有贤劳答圣顔

庆成宴次前韵与青谿

紫殿东头共一班台阶高处得追攀煖风晴日融和际旧宠新恩坐立间【青谿旧为礼部例常立侍今岁始复坐】七载东垣惭我在五年南国望公还拟陈豳乐当周宴一笑相看漫解顔

次韵答方石祭酒病中见忆

庙祀郊斋籍未通静闻神语应歌工心闲不废春怀友身病犹烦夜在公壮老递催年岁改飞栖虽异羽毛同极知宦况从来薄独有豪吟兴未穷

萧海钓寄蛎黄上元日出以飨客因赋一首

薄筵无物荐清宵黄蛎分香味颇饶腥带海风崖际出冻随春雪酒边消东关地僻劳 相寄南客方传始解调不有可人佳赏在一春诗兴又萧条

次谢方石归来园韵

又向长安忆故园白头归兴此终存长留旧屐供山水旋买新书寄子孙楼上元龙曾卧许社中司马未封温奬恬激懦清朝事廊庙山林总是恩

春兴八首

尘沙无日不春隂伏枕偏惊抱病心忧国暗催青鬓改避名翻爱碧山深水禽声动寒犹咽风柳条长弱未禁客去客来门自掩老夫浑欲谢冠簪

柳丝花片满芳洲长为溪山感旧游急雨过窻醒短梦惊风入树搅离愁归帆欲挂三江水病脚难登百尺楼老去不知春兴减向来一月罢梳头

高歌曾扣隔江船楚泛吴游兴渺然山寺夜钟眠里月洞庭春水坐中天翠笼鹦鹉空愁思碧海鲸鱼几岁年一语故人三叹息始知清庙有朱弦

病怀愁绪冗难栽空望单于万里台月落平沙南鴈下雪残荒戍北花开关山远带风尘色阃幄谁当节制才胡马不肥春草细过河消息几时来

六年书诏掌泥封紫阁春深近九重堦日煖思吟芍药水风香忆种芙蓉登台未买千金骏补衮难成五色龙身病益愁愁转病老来归思十分浓

帝城芳意入春浓快马轻车处处逢宫树巧藏莺百啭苑云深护月千重愁来拟断杯中物病起还支石上筇得似玉堂风月地少时游赏几从容

瓮山西望接平坡【寺名】疋马双童几度过十载衣冠朋旧少五更风雨梦魂多湖边渔榜惊鸥鸟树里僧房隐薜萝飞尽桃花还燕子一年春事竟如何

小叠峰峦浅作池幽堂长是见春迟风传翠筱声先到雨换青松叶未知江上帆樯经几驻城南第宅已三移君恩若放山林去始是云霄得意时

再次归来园韵

十里青山二顷园古风依约此中存封胡有子还诸谢季孟何心复两孙新席坐来犹未煖旧盟寒尽几时温请看百世诗书泽总是当年节妇恩

怀麓堂集卷五十五







卷五十六

<集部,别集类,明洪武至崇祯,怀麓堂集>

钦定四库全书

怀麓堂集卷五十六

明　李东阳　撰

诗後稿六

七言律诗

应制启沃诗十首

钦蒙皇上遣太监载义传示圣意命臣等各撰诗十首用寓启沃臣等闻命惊惕谨拟十题撰成七言律诗各一首缮写进呈伏望万几之暇俯垂电覧臣等不胜荣幸之至

敬天

理气流通自古今每从人事识天心灾祥有应皆仁爱日月无私并照临直以精诚昭上下敢於茫昩托高深愿将敬德祈周命先献君王两字箴

法祖

盛代龙飞定两都分明武烈配文谟极知圣祖忧勤意尽是邦家久远图礼乐万年周制作山河一统汉规模焚香敬读皇明训如见艰难创业初

勤政

大禹犹闻惜寸隂秪应无逸是良箴晨朝屡省千官奏昃食频劳四海心圣世怠荒非过计国风勤俭有遗音只今苑囿无巡幸敢学词臣赋上林

务学

自古兴亡一监如由来治道此权舆遗踪往迹千年事长昼深宫两卷书宸翰有光同象纬讲筵无日不唐虞请看圣学从家教蒙养如今有正储

任贤

治体分明在一身股肱元首义俱亲求才自合资金砺爱国还须付玉人千载风云逢圣作一时鱼水见情真臣心欲效慙无力勉为吾皇赞化钧

纳谏

忠言元不为身谋大海真能纳衆流始信适情皆佞口须知逆耳是嘉猷虞廷屡有陈谟拜汉室频闻下诏求试看古来青史上直臣明主一时收

节用

君王俭德小民知往代流传尽可师阶土仅存三尺制露台真惜百金赀丰凶岂必归年岁出纳惟应付有司拟效魏徵陈十渐敢忘更化改元时

爱民

圆颅方趾是同胞眼见昇平乐稚髦秪恐颠连非旧业极怜辛苦尽秋毫东南财力徵输竭西北军储馈饷劳愿向天瓢分一滴徧将恩雨洒蓬蒿

恤刑

民命须关狱重轻我皇於此最留情真看笔底灾祥判要使人间曲直平法遇变时仍守旧罪当疑处每求生覆盆恐有幽隂地离照终教仰大明

讲武

百年至治拟华勲安不忘危旧所闻周代守成方诘武汉廷习射本称文营兵夜静千山月苑马晴看五色云伫看王师清紫塞秋高无复射鵰羣

寄题姜贞庵夀藏

和得司空谷里诗早从尘世脱天羁红顔白发有归处山月江风无尽时地下菟裘人未老树头华表鹤先知君看五马经行路已筑漳南太守祠

病起述怀

一病经春似隔年三章请老未归田极承优诏丁寜语又拜威顔只尺天梦里黄扉惊再到局中青简待重编惟余一寸丹心在犹绕红云向日边

夀太宰尹公八十

三朝旧德耸冠裾曾是昂藏一丈夫老眼閲人犹水监壮心忧国更江湖年高合受隣翁拜身健时嗔稚子扶七十二泉堪酿酒不知能给夀筵无

哭青谿倪太宰先生

握手藤牀肉未寒重来不觉泪丸澜山川一代英灵尽人物三朝作养难班史旧编家继有山公新启世传看平生爱国忧民意仕路谁堪话肺肝

房山山房相墓道中纪事八首

乞得君恩暂拨忙许从西郭看林庄千年丘壠或天意百里山川真帝乡地远有时惊斥堠岁终何处问耕桑私怀未了忧官事默默无言秪自伤

太行西下水朝东圣代提封一掌中形胜千年今古在车书四面往来通垂虹影卧长桥日啸虎声传衆壑风俯仰乾坤双望眼不知身世是樊笼

历尽重冈始见山石门高处不容攀尘踪误落心期外旧路遥疑指顾间老树傲霜犹硉兀断溪流雪尚潺湲十年两度经过地不共游人一解顔

旧游长记此山曾又宿慈光寺里灯吹断野风犹苍莽踏残冈雪更崚嶒人声灭尽惟闻鸟民户凋余秪见僧不是行春还问俗宦情离思两无凭

晓日鸣钟出寺迟峰峦诘屈路逶迤轻舆傍险频劳下健马乘高不受骑出瓮酒当秋熟後隔村鸡报午炊时老亲穉子何曾到一句诗成一泪垂

望远登高数里程雪消风煖爱新晴缘崖健妇如猱捷荷担羸僧似鹤轻直以荣枯占地力还从向背识山情前冈恐有牛眠处倦马临溪驻复行

下马西林一瓣香古槐隂里拜幽堂百年战伐中兴地两世恩封异姓王宝剑有光冲夜斗石麟无影卧斜阳锦衣公子能留客白饭青刍意正长【时憩英国张公先墓】

出城三日两冲风舆马归时日过中地远极怜僮仆苦愁多非为路途穷陶松岁晚门谁候谢草春迟梦亦空病眼不禁双泪冷自欹乌帽解纱笼

哭傅白会郎中用体斋见慰韵二首

秋来哭子正酸辛恨入通家意更真寄我尚题前月信惜君犹是後生身江山荏苒年华尽梦寐分明笑语亲因与大苏谈旧事半床风雨两愁人

登科犹记岁逢辛曾见趋朝画里真应与傅岩为後裔定知何逊是前身文章饰吏谁兼美兄弟论交我最亲月落屋梁秋署冷忆君还似梦中人

东山先生有两广之命奉寄一首

听漏西堂黯不眠忆君如在夜灯前可堪环堵三年病又上南州万里船缩手未闲终坐巧踰垣欲避转愁偏行藏在我今须识纵不由人也属天

王古直挽诗次方石韵二首

漫浪乾坤有岁年不知官府更神仙吴山越水重来地明月清风未了缘五夜诗篇还独赏【尝问古直云何以消夜答云夜半时起将自所作旧诗念一念耳】一时谐谑尽堪传从今脱屣无遗累免卖苏家二顷田

自将诗卷祭残年断送平生贾浪仙久客耳通南北语故人心结死生缘【古直闻方石来曰吾事济矣踰年而卒方石为殡殓葬之】文章岂必千金价姓字聊应一代传不用庄名题万柳【方石欲与之万柳庄不果】本知沧海是桑田

再哭青溪

海内衣冠失老成梦中精爽尚平生杏园醉後千花拥柳院归时一字行旧事苍黄空过眼暮年幽独转伤情不须更作三同会又听城西薤露声【时体斋亦已捐馆】

哭体斋傅宗伯先生【是日倪公祖奠毕於傅公会歛】

哭罢青谿又体翁素车匍匐走西东白头搔尽浑成雪泪眼啼多不受风翰苑才高经百战南宫官重说三同伤心更是江楼鴈各自分飞落照中【体斋已丧弟故云】

再哭体斋叠见慰哭子韵

公来慰我极酸辛我哭公来意更真山斗正悬天下望簿书长绕病中身【公病殆犹手削奏案】一门和气芝兰共四海交情管鲍亲定与青谿重握手九原之下复何人

送吴学士克温之南京

玉堂风月每平分北客南来又送君千里山川非远别两都词赋旧能文亭边野兴随修竹江上归心驻白云二十年前曾此梦不胜吟望立斜曛

送罗司业允升之南京

金陵王气还双阙璧水文章重六经官好况当初摄篆【时祭酒缺司业始复设】门高曾忆旧趋庭【允升父尝为南京助教】烟随草色连天远雨过山光拨眼青多病秪今思药物拟从新笼问参苓

卜树村新庄约方石先生不至次韵四首

浴沂真乐许同寻过眼春光次第深病里有官虚岁月老来无梦不山林天教剩地堪容膝我爱清泉好洗心却恨可人招不至空将短札代长吟

路绕湖堤不费寻野人遥指荜门深平田水足元通浍独树隂多自作林看竹偶逢曾识主买田先了欲归心不知风月还多少消得先生一醉吟

偶从僻地得幽寻门掩踈篱一径深风定落花还作阵雨多遗果渐成林百年游赏浮生梦两世经营旧主心更忆老亲兼稚子不胜哀思与微吟

老树盘空过十寻緑隂繁护古亭深村炊几处日当午牧笛一声风满林逝水如斯真在眼浮云於我更何心房山险絶今辞尽赢得西湖漫浪吟

夀祭酒罗先生七十次所寄韵二首

登第同年事宪皇看君射策胜穿杨两都赋出争传汉九老图成正忆唐旧日才贤多皷铸老来神采尚飞扬也知忧国怀人意不问寒暄问雨阳【来诗云燮调事业须公等卧看南山记雨阳】

十年不见先生面忽枉西江第二诗郢客高词惭寡和杜陵新赠怯轻为多收野秫贫堪醉久服山芝老不饥万里云霄三月近报书犹恨鹤飞迟

松窻屠公挽诗

老健全轻玉带围余欢犹及彩衣归乾坤乐事古来几湖海耆英公後稀满坐芸香留宿雨半窻松影下斜晖树头华表高坟在时有行人指翠微

次李白洲侍郎督复西涯旧业韵二首

面对青峰俯碧流三间矮屋一重楼山高合拄王郎笏水濶堪容范蠡舟诗客苦曾逢戴笠钓心闲不在垂鈎旧时风景如重到日日慈恩寺里游

招提南畔石桥边水色山光净可怜送隐预劳盘谷序得归何必洞庭船总多坛树宜春服不信楼钟搅夜眠寄谢汝阳三斗客未妨来作饮中仙

慰东山刘司马哭子次谢祭酒韵二首

十日朝囘不出门两翁孤坐各黄昏炎风朔雪萧条过旧恨新愁次第论问业有诗空鲤退破怀无计且鲸吞此筹可但输君恨老眼犹堪对子孙

定省何人夜候门客堂无语一灯昏三生过眼真疑幻万事从头莫更论愁对燕山身独老恨深云梦气须吞君情似觉全胜义我已无儿况有孙

张尚絅侍郎挽诗

卧病经秋药裹中入春乡思太匆匆十年心苦移家地两世名成教子功辽海几时归去鹤塞书无复寄来鸿因怀诗酒过从处一夜高情笑语空

弘治癸亥二月四日雨中再代视牲纪事一首

宿霭全消辇路尘远将天语问牺人郊坛二月稀逢雨使命三囘尚及春龟卜有期先後易骏奔无地往来频圣躬已豫思蠲洁愿达平安上紫宸

次陈德卿顾士亷乔希大韵三首

两年春兴总相孤百感重来更郁纡旧事有形归梦泡浮生无处问方壶马犹识路人何在土未成坟草又枯四海极知同父子不知还似此情无

祗树林开日正中玉泉澌下水还东十年丘壠瞻依近百里川原眺望空敢谓并州非客舍极知嬴博有遗风良辰好景多相似只对愁人便不同

看尽朝晖又夕阳旧时风景更难忘鸟情空解怜山色草泪犹知泣露光岂谓幽明分骨肉敢将穷达论文章从今不作江南梦秪合辞官老帝乡

南屏迁翰林典籍白洲有诗次韵二首

束帛丘园满路光十年词苑尚囘翔籖题徧检书千卷诰草频挥墨万行名重岂须还甲第地高何必更岩廊浮云过眼真余事不向官阶较短长

几年渊底爱珠光一日云端羡鸟翔白雪调应高凤沼青袍名已动鵷行交游有道怀金石荐达无能耻庙廊同是感时忧国者向来情话夜何长

复畏吾村旧茔志感十首

旧壠萧条二亩秋眼中无地着松楸比隣价许千金直老我心余一念休未爱林居添野意直开神道想灵游幽堂手泽依稀在细认苍苔几涕流【时於明堂得劵石乃先考手书方向始定】

原头高冢郁巃嵸我祖殷勤手自封四世礼宜昭穆序百年心苦岁时供开云旋辟墙东地带雨新移屋後松说到九泉应一颔愿从遗迹想音容

行尽房山复树村三年岐路几销魂山占水卜无时定鬼护神诃此地存假手经营烦旧主白头瞻拜有孤孙西园宰木东原草犹是春风长养恩

白头遗姊说当年【有邹氏表姊年七十余能道葬时事】听到残灯各黯然地许精灵先後合天教骨肉死生全流光老至偏成感旧事疑多敢浪传今日重来如梦里壠头新树墓前田两年清泪不成乾三尺孤坟欲葬难千载抱孙心敢负九泉将母意须安情知季札犹怀土义比文公合去官今日一杯重酹汝可将顽健诧加餐【儿东行道中有诗云报道痴顽今健饭不须传示教加餐】

五父衢边泪满巾旧愁未尽转成新九原可作真疑梦三鼎空踰不逮亲骨肉竟同归复地衣冠非是显扬身心长夜短清无睡坐久村鸡又报晨

今夕何夕宿城西烛影下照茅檐低茶烟扬空月冉冉竹露洒地风凄凄发能几许白且尽心向此时荒欲迷总为劬劳德未报老来无事不悲凄

旧冢新茔次第成尽将心力付平生经旬命锸随高下半夜推窻看雨晴今日山川增秀丽向时狐兎大纵横小西门外休囘首蔓草残烟也系情

愁来不觉泪澘澘枕上诗成鬓已斑信有神交还梦接争知地下与人间吊余宿草人空到望断孤云鸟不还又是雨余花落後有谁携酒共登山【後四句五月二十九日梦中作觉後续成之时梦见吾儿若不欲闻吾诗者意苦甚盖自是断不复作矣三十日识】

都城西下石桥东十里川原四面通僧饭午钟洪庆寺洞箫凉月静虚宫邻多鸡犬知村近祭有田园及岁丰兼是白头归老地未论丘首得相同

曾司空七十

童丱相随已白颠看公先到古稀年门临御苑朝偏近位重官曹席每专暇日不妨留客醉多情兼喜抱孙眠华筵缓奏长生曲欲借南风起舜弦

杨给事篪父母夀诗

郑公乡里世称贤陶母家声衆所传欵段车轻犹旧路屠苏酒熟又新年庭栽桂树还生子地近桃源不问仙五色宫袍千岁酒门前须系省郎船

一舫斋诗二首

十亩青山八九椽卧游聊以屋为船星槎有路疑秋泛波浪无声搅夜眠东海添筹非浪语南华飘瓦亦同篇也知白发诗人兴不在芦花浅水边

木兰为柱桂为椽陆地从来别有船纵饮直疑骑马坐无愁何必对江眠七重漫拟欧公记万厦还歌杜甫篇闻道银河通碧海恩波元自斗牛边

怀麓堂集卷五十六







卷五十七

钦定四库全书

怀麓堂集卷五十七

明　李东阳　撰

诗後稿七

七言律诗

送衍圣公闻韶袭封还阙里

夜来佳气绕门阑晓听郎君已拜官鲁郡山川归旧国孔林苹藻荐新盘田无公税堪为养家有遗书正好看从此云霄是平地道途长为报平安

赠阙里孔闻礼【南溪圣公次子】

少年文采动公卿剩说尼山有俊英千载衣冠三氏学五更钟漏九重城极知东岳瞻云意酷似西堂听雨情寄谢南溪溪上水几时容我棹舟行

方石先生祖母赵节妇没已五十年方石以礼部侍郎诰请移为旌表为诗纪事奉次二首

凤函飞度越江遥江上离鸾恨始消故国山川增秀拔旧家门户起萧条诗书泽远传三世雨露恩深浃四朝从此贞心长不死九泉披豁见层霄

路接清风岭未遥【清风岭台州事】旧乡遗俗岂全消百年始报生成德六馆重开节义条星小竟随孤月照江清耻受恶溪朝先生不为彛伦起兹事何因彻九霄

又二首

故家华胃本非遥薄俗真堪鄙吝消始信忠臣元有训谁言孝子不同条【谢高祖孝子讳温良】隂晴到底天须定江汉何心海自朝多少穷嫠委沟壑夜台无力叫重霄

思山梦岭路非遥【谢有思山改会缌又山名大梦皆世墓】旧事多从话里消看取霜松高万丈任他风柳弱千条丝纶命许兼先代【谢始欲移所得诰命诏并与之】竹帛名应载本朝昨夜文星连婺女共将光彩动青霄

次李白洲六十自夀韵

宦情元不困诗魔白战犹闻夜枕戈南去扶揺无限路北来安乐有行窝孤松岁晩心能壮丛桂秋深影渐多自爱黑头双鬓在每呵青镜手亲磨

送焦守静先生使襄府

丹书玉节又南行一日龙光起四瀛新使早占唐李合旧恩犹识汉桓荣三朝委质君臣义两世通家父子情应向别筵怀往事曲江花底拜年兄

悬车旧第卷为宝庆谢太守公子业题次方石韵二首

山头牛背稳如车犹记当年谢事初地僻有时穷岭峤家贫无计问田庐屋梁落月分明在霄汉晨星次第疎因过竹林谈旧隐几声清啸一长歔

仕涂随地有摧车野服何人得返初老去功名皆外物旧时山水是吾庐达能玩世心非放清足传家计未疎屋不可瞻乌可爱天涯一见一欷歔

爱日楼为钱郎中荣作

白日红顔映鬓丝百年心事此楼知生憎暮色经檐短每恨晨光出海迟寸草有春犹物类长安虽远未天涯彩衣催进长生酒莫待高庭树影移

荣夀楼为仲佥事本作

百尺高楼肯构新郎君家有白头亲骈罗合敞长生宴升降全轻未老身泼眼湖光堪酿酒卷帘山色似娱人豸冠骢马朝天路夜夜凭阑望北辰

病中言怀八首

三年病後强趋朝又拥重门卧寂寥梦绕千山心不定枕欹双臂力全消笼灯月暗疑无影园雪风稀未满条睡起忽然忘握髻不胜愁鬓晚飘萧

瓦炉初冷更添香更漏沉沉月转廊身老病随年共至愁多心与夜争长尘编倦扫时防蠧壠树新移尚怯霜自笑闲情缘底在向来公事已全荒

身病何如目病难极知昏眊胜衰残愁来强阁东门泪老去从欹杜甫冠新酒纵篘仍断饮好书虽借懒开看枕边莫道无余事犹有诗成字未安

门掩疎篱雪满池夜寒惟有病先知氷轮影薄当窻近竹叶声稀到枕迟三径业荒秋去後十年心苦梦醒时一身经济元无术医国如今合付谁

返櫂湖南路已微买田阳羡事多违老看天地余生少远别江湖旧伴稀灵囿藻深鱼尚在故林松暝鹤还飞天寒岁晚无聊赖吟倚高楼送落晖

东归重下潞河船犹有江山未了缘望远真穷沧海际登高空指泰山巅流光转眼清秋过往事经心白昼眠寂寂闭门多病里始知游赏是神仙

高梁桥北畏吾村壠树成行石兽蹲岂谓驱除非旧主始知封表是君恩愁来霜露情多感老去烟霞癖尚存已办轻车随欵段挂冠须向国西门

几囘班召入彤扉又向经筵劝讲归温语问时劳睿想霁顔开处识天威相如病久经旬卧汲黯身长与愿违万里云霄双倦翼侧看鸾鹄让囘飞

郊坛分献得夜明

夜色灯光远近中广寒元是水精宫九重阊阖随高步万里山河入半空歌罢乐声还彻外拜时人影尽朝东高明愿托无私照四海长瞻配日功

庆成宴次焦少宰韵二首

南郊礼罢及辰良春殿筵开爱日长神贶已沾颁後胙宫衣犹带祭时香旌旗簇拥千人队衮绣分明五色光乾饮满斟皆圣语共将涓滴报吾皇

共随经幄辅元良玉署金銮岁月长学士几陪天上宴侍郎还立案头香迁宫地隔新曹省赐坐身沾旧宠光应是老臣偏感事碧桃曾见醉先皇

次李白洲留别韵二首

少日相忘汝与吾老来俱已变头颅家贫尚有千头橘身健何须九节蒲酒兴不输诗力壮野心偏向世情粗上东门外应囘首谁为疏郎作画图

俯仰平生不愧吾肯随弘景叹头颅归心白忆霜前鴈别意青怜水上蒲唐代百篇希世有汉廷三尺本君粗亨衢不隔安车路回首风云是壮图

奉送梓宫至土城哭而有述

郭外宫车驻复行万方臣妾共吞声惊颷惨似升遐日落景深留返照情千载再逢真隔世百身能代敢偷生清尘望尽犹翘首愿作飞云绕去旌

过小西门怀旧垄有作

古城西北气萧森旧路苍茫不易寻手种青松今易主耳闻乌鸟更关心山堂尚忆风霜破野径犹虞鹿豕侵遥指故原新树里晚风吹泪湿衣襟

畏吾村先墓忽枉刘司马见过感而有诗

满地悲风起白杨壠头斜日半荒凉巨卿白马期能到范叔绨袍义可忘话旧畧教肝胆尽忧时同感鬓毛苍我来君去何匆促犹有官曹债未偿

奉迎神主观御容哭而有述是日复大风

园陵北望路迢遥夜候禅宫坐寂寥已向人心占梦寐更从天意识风颷目瞻遗像山河秀泪滴空原草树凋神御入城当午霁不堪重拜阙西桥

和方石先生留别韵二首

宦情今日为君微别卷诗成强自挥欧冶金呜孤剑跃海天云尽一鸿归行踪得与浮萍似尘世休言大梦非何物人间堪更比向来风槩十分巍

客心乡路转依微囘首风尘袂一挥已起谢安还复卧未秋张翰忽先归桃源再入花应在赤壁重游事恐非试向画图占夀考老来诗骨更崔巍

伦修撰文叙颁诏安南便道省亲

藩邦地重极炎洲诏使名高出状头一代风云龙虎会百年郊薮凤麟游殊方尽处闻天语旧屋归时记海筹采得民风兼国俗玉堂青史待删修

正德丙寅正月二日雪

三冬腊雪已无期两日春风尚及时朝士揽衣惊起早都人勒马爱行迟年华过眼人须惜帝力如天物不知却讶桑林才六事也能照格应商祈

徐侍读穆颁诏朝鲜

六龙飞御九重天天上文星下海堧万物发生新雨露累朝封锡旧山川鸾书共识中华字凤历初开正德年珍重登高能赋手玉堂青简待同编

初开经筵纪事【正德元年二月二日是日开讲大学】

曾侍宫筵入桂坊又开经幄引鵷行春秋义重初元岁大学书陈第一章讲罢天顔犹咫尺朝回日色半苍凉兼金彩币皆恩泽四表同瞻圣德光

亲耕籍田纪事【二月十五日时陪祀先农且预九推之列】

短犂长策共分曹白石坛空碧殿高七奏耳闻神听远三推心识圣躬劳伶人曲按新翻谱御酒恩沾旧赐袍帝业艰难民事苦愧时筋力助分毫

沈编修焘册封安南

玉堂书史暂休衙银汉星辰早泛槎已向夏坛分赤社更从周雅赋皇华主恩前後重颁诏使节从容两过家今日赠诗他夜梦紫微枝上月鈎斜

题许给事天锡驻节寜亲图

黯淡滩头舟若飞安南国里使臣归宫恩满载黄封酒官様新裁白泽衣天上两星当户动人间寸草自春晖咨诹本是皇华职随意周原四牡騑

赠阙里孔以昌

魏阙威仪见两朝汉雍经史听圜桥烟霄旧路星河近草树新恩雨露饶已向云仍占圣泽还从伯仲识风标分明阙里墙东地何日寻君再举镳

闻刘东山司马致仕之命是日得谢方石祭酒到家日所寄诗感而有作

越客书来自海滨楚乡重见拂衣人名如洛社非同里诗到梁州各有神万里云霄俱税驾两山风月自为隣试将出处论心事惭愧官曹一病身

十年两度送君归听说乡山兴欲飞岁久儿孙头角变日长宾客往来稀平桥着板通樵径老树盘根作钓矶强欲相从无旧业定於何处解朝衣

陈司空之南京例赠二首

簿书丛里日纷龎四十年来老鬓双水部官高聨八座石城形古镇三江秋波舣棹花迎客晓梦趋朝月在窻兼喜故园衣锦地几多髦稚拥归幢

泮水芹香共几秋曲江花底复同游君从北省移南国我已红顔变白头舟檝地经生道路画图人识旧风流明年夀骨应全健预写诗篇当酒筹

木斋先生将登舟以诗见寄次韵二首

十年黄阁掌丝纶共作先朝顾命臣天外冥鸿君得志池边蹲凤我何人官曹入梦还如昨世路论交半是新仄柁歌帆何日定茫茫尘海正无津

暂从中秘辍丝纶同是羔羊退食臣偶为庭花留坐客岂知宫树管离人杯余尚觉情难尽棋罢惊看局又新极目春明门外路扁舟明日定天津

石封君徐节妇挽诗二首次沈仲律提学韵

试问元方与惠连故家风范尚依然曾同姓字题金牓不见功名到白颠身後子书能读父古来人定可胜天当庭种得梧桐树直待巢成凤已骞

不羡徐家有二雏眼看一一上云衢九原再作心无愧万里生还事可吁敢谓荣名堪比养故知隂教不相诬嗟予谈虎神伤处却恐神伤虎不如

鲁编修铎颁诏安南

命使炎邦帝选才状元刚去省元来车从北斗杓前指诏向南天尽处开史局事严应暂辍宫袍恩重许新裁归装不载官中物自写黄封作夀杯

石学士珤之任南京

黄金台上玉为堂刚送罗生又石郎四海豪英唐意气两都风物汉文章旧传衣鉢吾空老世业箕裘子最良可与语人今渐少不胜南望立斜阳

题义声贞则二卷为林知府世远父母作

三十浮生一梦余义声先已动州闾门高邓尉堪容马家富唐侯剩有书岁久佳城双璧掩恩深令子一官如褒章两字同华衮夜夜虹光照墓庐

贞则堂高世所传栢舟风节故依然道傍绰楔行人驻天上丝纶内史宣老去深恩犹襁褓生平遗泽尚桮棬旧家本是泷冈後长记辛勤教子年

储都宪静夫在南曹时尝取鹤鸣诗义名其园曰檀园又取杜少陵渼陂诗义名其轩曰浄拭轩比再入南京请各赋一首

山林城市两相忘退食官曹白日长正爱庭隂深覆緑却嫌阶叶乱堆黄窥园董子心仍在扫室陈蕃志且偿今去行台还种栢可应重和伐檀章

红花碧叶照清池长忆东曹坐对时纵有尘埃无地着絶无雕饰有天姿年华过眼频经几风景撩人更属谁官署不同心赏在也应重和少陵诗

孝宗皇帝禫祭有感

病羽无心逐鹭行偶因祥禫忆先皇三年泪尽苍生血万古名齐日月光天上神灵龙变化庙中音乐凤趋跄无由执绋桥山路空负西陵一瓣香

王永嘉献臣恩养堂王自御史谪海南以诏例量移今职

曾是中台执法臣亲从天上捧丝纶一身去国将三载万里还家有二亲手种椿萱堪比夀岁供鱼笋未为贫河阳县里花无数秪得东风一半春

守静先生得曾孙席间奉贺一首

家书何止问晨昏报道灵芝更有根已喜一门为太史最难三世见曾孙直教简册书香远转觉乡邦行数尊从此小同称大阮衣冠盛事好重论

元日看牲复命纪事一首【己巳岁是日有庙牲节食之赐】

履端新制未传宣复命先承黼座前名秩正当华盖殿封题犹是戊辰年岂应衰老仍供职敢谓精诚不愧天归到玉堂重拜赐可将恩海报微涓

郊坛分献再得夜明

尘土全消半夜风氷轮初徧广寒宫分坛位出星辰上万象光悬宇宙中燔气入云烟缥缈佩声和乐响丁东神心豫悦天顔喜愿佐忧勤保圣躬

怀麓堂集卷五十七







卷五十八

钦定四库全书

怀麓堂集卷五十八

明　李东阳　撰

诗後稿八

七言律诗

恭进孝宗实録纪事一首时雨中霁驾迎实録入奉天殿方陞座前此所未有也

宝册云舆次第登殿头飞雨过觚棱衣冠夹陛班初引衮舄迎门座始升五载音容思玉几万年功德付金縢三朝史笔今重载欲报先皇恐未能

西苑焚稿纪事【五月二十五日在海子西岸事毕尚膳供宴是日入西苑门望南台登广寒殿过芭蕉园而还】

史家遗草尽成编太液池头万炬烟天上六丁元下取人间一字不轻传先朝故事非今日内苑清游亦胜缘却上广寒云雾里禁城东指是文渊

秋日出郭崔甥有诗因次韵

直从亭午坐斜阳却借南薰作晚凉沙路试看骑马快【是日试赐马】玉堂刚谢揽衣忙移将壠树和云种抍得园葵带露尝四十六年公事里向来尘梦一何长

哭内弟刘钊三首

忽闻哀报已沾衣回首长天送落晖别後肝肠吾弟尽到时舟檝汝兄归平安两字书空在去住三生事总非欲与亲交同旧感向来门下客全稀

宦路多年改鬓毛岂应容易着青袍民贫况值饥荒後政拙谁知抚字劳遗恨可能忘骨肉归舟犹恐限风涛空山落木伤心地欲为招魂赋楚骚

两因围棘误登科【钊尝以予主考引嫌不入乡会试各一次】一去长江委逝波官好不嫌州县小家贫翻恨子孙多思君岂但三秋隔老我平添两鬓皤寂寂闭门愁病里有谁情话一来过

松露周太保与王端毅太师杨邃庵都宪皆有诗赠乔希大太常题卷一首

石渠丰采重如山松露清风尚可攀堂上草玄亲问业朝中玉笋旧聨班片言价出千金上一日心劳百过间老我相思不相见摩挲亦为解双顔

松露再召复致政将归留话用前韵

白马翩翩走碧山青云逸驾许重攀远从西晋来千里同簉中朝第一班诗兴直凌飞鸟上归舟仍在急流间多情话别留欢地犹是当年梦里顔

松露夀七十再用韵一首

并州西隔太行山百尺丹崖岂易攀却望故乡还忆贾恨为仙驭不同班风云运合逢天上山斗名应满世间细数百年从七十漫将灵药驻红顔

闻孔氏女至

南风吹送北河舟有女东来慰白头病里心情无那老别来风景又经秋鹊声报日书先到雨脚乾时泪始状预想离程还在眼难将一笑解千忧

与衍圣公夜话

漫以平安慰别离星槎动是隔年期文章义岂千金重骨肉心应两地知留住每愁氷合早出游常恐夜归迟须看阙下重逢日莫忘灯前共话时

刘太宰入阁後省墓例送一首

东曹地近入黄扉盛事今无夀古稀天禄阁中藜火动相州堂上锦衣归新颁纶綍封三世旧种松楸过十围恩诏秪应教暂去及时勲业肯心违

丰谕德原学掌院南京例赠一首

玉亭元向玉堂开修竹隂隂对古槐梦里山川吾老矣望中驺驭子行哉青钱选出知文价石室书成见史才东向越山时驻马白云应肯渡江来

泉山书院诗

甘泉山下挹清风得似滁阳有醉翁岚气每随天早晚水声长遶屋西东千寻峭壁瞻依地万顷平田灌溉功二物古来堪比夀愿登巉嶻写琤琮

城南姚氏园饯刘太宰与诸史部晩会归得三首

不到城南又隔秋偶因送客驻行驺枝稍宿雨衣犹湿树底斜阳席未收岂谓东曹非旧约须知下界有仙游壁间漫作题名记聚散终同水上沤

园上高亭园下池秋来风物两相宜红衣落尽莲初实碧叶凋残树总垂江左故人伤别久【邃庵尝憇此园】省中仙客恠来迟病回已觉诗情减却为情多强赋诗

书赵寺正式挽诗卷

下哭亡儿上老亲向来无地不悲辛身从执绋冲山雨手为抄诗付梓人今日我来翻吊汝故园书到转伤神白头竟作殊方别地下相逢恐未真【其父封君後七日卒于家】守静先生夀七十五加少师等秩以诗陈贺一首

榜下衣冠笑两翁晨星落落几西东每输夀骨年年健且爱官?字字同舞袖裁成新様锦庭花开胜旧时红古稀余算从头数五赋豳诗七月风

补寿白太夫人次卷首辘轳韵

寿筵芳酒出黄封九日春光半未穷东阁衣冠前度客北堂图画旧时容眼看乔木年年大手种蟠桃树树红报道郎君重赐玉蓝田佳气晩还浓

孟冬五日冒雪出城简邵国贤都宪乔希大侍郎崔世兴员外

十月朝时拟出城总因公祭辍私情一冬风景初逢雪数里关河不计程旋拂朝衣乾更湿未占天意雨还晴相看莫问悲欢事不是当年向子平

次邃庵韵二首

一官心事苦难偿筋力空惊六十强病後渐看留客少老来翻爱作书狂南园折柳逢秋色北郭看山带夕阳数月闲情今两度余生消得几回忙

丈夫弧矢志终偿精力君应较我强定远功名那用达子陵风态且须狂东游阙里瞻文庙西上金山望岳阳回首汉家营牧地梦中犹觉簿书忙

出郊

雨後苍苔入径深放朝声里得追寻好风晴日中元节白露清霜半夜心城外看山犹旧色井边移树已秋隂公家事在何时了莫恠痴儿泪不禁

忧旱二首【正德五年斋居作是岁有旨致斋九日】

铃索声低别院深每从窗牖问隂晴五风十雨清朝事七戒三斋圣主心平野烟云春澹澹禁城钟皷夜沉沉天瓢莫道无多滴一滴须敎比万金

不向田苗试浅深先劳础石验晴隂黄尘赤日村村路侧枕疎窗夜夜心江鴈影稀看欲尽林鸠声远听俱沉清风明月非无价好雨从来不论金

喜雨二首叠前韵

出门黄雾隔城深下马玄云匝地隂莫道苍生空有望谁言造化本无心庭前翠竹飞还舞水面游鱼跃更沉拟效坡翁重作记上天今已雨黄金

误占元日到春深百日都无十日隂五月逢秋农父望六年忧国老臣心盆荷色净尘初洗庭树声收日已沉纵使田园生意足翻令土价直黄金

哭方石先生次林待用都宪韵二首

海天江树晩依依一别平生万事违公论底须他日定宦途刚得几人归闲看物态云千变老谢功名手一挥犹记玉堂风月地至今东壁有余辉

六年不见先生面数月犹烦两寄书病里诗篇心不废老来江海气全除尘生满地空悬榻腹痛何时许过车宦况为君灰欲尽东风何事强吹嘘

闻刘东山遇赦值河西道梗未得归次前岁所寄雪中过六盘山韵

百折危途寸步间向来空乞一身闲愁心正拥蓝关雪苦句犹传饭颗山病後形容应渐瘦老来归路转多艰洞庭风景依然在为问扁舟几日还

此诗再閲岁久不和是日得东山公赦归重经六盘山韵因忆元白梁州之句怅然感之再次一首

浮世功名梦觉间梦时何似觉时闲南来已踏千重浪西去还经万叠山我病不堪思往事公才犹可济时艰诗成漫忆梁州句一夜神交信往还

雪月夜观水精碁戏作

雪月光中夜未阑楸枰乱落水精寒情贪白战停杯久眼入空明下子难长恠官曹无暇日偶从愁里得奇观捻须呵手非吾事聊复灯前凭几看

亡女生日

十年辛苦住天涯每恨逢生不在家今日贺筵翻吊客旧时归路有灵车梦中匏实空题字【女没时其母梦一匏裂为二上有子分二字】身上宜男枉佩花自捻瓣香浇麦饭日斜烧纸到昏鸦

食柑邃庵宅有感

一枝初寄洞庭舟落爪余霜散不收弱女忆时缘病渴故人别後已驾秋空将旧恨埋黄壤更有乡心上白头归共细君还向说烛痕和泪与双流

除夕

独吟孤坐总伤神谁伴长安守岁人卦数已周无那老年华初转又逢春思亲泪尽空双眼哭女声高彻四邻还向灯前添旧草拟从新岁乞闲身

借得红梅一株盆花盛开偶与邃庵太宰辈观之漫赋一首借梅者崔甥世兴

休劳比客问南枝緑影红香信有之满坐光风流转地半窗晴日上来时煖贪春睡浓如酒冷笑霜髭白为诗今日定知谁是主客来聊与倒芳巵

乔希大宗伯将赴南京例赠一首

耻随桃杏比芳穠面目虽同格不同酒兴判敎三日醉病顔输尽十分红频开户牖延春日旋设团屏护晚风独有离人心正远折时须更向江东

诸公过西庄聨句走笔次韵

一春花信苦多风胜会真怜一笑同愁剧老怀兼抱病忧深时事敢论功杜陵醉後身犹健司马才高赋更雄对客挥毫休我羡衰顔不似旧时红

再次一首

一从桃杏领春风涧草岩花处处同载酒似怜花有约催诗却笑雨无功钓心偶向闲边发棋力翻於醉後雄余兴不随芳事了盆梅犹自待人红

得东山翁到家书再用前韵二首

数亩茅堂水石间此身方得是真闲吟髭白可供新句老眼青犹识旧山年至尚余精力健家贫偏觉岁时艰梧桐自有安栖地不似空林倦鸟还

莫论天上与人间才得闲时始是闲郢客调应歌下里谢公家自有东山忧时更觉江湖远閲世方知道路艰当日赋诗无送者天敎夫子竟生还

益高亭为何生子元作【亭取韩文山益高水益骇之义】

衡山南去路孱顔万文丹梯尚可攀望尽楚峰还越峤定知天上与人间当窗列宿长围绕拂地流云自往还多少洞庭湖上客尽从清泻听潺湲

五月初七日【正德辛未】

六年挥泪泣遗弓万国伤心此日同龙去鼎湖还作雨马嘶沙苑尚思风碧桃宴已归天上玉几言犹似梦中曾是白头香案吏不胜凝望朶云红

西庄遇雨

每逢佳景即登临百度曾无一度隂今日我来翻爱雨旧时人去转伤心空堂五月炎蒸尽野色千家草树深最是晩来沾湿地不胜凉思满衣襟

中秋独坐

客去西堂话已终自随巾屧步凉风轻隂冉冉来天际澹月沉沉出海东战後兵尘新恨满别时儿女旧愁空一朝两报三军捷莫道欢顔是酒红

次日叠前韵柬邃庵

百年心赏故难终人负佳期昨夜风岂有好诗生眼底误疑明月在邻东花能再发人将老客不频来酒未空今日定知何似景斜阳先爱晩山红

九日崔郎小会

共坐西轩纳晚凉满城风日爱重阳苔因雨积犹余緑菊为霜迟且未黄病里山林心转癖老来儿女意偏长向时忧乐谁先後莫问江湖与庙廊

生日有感

六月九日多欝蒸我生初度未相仍黑头渐白白且尽碧山欲归归未能闭门絶客祗僚友窃禄作官犹斗升独把一杯还自寿瘦躯衰病恐难胜

怀麓堂集卷五十八







卷五十九

钦定四库全书

怀麓堂集卷五十九

明　李东阳　撰

诗後稿九

七言律诗

孙司徒馈雪酒与衍圣公崔郎中共酌

玉堂茶鼎不须烹已让江南雪酒清一种奇香非世有六花新醸隔年成晋书光忆贫时映郢曲歌传醉後声刚是两郎留赏地敢将氷比玉风情

湛编修若水册封安南

圣朝荒服尽冠缨岭外交南旧有名文字不随言语别道途长共海波平一家两被周封命六载三回汉使旌天上玉堂非远别故乡重慰倚门情

偶梦得一诗止记末句觉而感之足成一律正德辛未十一月九日也

平地红尘起白波直从青兖到黄河几州村落人烟少千里川原杀气多汉帅屡传师出令边兵先试凯旋歌白头中夜长忧国何日苍生免荷戈

数日後再梦一劄有天兵所至罔不克捷之文叠前韵以自慰

北风吹浪不成波贼骑乘氷欲渡河甸服以南烽火衆天兵所至捷书多心悬五夜趋朝梦耳听三军撃斗歌已喜文臣能敌忾须教武库戢干戈

地震斋居国贤侍郎以诗来自通州次韵一首

独坐空堂别院深可堪无酒更无琴双垂短雪衰年鬓寸结寒灯半夜心露祷似闻天上语远书如听谷中音朝来整笏趋朝地钟鼓楼高月未沈

崔甥後借红梅病起次旧韵二首

新花还发旧年枝一种春风两见之醉眼似曾相识後芳心多在未开时若逢孟老偏宜雪恨少林逋别赋诗病里絶怜无客到有谁倾倒共深巵

谁借江南玉树枝崔郎风格似宗之休怜客路春深地犹及花神酒半时羞比杏桃吟郑句不劳氷雪禁欧诗愁来春兴都无几尽日相看不满巵

喜雨叠前韵简邃庵

老年风骨岁寒枝人意花情两得之病後朱顔还误酒春来好雨正逢时花缘别久应思主我为愁多强赋诗寄谢东隣杨太宰肯将涓滴共开巵

邃庵以诗来订花朝之约次韵趣之

休论东阁与西涯城市山林总未赊已喜孤根回暖地可将奇赏负诗家心虽铁石能无赋画恐丹青却累花明日此花还此客有人争向玉堂夸

邃庵擕酒就梅再叠前韵

有客遥从楚水涯擕来新醸不须赊花朝且共长安节雪夜全胜处士家错讶仙丹红似雪翻怜醉眼白於花君才正合称三絶并与诗人一处夸

叠前韵与崔郎

庾岭南头灞水涯长安春望眼中赊须知水部郎官兴不在玄都道士家癖爱苦吟呵冻笔醉移清赏落灯花向来花主真谁是好事翻从地主夸

闻邃庵自得红梅再叠前韵

载酒寻梅兴未涯移栽仙馆路何赊氷霜晩节元同调桃李春风别是家三弄已闻琴入操五更应梦笔生花芳隣拟卜千金价老朽从今莫浪夸

近日红梅倡和颇多当职思其外之时有好乐无荒之戒再叠前韵以识吾过并简诸君子

不爱风葩与露枝此花心绪我知之老当万木俱凋後愁对孤灯半结时多事不劳须载酒有怀应忆旧题诗相看只合无言坐小泛清茶当一巵

大江南望渺津涯水涉山行路总賖内苑移栽虽得地北来漂泊似无家闲愁未解双眉缚老恨从添满眼花留却一枝还旧主任将春色与人夸

有菊为医士盛?作

幽人种花花满家此花之外更无花懒随桃杏争春色且共参苓閲岁华青眼旧怜携緑酒白头低受挿乌纱不须更酌南阳水自引香泉灌药芽

走笔次成国病中见寄韵

病起如闻春酒香老来犹作彩衣郎方传灵药从人乞手雪仙桃奉母尝五月嘉辰怀往事四更清梦绕朝行嗟予亦抱文园渴漫倚高歌到夕阳

五月七日【正德壬申】

曾上銮坡侍玉堂朝衣亲惹御袍香传宣煖阁【在奉天门後】天顔近奏事平台【在中左门东】午漏长化国有人悲短梦幽都无地仰余光从容顾命分明语一日伤心泪万行

闻河南捷

山东羣盗复河南血战中原万蚁酣守似墨城谁却九捷如曾杼尚疑三濳行不觉关山隘屡饵深防将士贪刚道羣凶真授首又闻舟檝下江潭

闻狼山捷用前韵

北风吹卷洞庭波飞舸还经孟渎河今日胜兵方有筭向来遗孽本无多中宵驿使传书捷两岸欢声入棹歌闻说西南犹转战几时甘雨洗天戈

杨少卿廷仪归省成都石斋阁老以长卷见属请纪其事少卿予己未所举士也

五色文韦使我惊十年京国爱君情袁卿奉职先郎署苏辙传家有父兄城上花明新衣锦桥边人指旧题名谁言蜀道如天远万里星槎自在行

易检讨舒诰归省长沙院中例赠

行尽星沙更月桥始知天上有归桡宫衣尚带香烟湿仙佩还随玉露飘已向江山开寿域细将文轨说中朝西来青鸟南飞鹤万里云霄路未遥

吴礼部克温来自南京靳充道学士赋诗会别次会予家用韵一首

淹留不厌腐儒飡风度惟君世所难茶笑陆生亲设具碁如吴起惯登坛聊将短日供长话漫以新诗续旧欢莫向南船惊朔吹晓晴沙路雪初乾

成国省墓北泽山奉赠一首

二王祔葬六陵东丘壠成行列上公千里疏陈朝阙後十年心切望云中河山带砺君恩远俎豆春秋祀事同地下有灵应暂笑郎君今又作元戎

七言排律

春寒二十韵

软红香里见车尘剩取余寒在水滨飞霰有时还着面微霜何力尚欺人湖波欲动清犹浅草色初回緑未匀卷尽帘栊无燕雀閲残氷雪但松筠吴牛月下琉璃薄胡马风前苜蓿新作态檐花如怯语多情堤枊似含颦朝衣试换应嫌早市酒从酤莫厌醇赐拟宫恩传汉烛别怜归思遶江苹山墙地坼虫仍蛰海国天高鴈始宾辟爱火犀曾贡粤歌传土皷漫吹豳哦诗转觉吟肩耸澼絖难医病手皴未放韶光过九十肯抛长夜守庚申琼楼玉宇骚人远旧谷新丝野客贫甲士梦惊曾彻骨纬嫠心苦更伤神绨袍范叔谁相恋大被姜郎且共亲万厦直须酬老杜重裘幸免作穷陈年华草草催双鬓宦迹悠悠寄一身愁引冻泉分浙沥怕登高阁看嶙峋每慙温饱谋生拙一任炎凉过眼频从此愿持邹衍律遍敎隂谷是阳春

寿鹤溪潘先生八十

越山云气欝崔嵬家住天南紫翠堆溪上鹤飞知客到篱边蝶过识花开繁苔满地时嗔扫野服随身更懒裁静捻吟髭还得句健抛竹杖独登台抗顔正对横经席袖手旁看作郡才矍铄尚能驱左马幽闲且可种三槐初心道德终无负末路功名?用媒孤赏最宜楼有月旧贫刚免甑生埃空羣冀北人犹羡捷径终南世敢猜甲子数休论绦县神仙居不在蓬莱堂成緑野千年後节近清秋一日才堪寄兴惟林下竹未忘情是岭头梅丝萝爱托青松树海水凭添白玉杯歌罢琅璈如许和愿从江鴈得书回

圣驾视学有述

翠华重匝护金根銮驾从容下玉阍一雨隔霄清辇路五云先晓覆桥门中天地迥乘龙御在庙心劳想骏奔礼乐百年昭象设衣冠三代蔼云孙拜瞻共识师模重坐讲方知圣道尊履上仙班星只尺耳闻天语玉清温凤团赐茗公卿贵鸡舌分香侍从恩敢谓文章非国运故知笾豆有司存休风合遣羣方动盛事仍兼往代论从此六经功久大须将覆载比乾坤

生日邃庵太宰贶以长律用韵自述并答雅怀

莫将箕斗问星躔花甲周时又五年抱病每怜唐杜甫谢官方慕汉韦贤头多白发生新种坐秪青氊是旧傅岂谓诗书非阀閲纵居城市也山川义方独守韩公训仁里三怀孟氏迁恩许曲江蒙燕赉礼开东阁误招延黄扉忝职经纶重玉几亲承顾命专犬马有情难报主钧衡无力可回天同心论议思金断末路功名笑瓦全已愧元方曾有季却悲顔路早亡渊空惊节序忙於我颇恠聪明不及前欹枕欲眠频觉警杖藜将步转愁颠如过漆室遥闻叹谁为苍生倒解悬况值劬劳伤短日敢耽荒乐醉长筵镜中勲业今衰矣梦里江湖更渺然大义曷能迯覆载余生何以谢陶甄家藏笔法犹存谱手按琴徽错记弦公退久违鳌禁直友声先和鸟鸣篇锦衣肉食非吾乐蘖操冰心岂自坚惟听玉皇宣放勅愿从平地学神仙

邃庵太宰先生初度叠前韵奉寿

两翁星命不同躔後甲先庚仅十年天禄阁中慙我老文僖门下识君贤聪明德祖才无敌清白关西世有传藩府早时通姓字地灵随处托山川东堂汉试曾三捷外制唐官始一迁滇骑北来经海岳晋轺西去历鄜延龙驹万匹飞骧满虎旅千羣节制专夙夜在公长体国行藏自我亦由天缨冠义切烦趋赴鼎釜生余藉保全宝剑直应光射斗明珠何止媚藏渊班行迥絶星辰上人物分明藻监前寒士力能吹羽落苍生手可救崖颠秋风梓里频劳梦阳月桑弧此再悬已荷投桃敦友谊宁辞伐木共宾筵童时鬓发今皤矣醉後心情各醒然合志岂能忘括羽相逢多道出陶甄公庭坐遣平如水大道从知直似弦台省疏传金镜策山林兴寄白云篇中朝仪表衣冠盛後代勲名竹帛坚愿与八荒同寿域不妨官府是神仙

怀麓堂集卷五十九







卷六十

钦定四库全书

怀麓堂集卷六十

明　李东阳　撰

诗後稿十

五言絶句

杂画二首

种树自何年幽人不知老不爱松色奇只听松声好野树兼天暝山钟度水迟诗僧不出户头白少人知

又一首

仰面看飞鸟弯弓意转迟马头双猎犬惆怅立多时

芙蓉

濯彼秋江上修然风霜姿世间无一物惟有谪仙诗

西园秋雨

竹

秋雨烂百草青青修竹林解使秋声爽还令秋色深

椿

旧树已十围旧宅今易主新树日以长秋霜复春雨

桧

双树出墙头亭亭雨高盖雨色爱青葱天声听灵籁

榆

柳外春烟碧桑边暮景斜退朝无一事风雨送年华

桃

种树乘春雨开花待晓风一年还一树随意满园红

李

名果出吾家移栽自海涯要看花胜雪先放雨催花

芍药

秀色春前发浓隂雨後看持盃贺花相先我得休官

木槿

花开不及暮根老却宜秋天机何处在须向静中求

蓼

的的垂红雨萧萧映碧流吴江谁解剪刚得数枝秋

绣墩草

野草不绣地青青常覆盆风朝还雨夕留客意终存

苔

岂不爱佳客客来残我苔西园十日雨三径不曾开

藜

藜新尚可蒸藜老亦堪煮明年幸强健拄杖看秋雨

後西园秋雨诗

予往岁秋雨中尝即西园植物各为小诗十二首今年病告累月幽怀莫伸复即所见得十首

雨来催我竹十日忽成林笋出无人见苍苔深更深

右竹

雨色澹西庄风光恋北堂存亡各异地忧乐两难忘

右萱

去年长比人今岁高过屋好雨东南来依稀满庭緑

右槐

画省和云植幽庭带雨看会辞双阙迥归托一枝安

右紫薇

买种已经年贪看亦云久未惜雨沾衣应防刺伤手

右荼蘼

芳华曜朝阳余景驻晩色纵是雨成霜白头心更赤

右葵

一月一花开花开应时节未须夸雨露慎与藏冰雪

右月桂

未摘霜前实先看雨後花名应出西海顔岂论东家

右榴

风花晴可怜雨实秋更好日日望江南终当此中老

右望江南

春草萎欲黄秋草萋更碧莫太倚春光方当让秋色

右草

七言絶句

虢国夫人早朝图

扫罢蛾眉上马迟君王刚及退朝时侍臣记得丁宁语莫遣长生殿里知

菜

谁写西园数叶菘露华清晓湿蒙茸玉堂夜半苏郎渴此味无因献九重

兔

蘼芜原上眼迷离好是空山独坐时老去猎心翻欲动似嫌孤隼下来迟

菊花

寒影萧萧照墨池西园晩色正相宜苍头黑发秋风里应是陶翁未醉时

莲花

不见峰头十丈红别将芳思写江风翠翘金钿明鸾镜疑是湘妃出水中

芙蓉

轻红澹白两堪怜妙意皆从画史传不用秋江照顔色也知标格是天然

栀

抽黄嫓白总称才谁遣山栀入画来似为诗家少知己杜陵吟罢不曾开

水僊

澹墨轻和玉露香水中僊子素衣裳风鬟雾鬓无缠束不是人间富贵粧

牡丹

彩毫和露写名花紫艳分明出魏家应是洛阳归梦远缁尘红土半京华

题禇临兰亭後二絶

晋代书家失典刑河南别自有兰亭宁知千古风流兴只在山隂酒未醒

晋帖唐临太未迟还从点画认须眉向来赏极翻成恨不见当年运笔时

何敬仲墨竹二絶

奎章博士本书家画法翻将上品夸铁锁银鈎谁解道人间空梦笔生花

莫将画竹论难易刚道繁难简更难君看萧萧秪数叶满堂风雨不胜寒

子昂画马

家家龙种堕燕山犹在秋风十二闲千载画图非旧价任他评品落人间

观泉图为衍圣孔公作

松根东望思悠哉湿尽春衣满地苔七十二泉云雾里可能持赠一泉来

春园杂诗十四首

三月三日佳丽辰五十五年衰病身闭门一枕午时梦江草江花无数春

病来无力与春争看尽花开草又生莫道东君不识面旧红新緑也关情

墙隂老槐生古苔棘篱花迳参差开分付儿童莫谢客病中那有俗人来

桔橰亭边非我家城南小园缲水车直恐此身终是客门前有地不栽花

木槿花开红作屏庭前莓苔满地青緑隂深处不知晓啼鸟一声幽梦醒

手揷河边杨柳枝眼看成树复成丝不见雪花飞满地岂知春去已多时

野鹤昂昂不受驯家鹤依依鸣向人应悔城中食烟火不如天外离风尘

庭下猕猴如小儿攀花折果不停时为怜野意厌羁馽放着林间高树枝

三年种竹不满地长恠墙高多夕隂纵使难成也难老莫敎移却种花心

夜来一雪忽成雨雨过西山青入楼听人骑马看山去又作思山一种愁

径草园花随意春野情偏与物相亲养得山家短角鹿尽日闲行不触人

刚道假山如画图画图还是假山无若见此山真面目纵非南国也西湖

房山山房山下头十年不到水空流园童捉鱼自煮吃只道山中无钓鈎

慈恩寺前花满洲看花长记小年游春光撩人不知老夜夜梦到水西头

木笔

泚露和烟晓未乾多情独自倚阑干春风为报真消息不似江郎梦里看

蜀葵

羞学红粧媚晓霞秪将忠赤报天家纵敎雨黑天隂夜不是南枝不放花

黄葵

不随红紫鬭纷华别有风流出画家谁解人间真正色秋来交付与黄花

玉簪

昨夜花神出蕊宫緑云袅袅不禁风粧成试点池边影秪恐搔头落水中

春草图二絶

江南春草緑如烟多在东风十日前还忆谢家池上见对床听雨赋诗眠

渚兰汀草乱春愁病里何心更出游独立斜阳溪上望采芳人在白苹洲

四牛图

丙吉问牛

不问僵屍问喘牛春来多少庙廊忧爕调知是三公职只许当年曲逆侯

刘寛还牛

笑解辕骖缓步归野人多事转相疑司徒喜怒元无迹牛去牛来两不知

牛弼杀牛

徒步归来了不惊车前流血任纵横一牛自与秋毫重得似人间骨肉情

李密挂牛

倦来不作带经锄挂角归时日未晡道上达官应借问传中曾读窦融无

济医马图

王郎爱马癖成痴病马情多手自医马病秪应医便得不知医癖更须谁

黄子久山水

子久丹青仲举诗百年风物两称奇分明一片江南景醉後相看醒不知

刘松年山水二首

九曲阑干十丈泉隔溪幽树转苍然携童莫道寻师晩犹在秋山落照前

醉倚孤蓬坐不眠夜凉吟向泬寥天松隂正好看明月分付儿童莫放船

刻丝牡丹二絶

组织兼成刻画功好花芳蝶共春风摩挲旧物寻遗事不是唐宫也宋宫

邹碧堆红间浅深都将一赏付分隂谁知造化无雕刻费尽人间巧匠心

书欧阳公手帖後二絶

醉翁长恨作书难道是撑船上急滩毕竟晚年多自得尽留风韵与人看

宋代家书自不孤当时只许蔡君谟若将晋法论真印此老风流世亦无

寒山拾得图二絶

闲向青山扫白云青山那得有红尘白云飞散红尘尽山色长如清浄身

?松烧竹自为徒炊罢吟诗对竹炉应是禅家风味别世间烟火气全无

王孟端山水图长卷二絶

画竹休将竹史看王猷家自有江山空庭莫讶千寻影万里烟波咫尺间

高下青山远近村清江处处绕柴门监湖一曲消多少须问君王再乞恩

蒙翁蒲萄次韵二首

采采西林白露团一时清赏故人欢萧条四十年前事又向谁家卷里看

西土蒲萄别样团谪居聊此写清欢荔支香水谁高下且与诗人一例看

法酒一尊奉致二泉都宪侑以小诗

玉露金茎下九天风情犹记十年前莫言天上无多滴欲鬭人间第二泉

使回闻欲封寄江南盖将以为北堂之寿再致一语情见乎词

行厨新瓮不开封留向高堂手自拱若比江东怀橘意洞庭春色定谁浓

捕鱼便面为厚斋阁老题

渔家生事苦难胜尽日江头未满罾回首不知天已暮晩风吹浪湿鬅鬙

馈萱邃庵太宰侑以一诗

雨後宜男色更深采来新自玉堂隂紫葵红药标题遍可忍黄花独苦心

成国内弟有忆陶鼎诗见寄次韵二首

列鼎朱门非我事楚人家自有泥铛如何南国三年别犹记西堂一夜羮

朝回闭户无佳客独对陶家老瓦铛忽向春风起秋兴江东何处有蓴羮

题沈启南画二絶

蔓草丛花满世间石田胸自有江山君看絶顶孤眠处万仞高风未可攀

欲向高台一振衣恐惊黄叶徧山飞不如抱膝还高卧闲倚长空送落晖

题李伯时莲社图二首

谁写庐山十八贤白头居士老龙眠药囊经卷随行杖如在香炉瀑布前

莲社风流隔市朝共将身迹混渔樵陶翁心事无人识闻道攒眉似折腰

恭题景陵御笔花鸟图後二絶

文华殿里日从容花鸟闲情藻绘中莫向人间问开落碧桃天上几春风

花满平川谷满田眼中风物总堪怜高飞俛啄皆生意犹忆先朝大有年

题崔甥画卷【有序】

礼部郎中崔甥世兴得中书焦?家画卷十幅皆正统天顺间一时名笔内有予诗十首跋一通皆书警斋而字画图印絶不类疑其伪也间以质予予筮仕时实有此号及谛观其诗漫不知为何等语也因念弱龄穉作忽忽四十六年而卷什完整如故且跋云每幅空其半以俟他日更为之今焦氏以锦衣贵族已就凋落所藏书画亦散佚不守而予复见之独非有所俟而然乎世兴以为奇请践前语乃各次旧韵填诸纸空复识其後而归之且以原韵并跋各附于稿後亦庸以自考云尔正德壬申二月七日西涯李东阳宾之识

不见春风转緑苹山中那识岁华新试看剥啄门前客莫是坡翁梦里人

行尽青溪见白苹中林兰若晩钟新不因犬吠疎篱下空谷谁知更有人【警斋右访友图】

谷口长松涧底藤石桥山路晩登登囊琴斗酒来何暮空负寒斋昨夜灯

断岸垂崖百尺藤柴门无径有谁登孤舟十里山头客共话西斋一夜灯【警斋右访友图】

遥向秋江遡碧空晩风凉月共开篷数声长啸三更话多在千山万木中

櫂歌归去水连空十里青山一钓篷同是沧浪濯缨客相逢醉杀月明中【警斋右渔舟图】

江上秋风生白波孺子解唱沧浪歌歌长日短不知暮回鴈峰头烟水多

荻花江上水增波万里秋声入櫂歌十二楼台何处所满天鸿鴈夕阳多【警斋右山水图】

纷纷紫陌任红尘转眼新花换旧人何似水边兼雪後老年还是少时春

翠袖娟娟不受尘水边长伴一闲人多情只有孤山月犹照西湖十里春【警斋右墨梅】

万紫千红漫作羣一枝端可拂青云不缘风格高如许谁遣坡翁记墨君

独立风霜意不羣劲扶苍翠入青云天涯岁晩相逢地惟有清风得共君【警斋右墨竹】

衆芳揺落尽堪怜多在江南岁暮天独有孤根随晩节老来相对不知年

白石幽篁也可怜况逢枯木半参天江干岁暮无人地露泣烟愁定几年【警斋右古木图】

鹊声人语共分明梦觉高堂了不惊报道乘龙消息好恠来终日傍门楹

青春毛羽独分明尽日相看总不惊踏遍残枝君莫惜好将春色到檐楹【警斋右双鹊】

渺渺平沙落鴈斜梦魂疑在水西涯多情不似江南雀犹向沙头啄柳花

水浅沙寒日易斜数声遥在楚天涯哀歌忽断秋风起落尽寒芦两岸花【警斋右芦鴈】

休论涧碧与山红雨簇风翻定几丛欲向春光题品遍老来诗思十分慵

石竹山丹紫间红刺蘼黄菊两三丛春心也羡东园蝶百遍相过思未慵【警斋右花草图】

今年夏予在史馆中书舍人焦廷粲亦有事于馆中持所藏画卷十幅请予题编閲之暇辄命笔为八絶而止越数月廷粲复以卷抵予家请识岁月披而閲之则向所为者皆应答语甚不满意始欲为长句续之而俗事缠絷弗果也廷粲使凡几至则又为二絶归之仍每幅虚其半以俟他日兴到当复为之耳成化丁亥十月晦警斋李东阳题

戏婴图

都将白日付青春戏舞闲行意态贞闻道棘门还细柳潢池空有弄兵人

东湖图

湖水东头孺子亭十年人地两相灵凭谁为酌湖中水一洗人间醉梦醒

商山图

行尽深山覔紫芝不应名姓有人知闲来共说人间事楚汉分明一局碁

游春图

三月江头花满枝春光物物总宜诗杜陵野客犹多兴不是潜行痛哭时

海日图

浴日亭前水不流长空滉漾与云浮坡翁只解中宵过虚诧平生万里游

怀麓堂集卷六十







卷六十一

<集部,别集类,明洪武至崇祯,怀麓堂集>

钦定四库全书

怀麓堂集卷六十一

明　李东阳　撰

文後稿一

赋

东山草堂赋【为华容刘先生时雍作】

东山居士行自京师将归於故园涉泱漭经漓岏扫瓦砾芟萧菅葺草堂之旧构启衡门之幽关於时洞庭无波万里一碧飞鸿倒影下映千尺长林落木响应川谷高山大壑俯仰寥廓嗟吾生之归来寄一感於今昨乃进子姓而告曰吾今而得返於斯也盖方举甲第登郎曹北穷幽蓟之墟南尽楚粤之郊画省凝目兰台丽霄高居迥瞰远絶尘嚻而或江颿夜发星轺晨鹜水宿风餐氷行雪度呀豺虎之噬人莽荆榛之窘步惊突黔之靡定宁足胝而不顾念王事之鞅掌忧岁华之迟暮眉颦为之莫展领发为之垂素幸吾堂之尚存恍风景兮如故孰谓三纪之余数千里之外望斯堂而归欤且堂之始作也吾祖遗其模吾父谛其规据云梦之名胜揽荆衡之幽奇人与地而俱灵事随年而屡移吾尝植松为林种竹成屿旁引烟霞上蔽风雨伤俗驾之犹滞慨山灵之无主覧物象於羣动悲乾坤於一旅时偶得兮暂息聊斯堂兮容与欣壮稚之相从若有感乎斯语於是散髪曳杖载游载歌朝出暮还左挈右摩天壤之间此乐孰多人生适意焉恤其他客有过者见而问之曰子非治河之中丞乎非行边之贰卿乎胡不轩盖是拥而布韦是婴也居士不对客亦就退如有歌声出於户外者其辞曰吾山兮在东吾堂兮在中吾不归兮将安从又曰少而行兮老则归税绣服兮被荷衣今吾故吾兮何是非人不吾识兮天吾知声未竟客行已远不能悉听也赋而识之以告知者

後东山草堂赋

东山居士再自京师而归也乾清坤夷风恬日熙山将水迎猿欣鹤嬉感万类之咸遂嗟行乐之及时卸惊颿於陆海解故絷於天羁尔其雨过湖平凉生秋杪心送驰波眦决飞鸟税驾乎九达之衢振衣乎千仞之表倏雪开而雾散豁尘梦之初晓览宇宙之无穷逮吾生之未老非遯迹以遗世聊闭关而却扫客有剥喙之声彻於户内者居士曰子其谁哉客曰囊昔之岁过门而问闻歌而去者也乃与之坐而语曰子之不相闻者九年於是矣兹者惠然过我其有谓也耶客曰昔子之来之韦裳布裘以木石为羣与渔樵者游尔往我还尔歌我酬自君之出矣衣锦食肉驷马高盖朱丹其毂奔走属吏控制藩服絶我迹於云泥贵尔音於金玉幸逸足之可攀庶前盟之有续云尔居士曰噫嘘嚱是诚何心哉当夫事剧岭海志移山林触炎埃之勃郁历远道之崎嶔身有所不敢洁口有所不得瘖诏使沓至天威载临奋疲庸於鞭策起废疾於呻吟固欲趣严装以赴召向国门而挂簪及乎预运帷之密命承侧席之虚襟责负山重恩同海深思赵宣之假寐惜陶侃之分隂已而抱号弓之往恨听击壤之新音閲寒暄之代谢怀止足之规箴惧血气之既衰为富贵之所淫谅今之不能为昔犹昔之不得为今也客怃然久之曰吾侪细人朝饔夕飱观山而不穷其巅望海而不极其源以皦皦为能以孑孑为难宁独知大羮不调大玉不琢招之而莫致其来挠之而不见其浊此贤者之不可测也信斯言之则然遂为之歌曰楚之水兮荆山望佳人兮不还翩然兮归来蹑迢嶤兮弄潺湲彼世间兮何物吾之乐兮吾天又歌曰桂栋兮兰房君归来兮此堂山可屐兮水可航彼胡为兮天一方归来归来兮乐不可以极愿从子兮徜徉居士莞尔而笑曰今日何日故吾今吾出我处我天乎人乎呼我者应以为马爱人者必及其乌疑我何深见我何粗独斯堂之在山终不改於厥初不与世而推迁不随时而毁誉匪是物之有恒吾何恃而归欤於是举酒属客客亦大噱岳云渐开江月将落逍遥象外俯仰磅礴居士达观静慧盖将後天下而乐也

石淙赋【石淙地名也为邃庵杨先生应宁赋】

耸山骨兮崝嵘中潺湲兮水声初溅涓以汨潏忽砰湃兮铿鍧或在远以疑近恒自昏而彻明感天机於一触衆籁为之不鸣信江南之絶境乃万类之至精彼瀑布兮可拟曷蹄涔之足称爰有三南居士比象引义取石淙以为名客从湖南而过者曰此非洞庭之波乎碧浪千顷青山一螺揖灵秀於衡岳潡清风於汨罗昔予之既排既屏来游而来歌兴怀於某水之丘寄迹於北山之阿校风景於毫芒繄孰寡而孰多居士不答如兹淙何又有自滇南而来者曰此非昆明之漪乎平地仰喷从天下垂建长江而直泻指瀚海而同归昔子之乃祖乃父生斯聚斯倏星移而地改方挹彼而注兹讶江山之不可复识抑畴是而畴非居士乃怃然而叹曰嘻有是哉吾固知石之为石淙之为淙也吾方手拊镗?耳闻舂撞应噫气於大块引希音於清商挟凉颷以助爽与皓魄而争光达大观於无外谅至美之难双盖将濯缨乎万里之流振袂乎千仞之冈若乃东山在吴以象旧邦东坡在黄遂名四方彼二东者之伟蹟岂三南之敢望且夫石者吾知其为坚淙者吾知其为激匪徒观物以适怀抑亦将身而比德盖将砺我粗钝蠲我宿癖涤尘垢於七情漱芳华於六籍嗟人生之有涯见道体之无息彼羣分而类聚何物非兮大极殆不知石之为淙淙之为石也於是二客携酒与琴游於淙上荆班杂至林歌迭唱北南俱失宾主皆忘慨聚散之殊涂顾行藏之异尚三人者各适其适渺不知其所向也

奎文阁赋【有序】

阙里宣圣庙旧有奎文阁以贮古今图籍在大成殿之前杏坛之南金章宗重建规制颇精国朝置衍圣公府其属有奎文阁典籍一人凡朝廷有事於庙则礼迓香币庋於阁中以俟行事弘治己未庙灾而阁存工既就绪殿庑闳丽皆加於旧按察佥事黄君绣谓阁独弗称欲撤而新之衆议譁然以为故物不可废黄执之益力巡抚都御史徐公源实主之阁成高八丈有奇畧与殿等栋宇相埒金碧交映向之譁者始翕然归之称全功焉东阳奉勅祭告乃登於兹阁欲赋其事未暇也徐公既购书数百卷付衍圣公闻韶令典籍孙世忠守之四方藩郡闻而致者日益富徐公使告於予曰阁不可负也乃为赋之

伟新庙兮既宫突高阁兮丽空海之右兮山之东极灏溔兮争嵸巃纳沆瀣兮超鸿蒙表日观兮来天风忽秋令兮始肃见奎星兮正中初徙倚兮栏前暂徘徊兮户外殿庭兮巍峩与兹阁兮相对亭碑矗兮林立坛屋隐兮如盖昔金源兮始构几岁序兮更代叹轩楹兮未烬纷瓦砾兮浮壒及轮奂兮鼎成蔼冠裳兮咸聚览旧迹兮无余抚孤根兮一桧吁嗟乎靡丽兮娉婷彼齐云兮落星怅望兮往营或筹边兮见京夫岂若覩羮墙兮故宅诵典则兮遗经宛蝌斗兮孔壁恍金丝兮鲁声感春秋兮絶笔忆诗礼兮趋庭存奇文兮籕史脱虐焰兮秦坑藉神鬼兮呵护閟山川兮精英乃有韦编兮竹简石墨兮溪藤汗牛充栋兮不可以数计又奚问兮何名幽并兮青兖渺宫墙兮在眼前景行兮高山每为憾兮不浅金书兮玉简幸吾生兮未晩遡秋宵兮愈深恨夏日兮犹短仰圣道兮弥高思古风兮渐远閲千载兮一时曾一慨兮不满睠逸驾兮可攀尚颓波兮在挽噫嘘嚱灵有地兮杰有人贤有象兮国有宾下厚土兮上高旻轶倒景兮离尘纷博典册兮穷皇坟厉夕阳兮求朝闻岂徒析虫鱼兮隐义辨豕亥兮疑真讶雨粟兮天半降青藜兮夜分盖方舞干羽兮七旬编弦歌兮八垠占聚纬兮周髀听圜桥兮成均殆将兴兮吾道庶不朽兮斯文巍乎高哉势不可以极兹阁之名兮并列宿而俱存

怀麓堂集卷六十一







卷六十二

钦定四库全书

怀麓堂集卷六十二

明　李东阳　撰

文後稿二

序

送耕隐徐公还宜兴诗序

东阳旧从少传谦翁徐先生获闻厥祖大守府君及厥考渔隐翁之贤近始获识其叔父耕隐公则知为府君之中子也盖府君有子五人渔隐父子世为大宗公之生仅长先生一岁与同庠塾同笔砚既习举子未有以试也及见先生以进士及第入翰林则尽弃其业不复求仕惟守故庐治先墓以力田教子为事游不出百里旅不过信宿虽密迩南都足迹不一至世之所谓公卿大夫非执麾秉节方巡而礼访者未始与接也暨先生历省曹入台阁践孤卿之位以一品诰封及三世公与有荣宠而敛退自若不欲以门阀辈行加於人人独自念遭盛时生贵族而未尝睹宫阙之壮丽都市之繁庶轨文玉帛之盛大乃买舟北上以偿夙昔顾其练袍角带长揖缓步雍雍曳曳犹有山林之风焉时先生方重伦睦族置义田修家乘推所以事父者以及於公怀思数年而输之一旦礼义之交驩心腑之相托无所不用其极者君子盖两贤之公既閲月翻然南还舆马之送集於门杯俎之张罗於野风颿月耀容与而归播明圣之休风谈升平之盛事举平生之所未见而一慊於怀岂非天下之至乐哉由是而敦率子姓化行乡党岿然为老成人则固不必登华陟要得志行道如先生者然後为贤也抑又闻公以明年正月初度夀跻七十时乎归哉其所以享色养於庭闱施礼节於阶戺娯心志而延岁年者殆亦有在矧阳羡之田足以种谷荆溪之水足以酿酒高居腆奉随所欲而无不遂然则公亦何求於世而天下之物乌足以累其中耶议者以为江南文献地诗歌文字之作可以陶情而适志或其所不能无好者夫赠人而以其所不好犹不赠也於是分曹而赋之合馆阁之彦若干人文一篇成轴以饯公且为公夀而东阳序其首

送国子助教罗君致仕序

泰和罗君舜臣举天顺己卯乡贡有声塲屋间明年庚辰上礼部得乙榜乙榜之士例年二十五而上不得辞教官君时甫二十三辄拜青田县学教谕青田旧乏科目而教谕例必举二人乃得升秩君所校士连得举九年以成绩告擢安庆府学教授教授所举例必得四人而安庆士亦不常有君又以绩告乃内迁国监历两京再命以至今官时其子钦顺进士及第为翰林编修同在朝籍居京第不数月其次子钦德钦忠又同举於乡荐书至君曰吾可以休矣即上疏乞致仕致仕例以七十为限君之年仅六十耳夫取之亷者其子必轻进之难者其退必易观人之始可以知其终也今之仕者苟有所避或减年以幸其免苟有所顗或减年以幸其留充其念自少至老而不能变盖患得者未有不患失焉者也乃或矫情制欲有所激而为之而日改月易销铄委靡以终予不自振殆亦多矣如君之亷取易退慎始而保终者几人哉且官之责任有大小轻重而人之才力亦不同彼汲汲於进者虽其力有所不胜犹强勉负荷至於颠踬偾败终无益乎其身而後已其有谦抑敛括宁使吾之有余而不使人以我为不足竟以成其功而保其终如君者又孰得而孰失耶况君子之道将以成物物不能以必成必吾之时与地有所得为而後可遂其所不得为者弗与也君由邑及郡随所得教皆能竭心力着功效则其去也不可谓非成功而退亦岂忽於恒事以为简果於肥遯以为高者可例论哉然则君之贤其可以观矣予考礼部得钦顺之文奇其才及在翰林闻君之贤而未始见也君之行与其子同官者编修徐舜和辈送之国门而请予以辞故书之

东泷遗稿序

吾友东泷彭先生既捐馆从子礼部郎中桓辑其遗诗文若干篇手录成帙将刻梓以传而请序於予予辍涕终读为之凄然掩卷以悲曰先生之文固止此哉盖先生始以经学魁天下名翰林高才博识肆为丰溢奔放之辞杂文歌诗衮衮不竭及读礼之余日就超诣则由博归约敛华就实益为简洁峻絶出羣之作观其志直欲追古作者故虽一时快意适兴之所为瞬息信宿已自不满片纸断墨不悉存录今所辑者仅十二三而止然知者於此亦可以观矣先生耿介明决每权衡人物论国家天下事慨然思有以大施於世使之遇盘根肩重负必能振厉风节杨勲绩於无穷其於制作盖畧见之矣顾为嫌忌所中疾疢所困年仅踰四十官不过六品编摩考授之外无由自试所恃以不朽者惟文耳而文又弗尽其藴则世之知先生者岂非仅得其粗也哉且自唐宋以来状元之选特为隆重考德校业良有难乎其人如先生者名实校副方为时望所属而不幸止此大夫士无问识不识皆为悼叹不能置然则天下固知其人而况其文乎文之传者以人不以官先生之文宜不待乎科第而後显官不暇论也先生讳教字敷五吉水人东泷其所自号天顺甲申状元官至翰林侍讲文之散於四方者尚多他日庶有续焉

洛阳刘氏族谱序

洛阳刘氏族谱太子太保礼部尚书兼武英殿大学士晦庵先生所自作也刘氏始自开封之大康元有讳聚者生二子长讳敬祖为枢密知院次讳绍祖为顺德路总管总管二子长讳玉次讳荣荣值世乱不复归大康从月翟依舅氏於洛阳入国朝始占籍以居二子长讳寛次讳亮举乡贡士累官三原县学教谕四子长胤次先生名健次信次伟先生二子长来早卒次东举进士今所由起始祖而下得五世而大宗之派莫知所在羣从子姓缌以上才数十人盖自草昧以来戎马交中原文献类多丧失先生尝闻之曾大母仅得其世系名爵又於宦辙所经捜访遗迹亦间有所得惧其久而益忘乃用欧阳氏例为谱图而传之且引於其端既乃视东阳属为序窃惟古者诸侯有国卿大夫有家皆以佐天子治天下家之有谱犹国之有典籍也典籍不具不可以为国具而不实其弊顾有甚焉者惟家亦然自世本不作谱局不置而天下之宗法遂废其为谱者或又傅会冒妄慕华贵而讳寒畯君子以为不足信则并其实者疑之谱之所以传信而反召疑则虽无作可也此所谓弊也且姓之难辨者惟刘与李言李者悉出陇西言刘者悉出彭城旧有是弊矣唐刘知几撰谱学者服其博宋河南刘?十世之谱具存此其最着者也而今皆不可考已况其他乎先生以实学笃行生明圣世为大臣元老方使朝信道工信度史信事以施实政於天下族谱之修亦移忠教睦之端也东阳在馆阁从先生後获闻绪论於姓氏之辨尤严故其为谱惟断自所知虽大康之近宁阙焉而不敢及其严如此然谱之所为重必先贤而次贵若教谕公之厚德善教固将有传焉况先生官至一品赠踰二代所以望天下而祖後昆者又恢乎其有余地使冒妄之徒虽世累千百恶足以相轻重哉东阳恒患吾谱之难欲修之而未敢作於先生之谱有感焉於是乎书

送太子少保南京吏部尚书倪公序

礼部尚书青谿倪公莅部事十年将以二品满三载矣间尝念金陵旧乡不得归会南京兵部尚书阙吏部暨诸大夫臣议以为国务所系闻望才力惟公是称时在议列避不署名名既上上意若曰是惟予礼官之长式克佐朕以洽神人宣教化不可使去左右故不果已而南京吏部又阙上洞察公情知其乐於南也意又若曰兹惟予祖宗根本地是官也实长寮不可以简远是忽乃命公且念公青宫旧学劳绩久弗录特加太子少保以行时仅浃旬而先後异命大夫士之仕於朝游於京师者闻公去无问识不识皆骇且惜之及见加官之诏於是晓然知圣意所在又相与荣公之行无异辞焉夫所谓大臣者必其身足以任天下之事如大车之载大川之济有余力而无遗憾然後为能非若分一职领一务苟可以塞其责而止者之为也今官冠於六卿儒者之极也秩至於官保盖公孤之亚出乎常格之外者也得之而人不以为过又从而惜之今之两都皆宫阙所在台省之并置百辟之所具瞻者未始有异也而论者犹疑其在彼而不在此岂可以强而致哉盖公以世臣家学砺志砥行名於翰林入侍经幄敷对宏畅为讲官第一出理曹务引据精确不为羣疑所夺及其表仪朝署谋猷庙堂风采玉立论议英发才者让其能贤者服其善皆隐然倚以为重虽咸释之有弗能已者亦岂非夫人之至情也哉或以为君子之处剧曹居近地惟所欲为而未尽遂则忧患生焉乃若赴逸而舍劳脱繁而就简去人之所不足而我之有余者固存又加以山川之佳丽乡里之荣耀公私大小两遂而兼全其在公者谓非天下之至乐不可也於戏公之心在天下虽处江湖之外固不能忘乎朝廷之上顾岂若独行一节偶有所激而姑为彼孑孑者哉夫苟不失其乐而存其所有余则随厥所处皆足为国家天下重吾第恐优逸之时未久而忧劳之日尚殷兹所以为公惜者方以为公望也抑以期公之未尽遂於天下者终有时乎尽也公之行金谿徐公等以赠言属予予不佞不能效尹吉甫式遄其归之颂而韩昌黎无疾其驱之什尚能为公诵之以期其来於戏公其有感於予言也哉

送张兵部还南京诗序

予辱张公公实交三十余年合而离离而合者数矣自弘治辛亥至今凡七年公始自南京兵部考绩京师晨夕会晤旬再浃辄复言归予於其行窃有感焉惟我同年举进士者二百五十人同入翰林为庶吉士者十八人所谓一百五十人者升沉荣辱莫可得而齐也方今仕两京为列卿不过十三人而吾十八人者不过四人而止可谓难矣然今之所谓列卿不过数十人数十人者而吾得其四焉又多而至於十有三焉亦可不谓之盛耶且予所谓盛者非冠绂舆马之谓也勲绩之交辉誉望之相闻官之评物之论必在乎此而不能舍而之彼者万得一人焉则谓之杰千得一人焉则谓之俊俊与杰不可以常得而吾同举者如彼而所得者如此也此所谓盛也试以考绩之制论之分曹而处受职而任称则最负则殿者皆然也今公历副都御史至侍郎閲再命而为一考台之与部邈乎若不相为谋顾公之为台也巡山右移陕西其所总者虽在刑宪实兵戎之务也以三载之劳足之以两月之近所考之职宜不以部而以台台与部相合而其绩成矣况所谓兵者又其为郎官为大夫之所尝分治而素习者乎然则明廷之奏圣天子之命其最固有大焉者又非独以官评物论为也吾十八人者若刘户部时雍传礼部曰川皆尝者三载之绩而近时倪礼部舜咨来自南曹其所考者皆礼之绩犹部之於台也若公之清裁重价交辉并暎称之天下皆可以无媿其为难且盛又可知也惟予之謭薄疏陋据非其地无绩之可书者於公兹行宁不大有所感哉古之君子同学则相勉以德同仕则相期以业然则公之行亦非独予二三人者之私也於是闵都宪朝瑛曾工部克明王大理用敬皆饯而赋之予与公又尝同举於乡也故为之序

送倪吏部考绩还南京诗序

今年夏青谿倪先生以礼部尚书加太子少保改南京吏部予尝为诗及文赠之先生尚书几三载至南京考绩上京师既陛引得旨令复旧职以去其行也翰林诸先生之同在讲幄者及六曹诸公卿太学两儒师之同出翰林者各赋诗为饯是日予朝退先往待先生未至感而有诗既乃得诸诗读之益有感焉两京之制曹分而秩应苟官与品相埒皆可以积岁而计类绩而考先生由北徙南自礼迁吏合两月而为三载固宜且先生典秩百神助祭九庙掌朝仪知贡举敷宣教化纲提而绪举见之乎章牍记录之文今虽以吏名官而其所考者皆礼之绩也若远迩繁简之间殊地异势足优裕之乐而无事心剸裁之扰政有余力而绩无所与施此先生之去而来来而去吾辈之所为天下惜者诚非特交游燕笑之私也然吏部之职实百司殿最之所关羣议日直之所恃以先生之贤为具瞻表率非徒泥守常法坐镇雅俗亦隐然为留都天下重况圣天子眷经帏旧学之勲念储宫保傅之职恐墨突不黔而曹装已趣如予向所云者予及诸君其无以惜为也请以是终未尽之说南曹诸卿大夫出自翰林者今犹有四人焉读是诗亦宁不感於言也夫

封右谕德静乐王先生八十夀诗序

士之仕者必有爵秩以为身荣或不得仕而有子能仕则亦封及其身二者皆不可以兼得有一於此斯可矣然仕必壮而後成及有子而仕仕而封则其年亦老而或有不能待者故非仕之难封之为难若既仕而复封封而至再年虽老而未艾者岂不诚难乎哉如静乐王先生其人也先生居楚之洞庭年二十五始知学笃志力行自殊流俗以国子生需次吏部知襄阳光化县数年弃官归其乡时其子济之已进士及第入翰林以编修贵封先生越二十余年以谕德贵再封今济之超拜少詹事兼侍读学士而先生之夀实八十二封锡之宠盖未艾也方先生强仕时惓惓以养民守官为事襄阳之地流移所聚议者欲尽殱之以为功而光化独留不遣诸县有疑狱悉从重论而光化独多所平反用是忤当道宁弃其官而不顾此当时巧宦躁进者之所讥笑及夫蚤发先萎急行窘步覆辙踣足相寻於道路之间而独从容暇逸飨其乐於生恶可已之地是其敦厚之基仁爱之泽所自为地者不亦既多矣乎夫仕之乐成於休致知休致之乐者仕虽荣不复以累其心若封锡之荣则其所乐者固在也况年齿之高筋力之健足以飨之而不负哉圣天子方兴贤劝孝长仁夀之风以弘熙洽之化而济之以文行被简侍经幄辅储宫爵秩之登进锡命之稠叠皆由此进则先生虽不获聘车於途礼杖於朝而撰几之奉燕毛之会饰之以纶綍章服之宠岂独为一家之严君一乡之宿望而止哉予尝游阆门临大湖扁舟独擢会不得与高人士如先生者徜徉容与於江风山月之下及与济之官翰林盖尝分题赋诗为六十夀今二十年矣而先生封益加夀益高在朝诸卿士赋而夀者日益衆济之乃以序属予予故不得而辞云

会试录序

今上御极之十有二年为弘治己未天下士会试於礼部者三千五百人上命臣东阳臣某为考试官暨诸执事慎简备集如制先是癸丑之试臣东阳实与试事尝尽观天下之文今乃获再至再观其所谓文者校诸曩岁有加焉为之目眩心动累日不置择其纯以俟宸断得三百人其限於制额而不能悉取者盖亦多矣乃相与叹曰文之盛一至此哉夫文之在人实关乎行在天下则政治系之我国家天造之初气化浑厚历数十年渐以宣朗又数十年而条制之精明典仪之贲饰已极故文之於科举亦然洪武永乐之制简而不遗质而成章通於今日屡出屡变悆趋於盛然议经析理细入秋毫而大义或畧设意造语争奇鬬博惟陈言之务去而正气或不充若必如是而後可以为文则其议论识见见诸猷为着於事业布於朝廷天下者视前辈何如也故文之极盛亦识治体者之所慎也是宁独士之责哉典教之官惟程课是急司考校者操尺寸以临之而於大且正者鲜加之意故其为法虽精而顾不能无弊亦势使之然也昔人有言先王质文相变以济天下质敝则佐之以文文敝则复之以质圣天子方法祖宗监成宪挈一世之文而殴之以复於旧意向所示盖自求真才始诸士子录於有司藉是以进尚以其素所学者躬体而践之俾官有定守言有确论功有着业不独於文之纯而止要其成自朝廷达於天下无所往而弗效则斯文者庶几实用乎世而非徒盛也且唐虞之代敷奏考言期於底绩汉之制策往往见之於行唐宋以科举取士而韩愈陈颢者出焉其辟邪辅正明圣道开来学之功乃世之所以为重文之实用固如此国朝教试既纯乎经文之盛又将复而之古若二子者岂无其人臣不佞与有以人事君之责今日之事亦禆益圣治之端也其敢不慎以求之第媿无陆贽欧阳修之明终未免遗才之憾尔

章恭毅公年谱序

赠南京礼部尚书章公恭毅之卒也既有状有志有神道之碑哀挽之诗其子伭应为南京给事中时尝自为年谱一帙以属於予请为序比以陕西参政入朝复申前请予弗能让也夫天将昌国家之运必有忠贞鲠亮之臣出为世用以播其勲业即不得用亦发为谠言正论使天理赖之以存人心恃之以不死名教立而命由长其进其退固天下所视以为重而况死生之际哉当景泰时颠危甫定而邦本遽揺於是有章公者以仪制郎中言复储事坐与锺恭愍公同通下锦衣卫狱备极考讯又与廖恭愍公庄同赐杖锺竟死廖亦远谪而公独在缧絏几死者亦数矣天顺初特擢为礼部侍郎成化中请老致仕而去方其职在一司秩不过五品开口攘臂论国家大计虽身困言屈一时天下皆知有所谓名义所谓风节以至於英祖之光复宪皇之显绍神功圣德铿鍧炳耀於天地间而公之身及际其盛後虽远处南国亦隐然为天下重微公辈二三人则名义风节皆未可知而天下之事去矣是岂非天之有意於国家亿万载灵长之祚而然哉观入狱之时有黄雾四塞之警属纩之夕有山颓石坏之异彼天下之人纷纷藉藉羣生而旅尽者固不得而与也故书生以志其始书卒以志其终其间履历论言患难宠荣之故皆备书而不絶兹谱也诚不可以不作也士之披览前史见忠臣义士起敬兴慕必考其世行而求其为人况出本朝生近岁风声义槩之所动耳目之所系者固是而求之岂不足为亷贪立懦之地哉谱之作殆非为一家计也公奏疏载国史文章着家集族谱但存其名不复录庶他日得以互见云公讳纶字大经温之乐清人正统己未进士

学士栢诗序

翰林後堂之後有双栢焉学士竹岩柯先生所植也先生当天顺甲申奉诏授诸吉士业东阳辱在十八人之例後三年为成化丁亥先生实掌院事乃植兹栢其初仅三尺强耳及先生以少詹事终制於莆被召不起而卒越三十年栢已踰二丈郁然对峙其风致不减於昔而干格有加弘治癸丑东阳为大常少卿兼侍讲学士踵先生故事乃以此题课诸吉士於是顾清士亷辈二十二人赋一歌感旧怀贤各极思致东阳亦怅然感之续为一章以毕未尽之志欲彚书成帙遗先生之子中书舍人宗文因循荏苒又六七年二十人者亦已物故复多散处仅得十有几篇勒为卷呜呼人与物之相须也尚矣物固因人而重人亦藉物以传经史所载不可缕数我先生以清才直道简帝衷负时望而不竟於世不朽之业庶於文章见之其追踪昔贤启廸来学遗风余韵亦有寓乎兹栢者然则後之君子固将因人以重其物睹物以思其人而况出乎其门者耶东阳不足道也彼十九人者文学行业幸引而伸之则东阳於先生可以不负於兹栢也无媿色矣姑序其诗以俟其未备者他日尚补录云

夀都宪闵公七十诗序

太子少保都察院左都御史闵公朝瑛夀七十同年进士之在朝者各赋诗一章会贺其家谓东阳宜序首简自分曹限职以来朝着无私语道途不并驱惟庆贺之事则有会会未有以夀举即有之亦未有聨章彚帙如今日之盛者盖夀至七十古人所希不可无会会亦不可以无赋有之者实自今始将以为例也昔在宪宗御极之初吾同举者二百五十人年之少长地之远近固杂然殊也荏苒至今三十六七年存者不过五之一存而仕者不过十之一仕而在朝者又不过数人其间阶秩之崇卑显晦职务之繁简劳逸又有莫能同者公起西浙出入内外台历河洛楚粤燕蓟之墟累南北曹正佐领兵刑风宪之职以至今官可谓甚劳阶二品兼两秩率羣属以纠百司将满九载甚要且久而其年甚高公之夀固天下所望实同年之重也古者大夫七十有引年之制亦有贤而不得谢者公初度前十日上疏恳辞天子以其端慎老成方切倚任优诏慰留之公之检身持法正而不激明而不刻悆久而不为变故命下之日舆论翕然咸以为宜夫风纪之崇重朝章之繁缛法令之详密民情国计之深且远新进之士虽隽才精识未易周知而遍举必累任之历试之则其激扬操纵兴革予夺乃能中理而不失其度朝廷之所谘议寮属之所视傚士民之所瞻望皆必赖之然非涵养之纯持守之定者则虽久而无所於赖是亦诚难其人若有之宜足为天下重而未可以轻释如公是也然则公之夀岂独吾同年之私贺而止哉夫惟不为私贺则今日之会之赋之盛如此者非侈也宜也东阳在同年最少今亦既颁白矣而朴劣无似徒念平生附托交与之情同舟共济之谊期勉祝颂之心有不异乎诸公者乃为辞以先之其诗则以齿为次如前所序云

成国太夫人夀七十诗序

弘治庚申三月二十九日实我外姑成国太夫人设帨之辰朝之元臣钜卿学士大夫与其子成国朱公辅相还往者赋诗若干篇以寓颂祷而东阳谊不敢後乃序其简端夫所谓世臣大家者虽其功德所自树立亦必有夫内助之贤而後家政成有隂教之善而後家法正其扶掖启诱之功隐不外见而徵诸夫若子则不可诬然非高年遐夀偕始终閲少长亦有不能遂者故令妻夀母诗家颂之圣人取焉岂非以得於家者诚难乎哉初太夫人归我外舅大师庄简公闻东平武烈王之遗范逮事平隂武愍王亲执馈飨称贤宗妇及公嗣爵被封岁朝宫闱礼奉家庙闼之内敬同宾友从居留都者三十余年官有常禄门无私赂宁壹之治静专之化太夫人之於公犹公之於官也今嗣公孝谨清俭承顔养志斛粟疋帛必禀命而後用识者谓其器业所就将无忝祖考以保於有家二孙麟凤亦率遵矩度从子羽林指挥辂感其鞠育义均子事下逮臧获皆听令议职罔敢有违越者盖不异乎公之存而太夫人动履之康适福祉之深厚日殷岁积裕乎犹有待於後又以见其家之方昌也然则贤且夀如太夫人者求之乎勲阀之间殆未见其比而况其余乎夫以贾则颂以夀则祷感乎情而形之乎言此大夫士之所有事太夫人通文字达辞义嗣公於捧觞之际取是诗而侑焉未必非悦志养夀之一助也且太夫人实少保胡忠安公之女厚德雅教得之闺门者为多忠安年至九十夀偕诸弟尝以夀恺名其堂母夫人张氏亦踰八十东阳皆及见之慕为盛事今太夫人与其女弟阳武侯太夫人年畧似近而友爱笃至聨辉而继美福泽之盛其亦有所自而然哉故因序是诗而并及之

云谷遗芳集序

新建之熊氏有世德焉至云谷封君乃显君讳源字仁山云谷其所自号以子桂初命赠太理寺左评事用是扬於朝廷闻於四方显其家文儒墨卿交誉迭赞赋咏有作颂祷有作哀挽有歌而李白洲都宪之铭张东白学士之表尤详且备桂乃彚而藏之厘为三卷名曰云谷遗芳集盖於是有家乘焉夫名之在天下惟乡党耳目所逮有不容伪然必善者之好而後为贤故汝南之评非许劭不能任犹必月一易之者诚以老少之戒殊始终之不易保也且言之毁誉以时文之褒贬以世铭表之作出於盖棺事定之後而东白白洲非独一许劭比者其称君惠足济物义能除害皆据事纪实事涉乡人不善者至斥其名姓不少避其可徵而信也较然矣若祖父之於子孙处者则遗之以安仕者则遗之以清此皆君子之泽其道可久籯金一经之喻乃时人所羡慕未足深论至积隂德为长久计是涉於有为其言虽是而意则非说者以为非司马文正公语也君有八子分经而教科第之名扬爵秩之登进封诰之褒锡虽非其所要致而取必者而平反之惠抚字之绩皆君之训熊氏之泽独非云谷之所遗乎今徽人视其守若视其父母又推其尽以及所生亦有为之撰述者然则君之名与君之泽其益显也夫

白洲诗集序

白洲李先生诗集若干卷知府熊君桂刻於徽州以书抵予曰是诗之传非先生莫可与属者予恶得以不敏辞哉先生少有能诗名其为辞峭拔矫健不犯尘俗不蹈袭前人陈迹或对客挥毫或聨白叠韵新意奇语间见层出迫之而不以为难引之而不知其所穷当其兴况所寄羣纷衆虑一不以婴其心然官剧曹理重狱庭无留案圄无滞囚耳目所逮有羡慕而无訾议固未尝以此而废彼也其亦可谓难已及敭历藩臬出入台省前後数十年往复数千里江山之助固不俟论而学校之绳榘牧字之惠泽敌忾之锋力间於是焉发之校之岩居窟处枯槁穷瘠之士殆不可同日而语然放情邱壑模象景物则不待以侍郎谢病都宪请老而後得也非其身固有之其能然乎昔裴中立以御史大夫出掌是柄而官属燕饮不废咏歌白乐天为刑部宾友倡和殆无虚日绿墅之堂香山之社卒以鸣当时传後世然则所谓诗人少达而多穷者岂天下之定论哉盖亦有兼之者矣若先生负抱遭际两得其盛弛而能张忧而能乐岂山林所得而久閟亦岂庙堂可得而终滞者耶予与先生夙相知厚为文章道义交过从倡和动穷日夜或沿流忘归或燃絮继烛亦尝有脱习远俗而为之者今乃得尽观其诗而有感焉顾是编尝拾於煨烬之余两浙以前类多遗帙当有求而补之者且先生身尚健兴益豪後所续得未可以卷帙计也比予解组之後方喜盍簪而先生复别我以去然则徽州虽不吾请固将有以张之况其请之勤耶徽州先生门人予礼部所举士郡治卓异有不止於政通人和者此盖其余力云

怀麓堂集卷六十二







卷六十三

钦定四库全书

怀麓堂集卷六十三

明　李东阳　撰

文後稿三

序

两京同年倡和诗序

同年倡和诗若干首南京吏部侍郎梁公廷美与在朝诸同年所作也公与同年在南京者七人会而有诗各八首太子太保吏部尚书倪公舜咨为序比公以万夀圣节入贺京师京师同年亦如南京之数会公於学士焦公孟阳之第公复为诗其数如南会会者亦皆和之和之者其韵与数不必如公惟兴所适而止时予有期服不与会明日诸公以倪公之简属焉方公之来知公者多惜其久劳於外而公独以盛满自居盖尝指屈数计以为同藩之举於郷者百有九人举礼部者十有三人礼部之士同为两京给事者二十有三人多者四十余年少者二三十年今之在仕途者惟予一人而已而官至三品封及二代子有?孙有养有服食舆马之奉官曷尝负予哉噫此士君子之素心而予所按以信公之贤者也夫仕之境升沉高下远迩劳逸各有不同而士之所存不为之变惟知吾职所当尽视吾力之所得为者而已若君子之交亦惟以德义功业相期励而不计其他苟徒以聚散疏数为欣戚者皆其细也然则知公者之於公其犹不如公之自知已哉观公之诗其所为眷恋者固蔼乎其厚所与期励者又矍乎其壮而诸公之志於是诗也亦可以观矣予既为序以久不作诗故独辞和章而公复不予置因畧次其首尾二韵附诸卷末云

户部尚书王公之南京诗序

古者司徒主民职兼敎养司寇掌刑以弼敎二者异事而实相须今之户部专於养民无预乎所谓敎及其久也人但视为财利之司不知其为民而设刑部与察院理寺分为三法司但知为刑狱之官而於敎化尤不相涉虽身任其职者亦莫之知也夫外本内末舍彜敎而任法律失古之意而狥时之见则户与刑者非特不能相通亦并其所专务者而失之矣可胜叹哉吾友王君用敬起家大理评事历按察副使为都台佐督储南京巡抚贵藩又入为大理卿而後有南京户部尚书之命敭历中外徧閲所谓三法司者所领皆刑也其为政精练法比识达体要而以平直恕易行之从容暇裕久而不勌亦可谓有优为矣顾户部所掌必使民有定业而後可以责其赋役其绥抚之方会计之籍非谙练閲历之深且久者猝不能辨留都之地有宗庙城阙百司庶府祭祀禄给之用东南赋税多此焉供政出纳之际必假都台之重专官特任与曹务相表里而公实尝为之盖已得其经制之概矣今以正卿长羣属当全曹之寄则其去彼而就此也就谓其枘凿之不相入函矢之不相为谋哉譬之医焉攻炙与补益异术而皆生之道也况当民穷财匮之时会计之中尤不可无抚绥之意苦鳃鳃然以斗斛尺度为有益於国则岂朝廷设官分职之本心哉亦岂公之所自处者哉公旧僚少卿何公仲衡辈暨部院诸公赋诗赠之请序於予予与公同出湖藩又同举进士知公之贤当优於是官也公之行方请於朝得取道省墓此国家之殊宠郷邦之伟观然君子不以私废公不以家事辞王事古之义也故先论其职任之大而後及其私焉诗凡二十五首

成国庄简公挽诗序

外舅成国庄简公卒於南都公卿以下吊哭挽送官属部士哀号而攀慕以至穷檐委巷童儿妇女亦办香束楮私祭而对泣其能诗者则赋为执绋之歌京师闻之和者亦衆噫何其感人之深如此哉公奉英宪两朝之命在留司者三十有三年以爱君忧国为怀以养兵恤民为务以通今博古礼贤下士为文温言和气诚心直道不为矫异诡激之行故人始疑之中信之终而念慕之愈久而不能忘揆理度事有不求而自得者也夫人之心术事业必久而後见於世子产之治郑其初政有弗便者民盖将甘心焉既久而颂之不衰曹参之相汉始若不事事清静宁壹之效其後民乃歌之彼骋力舞智以殴时诳俗苟取声誉於旦夕之间逮其智穷力困掩护藏匿之所不及丛怨积怒极而後发焉挺刃之相仇瓦砾之相报者亦有之矣然则人之贤不肖固若是殊而若公者岂易得哉宜其人之不能忘而歌颂碑志之作有不容己也公与予先公为文字交折节忘势视犹兄弟丝萝之好盖凡三致然诺历十五年而後成焉其道义之相孚肝腑之相托虽桓氏之於鲍宣季氏之於孙明复有不是过独区区髫丱之年羇旅之迹有未能尽其愚者以瞻望悬企之余又不能为凭棺执绋之举闻人之哀之其能恝然於中耶公赐葬於昌平北泽山二王墓次其子辅既嗣封爵又继总留务方以清慎谦抑不改其父之政家规手泽殆於是有徵焉予故因其请而序之公讳仪字炎恒加太子太傅赠特进光禄大夫左柱国太师庄简其赐谥也

送都御史陈公之南京诗序

属者留台告阙吏部简於衆得二人以请刑部左侍郎旴?陈公德政实值允命拜南京都察院右都御史以行旧侍郎满九载者或加禄或复官犹未尽擢公未五年而遽擢二品殆常格所不及顾公举天顺甲申进士自吏部而南专领刑狱囘翔郎署间久乃授浙东一府数载而後得擢历云南陕西布政迁副都御史巡抚河南又数载而後被召然则今日之进宜也非过也岂惟公哉予同举进士者其始固多滞也资至而後举望积而後擢未尝有超捷侥躐之迹今两京台省聨翩而进一岁之内迁至数人而为官之长者合前後计之盖十有余人矣校之疾行踬步彼不足而此有余者亦讵非盈亏谦益之理固然乎哉此犹以资格论也公在刑部务持法为郡守务爱民出入台省则兼行而并用其敦实之心恒久之行积而至於今日出廷荐而简帝衷者非过也亦宜也公所代洛阳翟公廷瑞为南京刑部尚书翟公所代浮梁戴公廷珍为都察院左都御史戴公所代吴兴闵公朝瑛为刑部尚书加太子太保皆同年也积而久久而迁出入之均劳交承之相须又孰非理之同然者哉且北曹虽繁所领不过一事南台虽简而职司纠察百寮庶府之政未始不得言有不止於刑狱之间者必其讯鞫明允足以止暴乱弹纪公当足以厌人心论议正大足以禆国政然後为称以公之贤为之刑恶有不平而论恶有不正者哉

茶陵谭氏族谱序

吾茶陵谭氏旧有谱累代多缺元至正间处士汉章修之国朝洪武间训导弘敬又修之今行人司副玉瑞又修之而其谱始备盖自唐咸通间有可奕翁者居州之上塘其孙三人五代时仕於马氏长金吾将军进颇进颇之孙二人居茶郷之大传分东西泒东泒为处士全忠又六世为处士儒儒之子为石砻知县宋徽宋徽之子三人长邦达邦达之子五人其一出继下市其四各自为泒次泒为评事朝弼又七世为处士原和始迁於毗塘又三世为处士锡是为玉瑞之父以高年例赐冠服後以玉瑞贵赠承事郎行人司副而谭氏始显此谱之所以修也盖自宗法不行於天下士大夫始以家谱代世本然惟其族之贤者有之及泒演而指衆亦惟其人之贤者而後不废顾兵燹之摧剥道途之遗失或郡得一族焉或族得一人焉其幸存而未冺者诚不可以忽而视也夫谱存则祖宗之名系行业皆可考而知可据而守孝弟之心不容以不生念祖修德显亲扬名之行有不容己者其於伦理名教实亦有助焉知存者之有助则知亡之者之不能无责也世之亡其谱者不能以尽责而亦有不足责者然则不于士大夫之贤其谁望乎谭之以国氏邈矣谱所及载如金吾之世曰进鸿进峰者已不可知邦达之世其曰必达上达者後皆弗嗣而大传之西泒亦不复振东泒之盛亦惟于毗塘之泒乃得贵且贤如司副者不可谓不难矣然则及此而修之推究据守以图廓大司副之责诚不容以不尽此谱之所以修也由此而推之则凡为谭氏之後者亦岂可以忽视之哉吾州之望称陈谭周李予与周给事鼎生於京师陈氏侍郎琬佥都御史瑶居全州御史铨居永州皆在外地其显於本郡者惟谭氏尔山川风气之相通闾里婣戚之相属有不能恝然於怀而谭氏旧娶於李及於今日婚婣不絶因以司副之请序其谱而归之

寿冢宰尹氏序

古之大臣必其德望足以表朝署才猷足以经邦国而又夀考康裕历试而久任则其勲业乃可以大见於世然蚤仕者多不至显庸晩达者不能无日暮途远之叹故忠愿有余而日力每不足其弗称者固不论也岂不难哉公在正统间举进士为给事中已伟然负公辅之望十余年而至吏部其仕可谓蚤矣历事累朝阶跻极品谋谟庙堂进退人物为国家天下重者二十年天下之士自州县以至公卿不出於所铨注者盖亦无几其闳才硕德之见於用亦久矣及谢事之日首尚未颁居藩会之地飨山林之乐优游泮奂俯仰自得又二十年如一日每冢宰告阙大夫士之公荐於廷私议於家者往往及公使其果及则固不必安车而行礼杖而朝出入居起绰乎其有余力而荏苒侵寻竟莫之致於是公之所养益深而所积者益厚矣若公之精监强记当籍数名閲时虽卑官小吏久而犹识其面其所评隲以为穷通显晦者验之於後如烛照蓍卜未始不合暨其老也犹能先事而度刻期而中闻者皆骇且服之故虽深藏静蓄不必再试於天下而志气之完固神采之充溢占诸寿祉殆亦有徵焉且公之予龙继举进士尝官至侍郎今其孙继祖以?为中书舍人箕裘之业固於是在则公之辍鞅掌之劳以成鞠育之效者其为得失亦较然明甚又何名秩勲业之足计哉抑古之论福者先寿後富而不言贵今以贵颂人则谀以富颂人则陋惟寿之为颂则义归於正君子之所以得为凡所与厚者皆然也然则予之於公宁独在衍圣二公之後哉是为序

益阳刘氏族谱序

都察院右佥都御史益阳刘君廷式为族谱以请於予曰愿为宪序所以作之意按刘氏之先本出南昌有伯川者仕元为翰林学士出守常德因流寓桃源元末兵乱伯川之子明远偕其六子徙益阳入国朝遂定居焉少子崇宾为郷饮大宾崇宾之子纲宪父也以子贵累赠大理左寺丞自宪而上得五世五世而上其名与字盖不可得而知也其所谓五世者或为农或为士皆隐於郷而未有仕者然其生平履历婚姻坟墓之详则无有不知者也夫五世者身之所自出也其先又五世之所自出也而有知不知之异者此谱之所以作也且子孙之於祖父世渐远则其势渐疏故为服制者至四而限论世泽者至五而斩君子之情岂不欲穷其所自出哉顾於势有不得不然者耳其势之所至非惟不得为服乃或至於名与字皆不得知为子孙者其容以但已乎谱之作所以推本及始举其势之所不得为以伸其情之所得为者也欧阳氏之谱以五世苏氏之谱以六世盖取诸四世之亲而各为首尾逓相聨络以至於无穷者其情与世而为之者也今天下非士大夫家莫知为谱幸而有之乃或牵合附会冒他人之祖考而不知其非则虽炫於一时而不可传於後世其弊有甚於无谱者是谱固不可无而亦乌可以易为哉刘氏之族自汉以後为赐姓所汨往往不能辨若欲旁引而曲附之无所不可而益阳之谱乃止於五世五世之上则固曰不得而知也此其敦本务实岂非谱之善者乎且族之盛衰视子孙之贤否而谱之存不存亦系焉宪起进士在内台为名御史在大理寺为名丞激扬之力平反之惠召募巡抚之绩简圣心副公望者方隆而未艾谱之作固於是乎始亦其所恃以为重者也若其祖父之懿范雅操见於传封章命秩载於乘而皆於谱乎观为刘氏子孙者尚慎守而善继之亦岂徒知其名字履历之粗而止哉

寿祭酒罗先生七十诗序

予同年进士在翰林者冰玉罗先生年最长先生以南京国子祭酒来考绩不及国门二百里即抗疏请老而去予辈尝以书遥饯之而未有赋者迨归泰和六七年年既满七十时予在告累月求去不可得又不能倡而赋之比先生以诗至谓平生无外慕而於此有不能忘情者诸同年闻之盖爽然自失也既閲岁乃合赋而遥夀之予既次来韵二章又序所以赋之意以谢不敏於是先生之年又加一矣方先生之壮龄强仕高谈雄辨动以古人为凖视天下事无不可为经帷国学力深而效远资格之淹滞道里之跋涉又交厄乎其间其所以摅志骋力於功业之途者殆无几也及乎奉身而退葆光藏名目不视书簿之辞耳不闻敲扑之声深居简接孤吟独眺俯仰左右无所郷而不适虽岁月流迈齿髪变易人事之代迁者杂然而不齐环视内顾而吾之所有固在也是其展布於前者其势常不足游衍於後者其地若有余果孰使之然哉夫自履祥迪吉之说不行於天下功名福祉或以为造物所忌故世之负才抱德大行而显施往往不良於厥终此其言不幸而中君子有不能废者今先生才有遗艺行有遗业深藏厚积反诸身而求之绰然而有余向使其快志遂气惟所欲为而莫之道今日之夀亦未可知也持此校彼岂无得失多寡之足论乎若槩以为天道之难知物理之不可推则亦过矣且先生有子六人孙四人承顔候色养志继业乃人之所恃以为寿而尤不能备者此则天伦之乐非富贵爵禄之比外慕不足道先生之寿其诚有乐於此乎又闻杨文贞公尝梦鹤入其庭先生之生额有一痣观其贞心洁操锺灵应瑞盛鸣乎文章之世高举乎山林之境其於寿不益有徵也哉诸诗有言鹤事者予故先之以正义而附及之诗十首太子太保刑部尚书闵公而下皆同年其二礼部尚书张公而下则其郷人也

寿舅氏刘公八十诗序

人之志气壮则健老则衰惟武事为尤甚然非閲历谙练之深且久则虽有才諝亦无以自见於世斯二者恒不能以相合况或限於资格或不为人所知蚤达而骤陟者殆不多见及其老也或?鞍上马以示可用而时已不逮矣岂不惜哉吾舅氏参将刘公年跻八十而耳目精力矍铄不少衰每剧谈高论凡南蛮西戎北狄之道里形势马军步队之进止城守野战握奇出正之机变如掌指数计畧无凝滞其於所谓才諝志气者盖兼有之顾承藉世?阶累级积年踰五十而出试边阃历守宁夏二城又十年而得甘肃参将一年而遂致事中间跋涉之日多而展布之时少使其徘徊跂望少待而不去则分阃授钺之任犹可坐而致而公又不屑比当疆圉多事老兵退将往往起而承任使领行阵与少壮者齿公亦无复置意其间元戎列侯欲访之而不能致也於是谋有遗智勇有遗力深居燕息优游容与於都邑?市之中识者盖深惜之然回视曩昔同年而生并命而出覆车蹶马相寻而不絶者亦瞠乎其不相及矣故缨弁介胄之家论恬退者必归之而亦羡其福寿之得於天者在此而不在彼也公七十时大夫士多赋诗为寿东阳实序首简今公寿益高公卿之赋者益衆乃复取而序之诗之义或最其战伐之劳或侈其官阀之盛或称其谋勇志气之美而所以为寿者则同贤子顺孙皆加於旧则前序所未悉也东阳自叨禄秩以来吾母夫人已弗逮养虽以先公之寿不过古稀惟吾舅岿然如灵椿古栢孤存而独茂俯仰外内不胜肝腑肉骨之感又岂直如诸公之羡慕而止哉

春雨堂稿序

静逸先生尝谓诗与文各有体而每病於不能相通意若非予鲜可与言者予怃然感之夫文者言之成章而诗又其成声者也章之为用贵乎纪述铺叙发挥而藻饰操纵开阖惟所欲为而必有一定之凖若歌吟咏叹流通动荡之用则存乎身而高下长短之节亦截乎不可乱虽律之与度未始不通而其规制则判而不合及乎考得失施劝戒用於天下则各有所宜而不可徧废古之六经易书春秋礼乐皆文也惟风雅颂则谓之诗今其为体固在也近代之诗李杜为极而用之於文或有未备韩欧之文亦可谓至矣而诗之用议者犹有憾焉况其下者哉後之作者连篇累牍汗牛充栋盈天地间皆是物也而转盻旋踵卒归於澌尽冺灭之地其卓然可传者不过千万之十一而已岂不难哉且今之科举纯用经术无事乎所谓古文歌诗非有高识余力不能专攻而独诣而况於兼之者哉先生自为诸生时所为诗文已迥出流俗及以省元及第入翰林居史职益肆为宏衍优裕之言既乃刋落华靡澡雪鈆黛深造远诣超然有独得之妙盖其初诗主少陵文主昌黎後则专尚太白六一间以其所自得者参之他於诸子百家之行非惟有所择而若有弗屑焉者及其章成而声协足以上鸣国家之盛而下为学者指归其可谓一代之杰作也已孔子谓有德必有言先生之俭德雅操清心寡慾名满天下位甫及四品未尝几微见言面端居静守终其身而不少易故发而为言质诸其内可以无愧所以劝得而戒失者施之天下亦不可无而体裁之善又不俟论也知言者尚於是观之先生尝自辑其诗若文若干卷题曰春雨堂稿其子中书舍人爰并其续稿若干卷将板刻以传於是天下学者盖望之久矣先生讳釴字鼎仪静逸其所自号苏之太仓人天顺甲申进士官至太常少卿兼翰林侍读宪庙时为东宫讲官今上即阼进经筵日讲年止五十与修撰张沧洲先生同郷同进同以其学鸣而皆未究其藴以没天下共惜之沧洲之诗刻於淮安予既序其端矣然则於先生其容以已乎哉若曰我知言如先生所云者则予不敢以自谓也

甲申十同年诗序

甲申十同年图一卷盖吾同年进士之在朝者九人与南京来朝者一人而十会於太子太保刑部尚书吴兴闵公朝瑛之第而图焉者也图分为三曹自卷首而观其高观多髯髯强半白?手右向而侧坐者为南京户部尚书公安王公用敬微须髪颁白鸢肩高耸背若有负而中坐者为吏部左侍郎泌阳焦公孟阳微须多鬂白毵毵不爱栉面骨棱层起左向坐右手持一册册半启闭者为礼部右侍郎掌国子祭酒事黄岩谢公鸣治又一曹微须頳面笑齿欲露左手握带右向而坐者工部尚书郴州曾公克明虎头方面大目丰凖须髯微白而长左手携牙牌右握带中左坐者闵公也白须黎面面老皱两手握带中右坐者工部右侍郎泰和张公时达无须頳面耸肩袖手而危坐且左顾者都察院左都御史浮梁戴公廷珍又一曹为户部右侍郎益都陈公亷夫者面微长且頳眉浓须半白稍右向而坐为兵部尚书华容刘公时雍者面微方而长须鬂皓白左手握带右手按膝而中坐予则面微长而臞髭数茎白且尽中若有隐忧右手持一卷如授简状坐而向左居卷最後者是也十人者皆画工面对手貌槩得其形模意态惟焦公奉使南国弗及会预留其旧所图者而取之故仅得其半而已是日谢公倡为诗吾八人者皆和焦公归亦和焉以年论之闵公年七十有四张公少二岁曾公又少二岁谢焦二公又少一岁刘戴陈王四公又逓少一岁予於同年为最少今年五十有七亦已就衰追忆曩时之少者壮者使猝然而逢之若不相识也然则今日之会岂徒然哉唐九老之在香山宋五老之在睢阳歌诗宴会皆出於休退之後今吾十人者皆有国事吏责故其诗於和平优裕之间犹有思职勤事之意他日功成身退各归其郷顾不得交倡迭和鸣太平之乐以续前朝故事则是诗也未必非寄情寓意之地也因梓而序之以各藏於其家闵公名珪张公名达曾公名监谢公名铎焦公名芳刘公名大夏戴公名珊王公名赋陈公名清今各以次举而予则太子太保户部尚书兼谨身殿大学士长沙李东阳宾之也进士举於天顺之八年会则於弘治十六年癸亥三月二十五日越翼日乃序

夀工部尚书曾公七十诗序

予同年进士年踰七十者吴兴闵公朝瑛泰和张公时达今年工部尚书郴州曾公克明始跻七十於是二长者帅诸少者具觞酒赋诗成帙以贺於其家时闵公以太子太保为刑部尚书张公为工部侍郎台州谢公鸣治以礼部侍郎掌国子祭酒事南阳焦公孟阳为吏部侍郎华容刘公时雍为兵部尚书浮梁戴公廷珍为都察院左都御史益都陈公亷夫为户部侍郎暨公凡九人今之言执政者必曰六部都察院而九人者一时分职徧布其间盖自登科籍以来历三朝四十年更出迭入而後得此固以为难且所谓九人而跻七十者乃得其三其难尤甚故其所为贺者不以爵而以齿而诗之次第席之先後亦以齿也夫士之仕於朝苟不出於捷径躐等必累任积级而後获跻显位故爵与齿常相应而不相远公历工刑吏三部属官又尝以通政领诰籍太仆掌马政亦兵之事则所谓六部者已预其四閲历既深而勲绩亦久矣且古之论政必询事而考言循名而责实故或畧细而举大日计或不足而岁计则有余今枚数而举指屈而计凡狱讼之断决资品之厘正戎功马数之勾穉以至於工作器物出纳修治百凡之用择才而任之容亦有繁简异宜左右之不相有者考公之所尝试有公望而无私负也则其累积之极以至於此也岂易而得哉天下之士固未敢泛论以予观之同游於京庠者若干人同出於湖藩者若干人其间恃才数夸声誉善始而不令终者亦多矣然则笃厚易直持恒守俭由壮及老而不少易如公也者其齿尊而爵贵岂非有以称之然欤今日之贺固非不以爵而亦以其德也唐之香山宋之睢阳歌诗燕会皆出於休退之後诸公当盛时居显位方与公合志协力为国家耆俊为天下用故其诗多和平丰裕之辞为今日道者予与公望湖南不得归使他日获遂优暇往来都邑间所为倡和当不止此故为诸公序之而不敢以少而辞云时弘治癸亥六月二十三日也

茶陵谭氏族谱序

谭於茶为望族余曾谱其系於行人司副矣及读先国史集其序西郭之支泒里居书香宦辙为较着过宋司空相国处尧墓又有关西尚有子孙贤之句余益羡谭氏之其发也远其流也长郡以谭为右而西郭其谭之翘楚也会韶佥判时中南宁令时用以谱蠧欲梓驰书请序余维谱者纪世族昭世德世族者易而靡定如天道之运行於上寒暑往来剥复相继世德者?而可久如原泉之流行於地江淮河汉今古不息理数应尔大抵气厚者发必畅根深者枝必荣是以古之君子必敦德以绵族诚如诗云乐只君子邦家之基谭氏孝行忠贞世坚其节秉礼和义世笃其修以故唐咸通间鼻祖可奕而下三世得金吾将军进颇兄弟三人衍十八弘弘伸长子全仁派居清水由清水而城南而星沙昭港住址叠迁在宋不数世成进士者十八人其尤着者彦成翁世积立朝劲节建炎初封端洁公赠延康殿大学士蒙松栢有心於岁寒始见璠璵至宝岂烈火能迁之宸褒郡祀郷贤第一十六世为释褐状元提举用式以其子昭宝中理宗神童科上第早世疑城南旧宅不利占徙城西西郭之发祥盖昉诸此至十八世为郷举武昌教授印南南之子湘州刺史天佑此其显於元者也国朝洪武间十九世为乙丑进士中书惟善又一世为处士德明後以子贵赠其子为戊辰进士大理正卿璧兄子为郷魁祭酒子发庐州教授子高又一世为行举任本州训导惟仁越二世即今时中时用也後先济美宦武绳绳而弁冕时髦噪声萟林积行待举者更駸駸乎未有艾焉先集之序西郭曰积善之家必有余庆其洵然欤余与谭氏通家声气应趾美前言且乐志其盛为厥裔敦忠教睦之一助因允兹请用弁其首云

赠太子太保兵部尚书马公挽诗序

钧阳马公为南京大理卿时丧其先公後历官若干年累赠先公为今官本朝文臣之盛於斯为盛而所以慕其亲者益深诸卿士以公之故尝为先公哀挽之诗积为若干篇盖皆尚书以後所得者东阳比得而尽观焉噫何其感人之深至此哉夫自虞殡之歌肇於春秋之世若薤露蒿里各有所施汉魏故事惟大臣之丧则有挽歌然皆用於轝绋之间所以叹光景感情事其意一也马公虽老韦布而以子贵赠至一品则用大臣之理固宜顾其没已久其哀有穷恒俗常例之所不必备而作者方殷继者未巳则又人之所难宁非有以致之然乎予闻公刚介特立信义孚於郷事亲恭顺视疾居丧曲至劳戚友爱诸弟必均其产至於周贫极难皆极力为之是其积德累庆不在其身而在其子孙乃有闳才硕德耆年宿望极一代之盛如少师公者则能亢其宗而显公之名然则朝野道路此人人之所羡慕而叹悼之不置盖非特光景情事感激於一时者之为也诗之作向非有以致之曷为其然哉彼导轝执绋徒为文具者其所哀之人以澌尽冺灭而不复存矣而况其辞哉公有子四人长文玉次文麟次少师公名文升次文驭孙十一人某某曾孙几人盖所谓在其子孙者乂如此然则所谓羡慕而叹悼者宁有既耶东阳之举京闱少师公实以御史监试事後获同朝甚久故辱以是诗见属谨稽其先德而序之

夀方石先生七十诗序

弘治甲子春正月二十二日礼剖右侍郎掌国子祭酒事方石谢先生夀七十吾同年在朝者以例赋诗为夀盖自己未之岁至於是凡三焉先生举天顺甲申进士成化间历翰林侍讲家居且十年弘治戊申以史事召旋擢南京祭酒致仕归又十年而有今命中间出与处之迹相半古之所谓仕优而学学优而仕者殆兼之矣至是而德并成望亦日益重天下之言达尊者必归焉山斗之仰不独於诸生然也夫所谓老成人者其诗书已称之盖非宿学耆德无以为政法之蓍龟教化之标凖是不可以泛得而易视必养之於数十年而後得一二於千百斯人之夀实天下之所为重也故平格之文殷纯嘏之保鲁见於简篇歌咏之辞亦恶可少哉方先生之再召也抗章引避至於再三而朝廷遣使敦迫加官示重迨其踰年复请而留之愈坚任之愈专比又以考满封其二世而特追旌其祖母为节妇以助风教出於常典之外今先生耳目聪明志气强毅虽内怀谦抑而不获自遂风节之所振励教泽之所渐被文章之所贲饰者与岁而俱深然则先生之夀固系乎天下而非一郷之父兄一官之长伯比也昔有虞氏养国老於上庠养庶老於下庠历代因之以为盛事是学校固贵德尚齿之地况儒师之官手握教化身备齿德而先生者岂非朝廷之所宜优而公卿大夫士之所同重者哉况同时并进有通家之谊称兄弟如吾徒者哉诗之作虽私例而公言之朝着台省之间为衣冠故事可也先生晩得子及孙各一人皆在故里他日俾取是诗而诵之宁独非侑觞称夀之一助也哉

怀麓堂集卷六十三







卷六十四

<集部,别集类,明洪武至崇祯,怀麓堂集>

钦定四库全书

怀麓堂集卷六十四

明　李东阳　撰

文後稿四

序

乐平乔氏族谱序

大原乐平乔氏谱自处士安始其先莫可推而知也盖自旧谱毁於兵久弗克继其九世孙工部侍郎讳毅欲次第为谱未果而卒其子兵部郎中讳凤亦然郎中之子中书舍人宗太常少卿宇皆学於都御史杨公应宁及於宇既为谱宗稍加删定手写成帙比请杨公为序首简复奉以质予予见其法简义实断自其所可知者其间叙次纪载悉放欧阳氏为之曰是可以传已夫姓氏之见於左传者五世本公子谱皆因之宋郑渔仲推衍其说乃有所谓以地与居为氏者若守桥山之冢则为桥氏周秦以上史失其传汉始有以儒宦显者後周文帝命去木为乔取高远之义後之为乔者皆桥也自因生胙土之典废多世守其氏顾民生日繁族不易辨延至隋唐之际官有簿状家有谱系以相稽也及簿状之弊则上品无寒门下品无贵族甚者谓朝廷大臣须公卿子弟为之谱牒之弊则贫而富者耻言其先贱而贵者不録其祖乃或矫托冒昧以求相胜姓氏之不足信也固宜今簿状之见於官者应试有卷中式有録惟殿试之録则刻其祖父兄弟之名与职以传其间家世贵显者亦不多见乐平之乔三世进士具载於所谓録其见於谱也亦然论者每以乔木拟世臣木盖乔氏改氏之义而世臣又其家所固有此谱之所为重也然所重乎谱者非官之谓盖亦有世德焉若工部之端厚兵部之明伟乃乔氏之所以为重而二子者皆以文学为业图显於厥世兹谱之修岂独载名与系为稽质簿状之具哉思前史之失传慨近谱之不可推幸而可知者得姓改氏之由而已则自身之所受传之以及於无穷者固存乎其人而谱亦恶可阙哉且名之载於国史者秘不可见而诰勅之褒锡碑志之纪述歌诗序记之赠遗酬答皆足以备观而互证故以次书之不在谱中论乔氏之世於此取焉可也

金谿吴氏族谱序

湖广布政司参议吴君懋贞以其父封给事中正夫君所修族谱来请曰吾吴氏之谱逸久矣吾祖若清府君暨若渊若浩二叔祖有遗志焉若渊之没吾父检其故箧则见其所自修者而未尝出示盖愼之也吾父乃仿康斋先生所为谱质诸欧阳氏之法博采旁证以足其所未备又冠以宗图附以世德仕宦墓田家范及团拜合祭诸仪八年而後成郷之为谱者莫加焉盖吾族始浚仪唐大史兢八世而为宣公者居於蜀子孙散处於抚旴贑邵之间金谿抚地也又五世而为四四者宋开禧时始徙竹谿为今族凡九世而至世忠以年计者三百矣而吾谱始成请序所以作之意夫姓之分而为氏其类甚繁惟国世最大且着而其後亦或忽其所出吴之於鲁去黄帝未久也而昏礼已失况其他乎後世以氏为姓若简矣然大而望於郡小而望於郷者亦不能皆明其所由分虽大且着如国氏者徒袭其空名而已幸而知其所自出而不知其所由分其与无所出者等也谱之作其容以已乎哉天下之吴皆出於泰伯今居竹谿之郷者再分於金谿一分於抚而与旴贑及邵皆分於浚仪其前所由分者莫得而知也由是观之虽散在天下者皆然而何抚旴贑邵之云乎哉夫使浚仪以前之谱存则由大史而上可以至於封国受氏者岂惟浚仪虽天下可也然则吴氏之谱之作其容以已乎哉且谱之义所以尊祖敬宗而睦族者也故必有孝弟之实心而後能作有孝弟之实行而後能守无其实而徒有其文则其弊抑有甚焉封君敦厚崇礼以率其宗布政君之在谏垣文学论议志存实用有成绩矣旬宣之泽又将於此乎推然则吴氏之谱由是而传之以及於无穷岂不可哉为子孙者知作谱之难而思守之之不易亦求其实而已矣

羣书集事渊海後序

易曰君子多识前言往行以畜其德故孔氏之敎博文为先约礼次之盖有所识斯有所畜而不博则无以为约也近古之世事简而文未繁其为学者多要而寡博维史法既立变而为传记之书条分缕积以至於汗牛充栋其势不能尽或纂畧举要俾易於求索庶几尽其所谓博有志於稽古者随所得而资焉顾天下之事为端不齐善恶成败纷揉百出必於是择而从之善者法恶者戒则凡见诸纪録者虽人殊事异皆我之师也若夸多闘捷采华叶而弃本根支离决裂而卒无所归宿甚者谬取偏见为强辩詖行之资则虽博也将安取之而况於畧乎故博固贵乎要而所谓要者非书之谓也有羣书集事渊海者盖国初人所辑不着姓名凡四十七卷自君臣而下至外国为门十为目五百七十二为事之条其多以数千计大抵皆集诸书事畧自春秋战国讫於元季每条之下必注其所出若可谓博而要矣内官监左少监贾公性在司礼出纳机密雅尚文事购而得之图欲捐赀镂板以便初学病其字大小募善书者録之稍拓其式质疑计舛程工计日累数月而後毕亦可谓勤矣比以公务携至内阁请序末简意恳甚予夙抱书癖今且老不能徧閲也因为之浩叹而书之夀太子太保吏部尚书王公九十诗序

弘治乙丑今天子新嗣大位恭上两宫尊号覃恩天下时太子太保吏部尚书三原王公致政於家年及九十特赐勅备物遣使询问仍月如旧所给米二石岁加舆隶二人盖盛举也於是部院以下诸公皆赋诗为公夀户部尚书韩公贯道以首简授予乃为之说曰人之夀以百岁为期虽或过之而弗及者天下皆是也七十谓之稀年八十谓之中夀以九计者虽闾阎之下亦难其人况公卿乎昔有虞氏贵德而尚齿夏后氏贵爵而尚齿盖齿之尊者闻见广而猷虑熟惟有爵者能见之然非德性之坚定气节之完固则亦有鲜终之戒多辱之议故三者必兼贵而互尚之然就问之礼珍从之物非九十者不与也王公生永乐全盛时闻祖宗之遗风余烈历宣德正统间乐育庠序沾富教之泽历内寺外郡以至方岳当天顺励精之日熙洽既久上安下恬暨於成化之季极矣而力自振奋弹压权势劾佞邪而置之法一咈意则浩然引去身退而名益高比弘治更化之初特起为吏部执法秉政为谗邪所间竟不失其正以去自政体风俗之大罔不周知刑狱水利兵戎人物之务徧尝而历试其敛而弗用也有遗力焉今耳目聪明筋力如故高谈剧饮之暇书卷不去手平生所着意见及典籍格言历代奏议日取而閲之虽兴寄冲漠而爱君体国之念犹耿耿不能忘也昔文潞公以太师致仕复起而归年过九十史称国家当隆盛之时其大臣必有耆艾之福推其有余足庇当世公之风声气节高年盛福大畧近之潞公有八子历要官公子六人其半皆在仕籍孙男十有三人曾孙三人而来者尚未艾亦今人之所鲜见者也然则侈称乐道形诸赋颂以播之郷国传之天下为衣冠盛事亦恶可已哉六子者某某承裕为刑科左给事中刑科予礼部所举士知其清简有家法每询公居起状兹特奉使命便道归省因以诸公之意序是诗而畀之为夀觞侑云公字宗贯号介轩石渠老人则暮年所更号者也

夀兵部尚书刘公七十诗序

吾友兵部尚书刘公时雍以弘治乙丑十二月二十五日初度夀七十同年进士之在朝者太子太保刑部尚书闵公辈凡六人皆赋诗以寓颂祷之意循私例也昔公为户部侍郎已以老乞归先皇帝遣使赐勅俾总督广东西军务敦迫以行又召入兵部乃悉其忠勤为国状廷宣面谕若家人父子然及屡乞休退必优诏勉留至於六七今天子嗣位公复引年在告疏三上上特申先志累赐褒嘉辞益恳而留之悆切然公虽身在廊庙而山林泉石之兴未尝一日忘於怀也夫人之德业必老而後成而兵之政为尤甚故蹇叔以老而知止王翦以老而知进非勇夫少年所能及兹当新政之初边务委积心计手应旁通曲当而中所执守断不为势利所夺迹其平生所治水利边储民食诸事猷虑愈熟而志气不少衰虽引年之礼知足之戒乃士君子之常而朝廷之所眷注天下所望以为重者固不容释也近世有外夷闻其执政而不敢内侵见其风采而相与叹美者然则公之夀其在今日亦恶可少哉且平居意气相许皆欲以自见於世及壮而相励以有成老而相要以有终者则不能以皆同予六人者与公同举而予又与同业出入外内劳逸之不齐者亦多矣今诸公同朝而立分曹而掌爵齿勲业相辉映惟予最少且劣公之视予盖不啻十年以长而予亦老矣则公之夀可知而亦恶可以易得哉书不云乎天惟纯佑命则商实又云天夀平格保乂有殷多则实夀则长贤才之有益於国也如此此古之大臣所以与其同列者盖将为天下留之而亦为天下颂之也是诗之作固以附诸君奭之义予不善为祝夀之辞惟同年之夀如闵公者已四五作此予所谓例也则今之夀公岂敢後於诸公哉六人者人再赋得诗十二章为一卷书以齿序者诗为夀作也

阙里志序

阙里志志阙里也阙里者吾孔子所居之地道德政教之所从出文献之所在其志之也固宜古者有列国之史而又有四方之志九丘之籍至周犹存为外史所掌孔子述职方以除之者大抵皆是物也封建既废史惟朝廷有之至汉而备其法有帝纪有世家年表有传有志事分而代辑及东汉南阳撰作风俗志後郡县始各自为志则兼地里人物文章制度而有之而史之法畧具盖虽穷陬僻壤或不能无况吾孔子以教为政司马迁之史特着世家齿於有国历代帝王褒崇封谥愈久益隆其锺灵毓圣之地非一郡一县比也宋元间族人宗翰辈间有纪述久而弗传国朝成化末今山东布政使张君泰知邹县尝辑孔顔孟三氏志其传未广也弘治甲子重建阙里孔庙成东阳奉勅代告周覧遐慕欲为一书巡抚都御史徐公源及衍圣公闻韶力赞其议比归至德州巡按御史陆君偁卢君翊及布政使曹君源等合书以请适闻提学副使陈君镐有事於此因举以属之取所定凡例稍加润饰且以孔氏实録孔庭纂要素王纪事世家补钞本致之以备采择陈君乃参閲孔氏所藏祖庭广记与凡遗碑断刻诸书所载踰年而後成其法以阙里为主附顔孟诸弟子之名氏事行而体统尊摹先圣肖貌及地形庙制而图像着述世家宗泒特为世表而谱系明叙礼乐制度之法因革损益而典式具若诏诰勅祝之颁布章牍笺表文移之出纳往复罔不备载而阙疑订舛芟繁剔伪惟其所当凡为卷十有三为目十有四为文累若千万言於是我国家之尊师重道度越前古者粲然大明於世亦孔氏之家史也盖有此地必有此书阙於二千年而成於一旦不可谓不难矣天下之学圣人者读其书法其道想像其容仪而不可得见至其宅里林庙必惕然感之於心然殊方而产限地以游固有终老而莫自遂者羮墙见尧河洛思禹得是书而观之景行希圣之念不油然而兴乎嗟夫金石虽坚不免磨灭断裂之患板锓楮印逓相禅续则可以至於无穷由今日以至於无穷者必自是书始故以徐公之意为序适佥事黄君绣归自京师因畀之俾刻於阙里置於所谓奎文阁者御史金君洪继按其地於是书有力焉故并书之而徐黄修建之绩具在志中兹不复列云

南京工部尚书陈公之任诗序

今年夏南京工部尚书缺吏部廷荐一人以请户部右侍郎益都陈公亷夫实膺首荐值允命以行公自天顺甲申至正德丙寅历三朝四十三年自户部至今部为四署自主事至今官为八命资最深其始在户部专领钱谷尝督粮大同赈荒北畿催漕官河皆奉勅专事具有劳绩在山西布政积官银至五十余万两奏减给边粮价八十余万两抚治郧阳捕剧盗三百余人招流民十万余口复入户部总京储积余粮七十余万石革马房冒给刍豆价岁不下三十万两先朝之末诏诸司陈弊政公所陈数事独能力诋权贵不少为假借其用心亦勤矣而性素朴直随事尽职不自衒耀以取名誉循次就格以至於今以郎中六荐而得参政以布政再考而得都御史以侍郎一荐而得尚书是何前日之拂而今日之通耶屈伸往来之理固相寻於无穷然非其实足以致之则车折马踣中道而废者亦多矣吾同年进士二百五十人官至尚书者先後十有七方其始也回翔迤逦每後於诸科而资格所积名实所致终有不可遏者於公之行宁不重有所感哉夫君子苟知屈伸之理出於自然则怨尤之意不萌於中希觊之私不移於外修身尽职以俟命於天而已今两京并峙六曹分职工之与户皆国用民力所关而出纳之数作止之节以今校昔则有专与减之异公其益殚厥职勿诿为远地勿视为末务以无负於民与国使天下知其所自致者非偶然而得也诸同年在朝者五人各赋诗二首为赠公以明年丁卯夀跻七十远弗及贺则预为致之以赠同举公之先通议府君尝教京学予髫龀时所受业者予之视公宜不在诸公後也故既为诗又序诸卷端

迁葬志序

迁葬志志迁葬也是迁也有合葬之道焉言迁者统於尊也有族葬之制焉不徧及者专其事也当其未迁也悲思怨慕积懑怫郁不平之情诚有不得已者一迁合间而昭穆之相从世代之相系上祖祢而下及於子若孙虽死而若生虽亡而若存者吾亲之心其将安乎吾亲安则吾之情亦得以少慰矣而况封赠之典葬祭之赐崇名备物皆徼朝廷之宠以为家世荣又平生意望之所不敢及者徒恃吾祖吾父之行足以感乎天而得乎君失乎彼顾得乎此亏於前乃盈於後若影响符契之相应者恶可以不志哉故兹志作而天道明兹志作而君赐彰兹志作而世德着兹志作而孝子之情见非徒不得已於迁而亦不容已於志也志凡四卷首载诰勅谕祭之文次之以奏疏公牍次以祝文奠章又次则碑志铭状而杂记诸诗又以次附焉

篁墩文集序

文之见於世者惟经与史经立道史立事载道之文易书诗春秋礼乐备矣书与春秋虽亦纪事而道固存焉及其渐晦则孟子扩之又晦则韩子发之文而愈晦则周程张朱诸子大阐明之自是而後殆无所复事乎作者纪事之文自左传迁史班汉书之後惟司马通监欧阳五代史若朱子纲目则取诸春秋亦以寓道而非徒事也道无穷而事亦无穷故作者亦时有之若序论策义之属皆经之余而碑表锡志传状之属皆史之余也二者分殊而体异盖惟韩欧能兼之吾朱子则集其大成故虽未尝极力於史之余者而观其所论议则可知己历代以来忽於考据者多失之疏畧而不该於用浅於造诣者多失之支离汗漫而无所归纷纷藉藉以就於澌尽泯灭之地无怪乎其然也吾友篁墩陈先生资禀灵异少时一目数行下英宗朝以奇童被荐入翰林观中秘书用诗学及第读诵常至夜分遂能淹观羣籍下上其论议订疑伐舛厥功惟多及研究理道求古人为学之次第久而益有所见而於朱子之说尤深考核自以为得我师焉赜探隐索注释经传旁引曲证而才与力又足以逹之虽皆出於经史之余而宏博伟丽成一家言质诸今世殆絶无而仅有者也顾中遭忌嫉晩罗奇祸经济之用不能尽白於世其所自见不过进讲经幄及於储宫校正纲目预修续编之类而已若金梓所刻卷帙所録家藏而人诵自都邑以徧於天下贻之後世则虽巧诋深嫉者亦恶能使之无传哉功名富贵固士之所不道乎独慨先生年不及下夀虽所谓文亦未竟其所欲为者耳先生之文有篁墩前稿後稿三稿续稿百二十卷没之七年为正德丙寅其门人辈摘而刻於徽州名曰篁墩文粹论者以为未尽其选越明年丁卯知府何君歆暨知县张九逵徵於其子锦衣千户埙得全稿焉将并锓诸梓以示来者而埙请序於予予与先生同举京闱且同官甚久最其为文悼其不大用以没故为天下道而因以附吾私云先生所辑有道一编心经附注程氏统宗谱贻范集共百余卷别行於世皇明文衡瀛贤奏对録宋逸民録又百余卷藏於家不在集中

黎文僖公集序

东阳昔从文僖黎公先生游举业之暇获见所为古文歌诗诸作时公方以状元及第文名满天下自公卿以下外暨藩郡购者踵相接公每用短素相方格正书不复属草运笔命意不废问答而词整意足动数千百言月累岁积至盈几案公亦不自爱惜或为人所持去及往反故邑回翔旧都道途箧笥间逸失过多公既致政归弃诸生越数年其长子南康知府民牧亦卒次子山西右布政使民表辑其家遗稿得若干篇多出传写亥豕不可读东阳乃与刘司马时雍杨大宰应宁参互校订厘为若干卷而民表实锓梓以传公尝论古人之文大抵以丰裕充赡为尚以雕饰削刻为病东阳虽在髫丱颇能测识公意因进而请曰此非孟氏知言养气之旨乎公曰得之矣盖文章之与事业大抵皆气之所为气得其养则发而为言言而成文为声者皆充然而有余措而为行行而为事功者亦毅然而不可夺顾养在我而用不用系乎时故韩昌黎苏眉山之气见於文章韩忠献富文忠之气见於功业虽所就不同其在天下皆有不可冺者公积学未仕时累诎科第而志益坚在翰林上书执政捄言官得罪者固已气盖一时矣居尝遭值猜嫉而放言高论不少为迁就及其登华陟峻犹不免於投闲置散而定力雅操未尝苟同於世故虽功业未能尽见其所养者固存今即其文观之其所谓丰蔚充赡者盖若是盛也况亦有不尽其传者乎然观室者必观其隅後之学者闻公名因其文而论其世亦可以识其大矣东阳获奉绪余忝窃科第侥冒禄位非徒学力未至而才不称事於公殆有愧焉又不能蒐采放失俾无遗憾谨序次其所仅存者而因以附名姓於後云公字大朴别号朴庵官至南京礼部尚书文僖其赐諡也

匏翁家藏集序

匏翁家藏集七十卷吴文定公所着而手自编辑者也为诗三十卷不分体制以年月先後为序文四十卷则分体彚载而先後亦隐然寓乎其间盖惟辑其所可识而散佚於世者弗与也公既返葬其子中书舍人奭刻梓於家未毕也比阕服上京师以属公从子奕数月报诗卷成又数月报文卷成奭特以告予请序首简予覧之怅然叹曰言之成章者为文文之成声者则为诗诗与文同谓之言亦各有体而不相乱若典谟训诰誓命爻象之谓文风雅颂赋比兴之为诗变於後世则凡序记书疏箴铭赞颂之属皆文也辞赋歌什吟謡之属皆诗也是其去古虽远而为体固存彼才之弗逮者麄浅局滞欲进而不能强其或过之不失之奇巧则失之诘屈不失之夸诞则汗漫而无所归於是作者虽多而文之体益微矣然言发於心而为行之表必其中有所养而後能言盖文之有体犹行之有节也若徒为文字之美而行不掩焉则其言不过偶合而幸中文以古名者固若是乎哉公少以经学为程试既而徧读左传迁史韩柳欧苏诸家之文欲尽弃其旧业及为部使所迫取甲科官史局文名满天下老居台阁弗究厥施而终始於所谓文者故其为诗深厚醲郁脱去凡近而古意独存其为文典而不俗鬯而不泛约诸理义以成一家之言由是观之则其识见之真正行履之端恪情趣之冲泊无累者不待挹其容仪聆其论议而後可知也其文之传世固不可少哉昔人为一代数人一人数篇其澌尽泯灭者弗论今求之成帙之间非世所最选者亦难乎其为观矣知言君子执体裁而求之公之文其有取之无穷而读之不厌者乎然则其散佚者尚博而求之以尽白於天下无徒曰家藏云尔

太师英国公张公夀七十诗序

礼有之有虞氏贵德而尚齿夏后氏贵爵而尚齿商人贵富而尚齿周人贵亲而尚齿诗书所称不一而足齿之於天下亦重矣至於史籍所载不可缕数姑以将帅言之汉则张苍马援唐则王忠嗣郭子仪宋则种师道韩世忠皆有爵位功德而戚里之旧则惟伏波汾阳二人而已然其忧远之迹劬勩之力盖有不偿其所得者可不谓难乎英国公姓张氏字廷勉其先出开封之祥符厥祖河间忠显王从太祖高皇帝起义兵累功擢指挥同知从太宗文皇帝定内难没於东昌配食太庙厥考定兴忠烈王以世?累功封信安伯新城侯进英国公食禄三千石赐诰券加太师知经筵事监修三朝实録号奉天靖难推诚宣力辅运佐理武臣阶特进光禄大夫勲柱国没於土木朝廷建世忠祠命有司修祀事公年九岁即嗣公爵掌後军都督府事总五军十二营兵马经筵实録亦如之爵之贵莫有能过者也有姑与姊为两朝贵妃世号国戚於亲亦有光焉其为人敦诗说礼执恭守俭劳而不伐恒久而不易居常应事不动声色而冠冕百辟为三军所倚属四方所传诵中外所瞻慕观德者於此取焉可也且自服圭组以来六十年历事列圣值重熙之世燮调默运於三公甲胄不烦於大将訏谟乎庙堂之上镇定乎要荒之外七子五孙冠组环列夙夜之勤晨昏之乐有并行而不相悖者福履之盛盖一代而不数见也今夀登七十而耳聪目明志力不倦郊庙之扈从营府之号令以至冠盖游行之节歌壶燕飨之礼校之少壮无少异焉圣天子方重老成尚功烈宠禄优渥体貌隆重视前古而无让公之夀固得於天其益思无负於吾君也哉正德庚午春三月朔日实公诞辰新宁伯谭公元助与公世好暨诸勲旧婣戚赋为歌诗寓颂祷之义以首简见属故先叙其大者而後及其私云

清苑傅氏家谱序

吏部左侍郎清苑傅君邦瑞尝作家谱九卷间以视予曰请为珪序之予观其制首叙姓始按唐世系表谓傅出姬姓黄帝裔孙大田之後封傅邑因以为氏顾他无所据惟商说居傅岩以地为氏虽宋郑樵之博洽亦止云然晋傅傁郑傅瑕而下亦不可考汉义阳侯介子居北地北魏长史永居清河皆以地显及其他散处中国者大抵皆傅岩之後此兹谱之所由始也夫古之为氏或以国或以官或以地氏非其人之贤殆不之及若傅氏者是已说之见梦於高宗也与之语果圣人遂立以为相今其语不可得而闻闻之於既相之後则三篇之问答非圣莫之能也彼以国与官氏者宜乎衆矣其存於世者仅可指数而地之氏乃大传而不废非以其人之故与清苑之传不知出於何郡旧传有小兴周者考之志记皆无其名邦瑞之曾祖某祖某父某学优而不仕皆以邦瑞贵累赠如其官而傅氏始显名邦瑞以学行登甲科官翰苑累迁左春坊谕德侍讲学士在讲筵史局其所以格心华国者皆逊志之学多闻之训也兹佐圣天子领铨选当以人事君之责则所谓旁招俊乂列於庶位者方有赖焉夫以数十年之世系家学至於今而可徵非其人之贤其孰能之哉说者乃谓谱系之法惟出於所知盖自世远姓繁诚亦有疑似冒滥之弊若傅之为氏殆千百之一二宜不至于冒亦无所与疑者使人人而能贤世世而能守则兹谱之传虽至於数千载亦可也谱之作有大义十余若他望国系传记邑居坟墓大抵依欧苏例为之其有异者则於名字之上别系元亨利贞等字为行次叙小善曲艺而疑者虽显弗书叙女子之嫁而不书其改嫁者盖邦瑞所独见若叙姓显则凡历代之贤者皆备録之以为或涉於吾所同出其例放於学士蒋君敬之而其说则出於大学士丘文庄公邱与蒋皆希姓庶免於疑与冒者故傅氏因之然非欲以例天下姓氏之繁也其余若诰勅赠送铭志诸文亦以近例附之而其父之遗诗文亦附焉

锡山钱氏家谱序

锡山钱氏家谱十卷户部郎中荣续修而重刻焉者也钱氏自汉富春公让始居江东为钜族有六望而常与湖皆其一唐富春尉孝璟自湖迁杭实吴越武肃王鏐所出武肃尝作八宗庆裔图推姓氏所始至於少典图为八十世而岁代绵远合否不可知其曾孙朱赠太师中书令惟演修之以武肃为第一世至五世而止盖名同而义异及其再从孙承奉郎进始迁无锡无锡亦常地也国朝永乐间承奉十世孙文林居士恒及其子梅堂居士发又修之则畧其远世旁裔而於正泒为详其诸孙种德辈又辑诰劵诗文诸作为传芳等集皆以羽翼是谱者然亦未备也弘治辛酉荣伯父梅林居士洪重加编辑而荣以其父奉直公溥之命实预为之合统系图本系以文学总而为家谱而名始得正图则自文僖从子殿直统而上八十有五世皆存之以示所尊自承奉迁锡者为第一世下及其诸孙为世十有七则详其名字官爵居址婚娶生卒以示其所亲而义始明议礼之家曰是善为谱礼不云乎尊祖故敬宗敬宗故睦族慨自宗法废而谱牒之学兴士大夫家未必有有之未必善今其所谓尊者尊祖敬宗之义也所谓亲者睦族之义也荣尝谓武肃文禧之被宠垂休者以其忠孝不以其尊显此吾父之训也苟不慕其尊且显而惟忠与孝是笃则於正宗不容以不亲夫以迁锡为始祖而犹图其所谓八十五世者此吾高祖之义也推高祖之义及於始祖以为有所据而不敢废则於远祖不容以不尊合是二义以为一家之书前畧而後详此专而彼泛非徒有所据而亦不能无择此谱之所以善也且古者族世皆系於官其显者多载之世本外史旁推而互见钱自得姓受氏之後无论世数其显者武肃谱之矣武肃之後生犹有籍思懿王俶纳土於宋奏名於有司者三千人为文武职官者殆及其半然其勲业行蹟在国史者文僖之外无闻焉今其子孙散满吴越所谓六望又不知分而为几锡之族最繁且盛而数十年未有显者虽实亦无以自见荣始举进士为京朝官敦孝行义为宗族重而文艺又足以发之如是谱者观其所自叙可知己然则谱之作亦非待其人而然欤使为锡之後者世世相续皆能尊祖睦族笃忠孝为显扬地则承奉之泽可以至於无穷望他郡者能各详其所亲而不失其所尊虽武肃所推而上者其泽亦固在也不然则谱虽善亦不足恃而况不能为谱者哉

月桥诗序

攸邑之东北四十里有山焉奇耸峻拔每月出则先见其巅登高而眺一白万顷景象澄彻待月之高故名曰明月山山之麓有桥横亘谿阔其长可数丈凭虚而步左右顾盻水光滉漾与月下上四无津涯得月之广登兹山者必於桥故亦名明月桥载在郡志易君孟景世居之後徙居县南之流塘怀念故业时往来啸傲其间因号为月桥居士其子舒诰举进士为翰林检讨获封君如其官於是学士大夫同在史局者询其家世居处知君性行好尚之贤相与赋月桥之诗以美之舒诰乃彚而成轴请予序予惟天下之名山巨浸奇踪胜蹟或以人显或以物着大抵出於通衢大郡者易而发於遐陬僻壤者难如岱岳之峰以日观名金山之亭以留云名衡山之峰以回鴈名以至蜀江之濯锦匡庐之瀑布皆以物着他如王右军之兰亭杜子美之浣花裴晋公之午桥李赞皇之平泉苏子瞻喜雨之亭赵子昂松雪之斋皆以人显而其弗显者固不可以悉计也人之情惟其居处之乐如所谓生於斯长於斯聚族属於斯者其常也若处而仕仕而归有某水某丘童子时所钓游之处出於外境亦有见似人而喜者其所处不同其为情一也易君居家孝友在郷党称信义通经史喜吟咏藏修登眺之余抚事触物固有发乎情而感乎人人者而其子又足以扬之然则兹山之与兹桥也亦岂必通都大邑饱经而素识者而後为显哉且古之人盖有以月之恒山之夀为颂祷之辞者君之夀七十有四某日为初度之辰当秋气寥泬天宇清肃之时歌是诗以为夀觞之侑君之情其长乐乎兹地与兹景也若济川之功平政之惠则舒诰之文雅笃学又以志操持之亦将有取於兹桥之用也乎其母孺人刘氏与君生同年诞同月且同被锡命故诸诗并及之予同郡人也尝归茶陵渡攸江时未与君识不及观所谓月桥者念舒诰之请故为之序

怀麓堂集卷六十四







卷六十五

钦定四库全书

怀麓堂集卷六十五

明　李东阳　撰

文後稿五

记

重修琼州府二贤祠记

琼州府旧有二贤祠祀知府王徐二公者也王公讳泰字伯贞以字行吉之泰和人洪武间以前户部主事起知琼为政寛简崖州黎杀人报讐府卫以反闻欲兵之公保其无他捕讐杀者数人遂定琼田三获军赋不时受俟民乏急则敛而倍入之公始令每获必输皆告便流民来归者万三千余人弘治十五年以内艰去民号泣攀送十余里不絶徐公讳监字子明常之宜兴人宣德间自户部郎中奉勅知琼亷正寡慾琼多异产中使踵接公限有司弗予及行所部辄遣骑从之俾不得肆武官利黎产多启衅以邀贿公镇以无事皆安堵不为变民渐黎俗病不服药惟杀牛祭鬼至鬻子女为禳祷费公婉而导之民寖化皆感悦立生祠祀公比其卒巷哭家祭柩还送者填海滨目送其舟至不见乃去盖其治祗四年视王公不及三之一而治状相若人以为难琼民思二公不置祔祭于苏文忠公祠事有不平者则往诉之若官府然成化初知府蒋淇建祠于府治西医学故基标为今名久乃就圯弘治初知府张英改建於御史行台之右则今祠也议以春秋举祀事复其民二人俾世守焉会左参议任君谷上京师请为记夫祭有二义亲与神之谓也赋形受气一体而分幽明之相通聚散之相感焄蒿凄怆若或见之则存乎亲上下四旁昭布森列善则福不善则祸比之赏罚影随而响答则存乎神斯二者有所感各有所应精神魂气之间潜孚默契有不容已者孔子祭如在祭神如神在为是故也若守令之祭於民者实兼二义而有之恩则父母灵则明神故桐乡之於朱邑亲之也罗池之於柳子厚神之也画地而守分民而治去留生死之相代者其常也德存而爱俱功立而名传其去也有思其远也有追胶固缠结虽欲已之有不可得者是岂声音笑貌仪文器数可饰具而强致哉顾今之守令不惟不获乎下而反病之故为之民者面背殊情死生异观勉之恒常或忽之仓卒者比比而是况累纪閲世少者壮壮者老而其子孙苗裔若躬沐膏泽亲炙风范愈久而不能忘者其难易何如也乃或以遐方僻地诿於无所用治苟焉以为政又从而徇之以幸其泯而弗彰然其实终有不可揜者闻二公之风亦可以少省矣厥後王公之子文端公名直为翰林学士官至少傅徐公之孙今少傅公名漙与文端同官学行勲绩後先相望蔚为名臣皆以一品官阶赠及祖考朝有诰家有庙诗书簪组绵延而未艾所谓盛德必百世祀者岂独于其民徵之哉东阳以学士典词命远继文端比预机务从少傅公後获考国史及观其家乘为详并书以为记实弘治八年九月也

天津卫城修造记

天津及左右三卫其地曰直沽沽云者小水入海之名也盖禹贡冀州之域在天文为箕尾之分胜国以前实海滨荒地潞卫二河南北相接以入於海胥此焉会我朝太宗文皇帝兵下沧州始立兹卫筑城浚池立为今名则象车驾所渡处也卫既武置无州县承平之余故习未改则肆为强戾讼狱繁起越愬京师者殆无虚日往来舟檝夫役之费不统于一下上病之朝廷乃用议者特置山东按察副使一人专督兵备而凡城池兵马词讼盗贼之事皆隶之于时西蜀刘君实膺是选承勅以行君至则以为城池最重宜亟为之处顾乏帑积势不可猝办累岁而计每事而处徐而图之增城为高甓而扃之隅方而准平又构楼于门曰镇东曰定南曰安西曰拱北皆踰寻累丈平看俯瞰迥出尘垢而北楼尤絶特相倍往来命使及大夫士之有事于是者登眺之际神竦心畅瞻宫阙之尊崇览畿甸之高腴周诹隐幽则器閧不生询察吏治则糺纷不作於斯城也可以观政矣夫城之为制实取诸设险守国之义其来尚矣是必预制于平居无事之日乃可以保治于无穷顾凡有民社兵马之寄者不加之意日颓月塞无复有经久制远之具固识者所深虑也矧畿辅之近喉襟之要拥重兵置羣士而无以控制统驭之其可哉且钧是地也钧是政也匪得人以理之则治效不着然则天津之治亦固可诬也哉予又闻刘君积材谷籍丁户第差役其所为役如治庙学备祭器辟射圃立教塲及诸祠宇工局类皆就绪而城池尤重是其始末不可以不纪也天下之事成于前必继于後乃可以久存而不坏今废之久而修之难如此则继是以往恶可以不之慎哉予尝以使命夜道天津见土石颓圯兵士传递者越堞而行若履平地心甚讶之感兹役之获成也故因诸卫戎官之请为之记

安平镇减水石坝记

弘治初河徙汴北分为二支其一东下张秋镇入漕河与汶水合而北行六年霖雨大溢决其东岸截流径趋夺汶以入于海而漕河中竭南北道阻上既命都察院右副都御史臣刘大夏治厥事复命内官监大监臣李兴平江伯臣陈鋭总督山东兵民夫往共治之佥议胥协疏塞并举乃於上流西岸疏为月河三里许塞决口九十余丈而漕始复通又上则疏贾鲁河孙家渡塞荆隆口黄陵冈筑两长堤蹙水南下由徐淮故道又议以为两堤绵亘甚远河或失守必复至张秋为漕河忧乃相地于旧决之南一里用近世减水坝之制植木为杙中实甎石上为衡木着以厚板又上墁以巨石屈铁以键之液稬以埴之坝成广袤皆十五丈又其上甃石为窦五梁而涂之梁可引缆窦可通水俾水溢则稍杀冲啮水涸则漕河获存庶几役不重费而功可保工既告毕上更命镇名为安平迁大夏为左副都御史又命工部伐石勅内阁臣为文各纪功蹟臣东阳当记兹坝之成臣窃考之治水之法疏与塞而已矣塞之说不见於经中古以降堤堰议起往往亦以为利利与害相值必较多寡以为重轻若敺役土石当水之怒费多而利寡此古人所深戒惟水势未迫後患尚未形则思豫制以为之备则障之利亦不可诬况兹坝者势若为障而实疏之顾其疏不至漏障不至激去水之害以成其利暂劳而永逸费虽不能无而用则博矣揆之善沟者水漱之善防者水淫之两者不亦兼而有之乎易象财成书陈修和君出其令臣宣其力虽小大劳逸不同同是道也今圣天子勤民思理重馈饷悯流垫宵衣而南顾者累岁非二三臣之贤其孰克副之当洪之未塞也水势冲激深莫可测每一舟至百夫弗能胜则人船俱没卷扫筑堰垂成辄败千金之费累日之功卒然失之若未始有者羣议喧閧皆若弃而弗终改而他图盖方御患不暇而何豫备之有及臣职就工而地灵顺轨不逆性以制物不後天以违时而又从容优裕以图可久之利销未然之患诚事会之不可失者也然则鉴往辙之覆而思成功之囏修废补罅以期不坠庸讵非有司者之责乎呜呼天下之事莫患乎可以为而不为彼宦成之怠交承之诿遗智余力而莫为尽未有不贻後日之悔者独水也哉人无於水监当於民监斯言也亦可以喻大矣唐韦丹筑扞江堤窦以疏涨诏刻碑纪功着在国史臣不文谨书此为明命复

重建首阳书院记

山西之蒲州旧有首阳书院盖宋元佑间郡人王昉所建因山而名有张尚文者实为山长历元制废入国朝至宣德间知州事者改为仓塲名迹益泯弘治初元山阳许侯鹏来知是州既修庙学饬师生示郡治所尚乃建里社学以教蒙士询诸士夫得所谓书院者图兴复之徧閲祠庙撤其非所当祀即其居而重建焉中为堂曰崇德以施讲授後为堂曰养正以藏古今图籍旁为左右庑以为肄习之所又後为祠堂三区中以祀夷齐二贤左祀名宦右祀乡贤而总名则因其旧越二年告成於是简州之少俊得二百人礼聘国子生王绅为之师越四五年渐有成业士之进于州学者视昔有加而侯亦将满九载矣国子生某某辈谓兹举不可以无纪北至京师介而请予意恳甚予弗能拒也夫书院之制肇于宋初州县学之未建也天下之士往往出於其间及学制大行而所谓书院亦未尝罢前规後随其效若有盛於州县者今文教熙洽学校徧天下固无俟乎此顾人才日盛而籍额有定员则养蒙蓄鋭以待天下之用者虽多不厌校诸前代所置小大若殊而作人之意则一而已且凡师所以教士所以学皆以为忠与孝也然必有准则之地而後可以为教必有趋向之涂而後可以为学圣人者百世之师也孟子称伯夷之风可以亷贪立懦韩子谓微伯夷者乱臣贼子接迹於後世矣故虽其羇游饿死之乡流风余韵在人耳目有不容泯天下之有君亲者固於是有警焉而况薰染渐渍出乎其地者哉兹使童生穉子诵简册习姓名少而学壮而行之者迹不必同而风节可以无愧则教与学皆不为虚文也若贤父兄之仪范名守令之惠泽老成虽去而典型尚存者亦独非登高行远之一助也哉然则院之有祠其义有所在而礼亦不为无所起也学于是者其亦知所以自励矣

衡山县重建文定书院记

衡岳之阴宋胡文定公之书院在焉历胜国以来颓圯殆尽而遗址尚存弘治丁巳监察御史郑君惟桓按视其地图所以兴复之者会财于官役力于民合计定制中为堂祀公配以少子宏所谓五峰先生者而房庑庖库之类皆备又掘地得旧祭器若干葺而完之岁春秋修祀事又将聚其乡之学者居之邓君请予记按文定公本崇安人哲宗时举进士为大常博士提举湖南学事高宗时拜中书舍人以疾求去留兼侍读专讲春秋後以宝文阁学士致仕盖公初患居当兵冲徙于荆再徙於衡优游十五年以卒五峰以廕补官家居不调晚辞召命创楼着书者二十余年视公尤久此书院之所由建也公之学以尊王贱伯为本安夏攘夷为用当金强宋屈之时朝野靡然附和议者为识时论雪耻者为生事而公引经议政正色直言所以警君心而禆治道者至矣身既不用其所为传卓然成一家言至我国朝遂列诸学宫用诸塲屋为不刋之典使公用於一时亦孰若传於後之为远哉若五峰虽未见於用而出处明决未尝枉已以干禄深得乎家学之正矣古者乡先生没必祭於社而圣贤道在万世则天下祀之盖视其功德小大以为久近有不可得而诬者公今从祀孔子庙庭天子之所亲视儒臣之所分祼天下学者之所尊祀也况其所居之地非游宦流寓之可比不特举而祀之其可哉且及门之士私淑之人如孔氏之有顔孟皆在配享从食之列况公作述之善有若五峰者出而成之徵诸南轩之授受考亭之论议又若是着也而可以无配乎哉书院之作乃古庠序之遗制宋之初学校未立故盛行於时今虽建学置师徧於天下无俟乎其他而前贤往蹟风教之所关亦不容废如兹院者是也夫祭者学之所有事也而其所为学岂独粢盛俎簋仪文度数之间哉衡之学者读公之书学公之学固将观羮墙於庙貌思景行於高山虽欲自画於道而亦有不容已者矣湖南之地舂陵则有濓溪岳麓则有南轩兹院相距不数百里遗风流泽相望而不絶东阳世家长沙盖尝登岳麓吊其所谓书院者闻文定之风而有感焉因为记之以成贤有司之志云

重建岳麓书院记

东阳昔省墓长沙尝渡湘江发岳麓访宋人所谓书院者得断碑遗址於榛莽间慨晦翁南轩两先生之余风遗泽未有以复也顾有寺存焉耳越二十余年通判陈君捐俸治材为中门为左右庑甃石数级上为讲堂又上为崇道祠以祀两先生复名之曰岳麓书院构亭其巅名之曰极高明又买田若干亩以成陈志比王君来知府事帅僚属师生行舍菜礼诸所未及如开道路备器用广旁舍储置经史延师领教皆次第举行而同知某佐其事盖兹院自宋初郡守朱洞始建真宗时李允则请藏书国子监簿周式教授其间乃请赐额遂与应天白鹿石鼓并称为四大书院及南渡毁于兵安抚刘公珙复建孝宗时两先生实会讲焉光宗时晦翁为安抚更建於兹地学者多至千人田至五十顷庙舍至百余间今殿故在遗址废田为僧卒势家所据历三百余年而兹院始复其旧於是王君遣使属记於予亦陈昔所尝请者也惟古者学校徧天下其教与学者皆圣贤之道故能以一德同俗及世衰政弛道晦不明上择官以教下择师以学穷什一之力而後得世之少治而多乱奚惑哉今学有恒制师有定员第玩常愒久不能无望乎什一之外如书院者故士或起於乡塾则於此为培养之地或籍於郡学则藉游息以广见闻使斯道之在天下体用一源显微无间者随厥穷达皆可为成已成物之用乃可以言学不然虽学於此犹学於彼无益也且南轩得衡山胡氏言仁之旨观所为书院记亦惓惓以是为辞晦翁之学固有大於彼然亦资而有之後之学者曾不逮其万一而不百倍其功恶可哉由南轩以介晦翁又等而上之以希所谓古之人者庶几为兹院重以为山川之光若其程格条绪则存乎教与学吾於吾大夫士望之矣

梧州府重建庙学记

广西梧州府倚郭曰苍梧县旧各有学成化初佥都御史韩公开置帅阃特新府制迁旧学於府东门外建大成殿于中以府县二学左右附之规度甚伟而未甚备且门地卑湿为雨潦所困诸公继帅屡欲修之未暇也比左都御史邓公总督於兹谓总镇王公总兵毛公曰学校风化之原也不可以武事废不可以遐服弛盍相与图之皆曰如议公乃简於羣属暨凡百执事以其意示之皆曰如令於是鸠工度地会具财物卜日兴事辇土为堤周百二十丈高六尺广三倍之又凿石以甃其外又建石为灵星门三造甓为垣为丈百堂有分斋殿有翼庑祭有庖库居有房室皆因其故而新之学旧无乐则募工于南昌仿国学为之又募工於潮范铜为祭器各若干而学之制始备教授某某辈遣价具书京师请纪成绩以示来世惟古者文武一道然禹定绥服则分文教武卫而为之制盖所谓绥服者当夷夏之交文以治内武以治外虽其势不可以偏废而轻重之序有不容紊者周以六师统於司马而受成献馘皆与学行之则文之该乎武可见为政者宜亦知所重矣今之司民社者往往以期会书簿为急置教化於不足为其或有疆场之寄斥堠之警震撼冲击应接之不暇则其治外非独不容於不略殆亦有废而不举者矣梧之为郡当二广之冲营陈所集戈马所聚宜无急乎铅椠卷册之间然帷幄之筹兵食之计以至於望助保障之心亲上死长之节凡所谓武胄之英土着之旧者皆其所有事也况其大者或与于科目之选出而为台谏侍从公卿辅相之臣所以辅德立功参天地赞化育者繇此焉出然则其斆学之方惩劝之法振起磨砺之风不於此始焉亦奚以施哉夫秉彞之性人人所同初不以远迩疎戚而间惟狃於气习然後失之学之制所以明道善俗化天下於皇极之归义盖如此或者蔑视其地鄙夷其人不屑乎所谓教而姑诿曰缓文而急武详内而略外则天下之不归于极不用于世也亦岂特为士者之贲哉邓公名廷瓒岳之巴陵人起名进士称贤守令明达政体以兴学作人为己任折冲御侮之务於此盖有余力焉固其为士者之幸而亦斯地之遭也嗣是以往安知岭海之徼无勃然而兴以副公之意者哉愿为师弟子者共勉之姑记其岁月以俟

岍山书院崇经阁记

崇经阁者岍山书院藏书之阁也院在陕之陇州陇人静乐阎先生为教官素喜积书及致事居城西五里许建静乐堂藏其书以教学者先生既谢世其子光甫为吏部考功郎中时欲成父志置所未备书复万余卷季子参甫为监察御史亦积书以益之於是经书子吏皆备光甫以河南参政致事归乃即堂之故址为书院中为敦本堂东西为养正复初二斋堂之後斯阁建焉中设孔子及四配像旁两壁各置架以庋书而总名曰崇经者亦张伯玉尊经意也阁之下设七贤像左右为肄诵之房後为燕室设乡贤主於中翼以庖庾周为高垣垣之外为田百余亩岁收其入以共祀事凡州都之俊秀未籍於庠校者皆聚学其间延师而教之学者日衆参政君乃以书属其子御史价请记於予予惟圣人之道达於天下固人之所能知能行而乃有不及知与不能行者圣人则着其道於经以明示天下盖有不得已焉天下之人不能皆穷经以明道君人者建学以居之置师以教之若学校所未育儒师所未及教穷乡僻壤之间遗经旧史亦有不得而闚者贤士大夫又从而赞相之虽非法制之所必为而亦莫之或禁如兹院兹阁者是已且学之设固存乎师然犹有守令以领其事有宪臣以督其令乃能成才而致用则夫乡党之学非有所谓贤士大夫者足以系衆望而收全功亦奚以建为哉先生往而後皆以易书春秋显羣子姓学易者尤衆盖其家学得於经者如此陇之士视此而兴焉其大者以文学行业效用于天下而其小者亦不失为亲上死长之民庶无负於兹阁之建也是为之记

重建正学书院记

正学书院为道学而作也院在陕之西安盖宋横渠张子倡道之地门人吕大钧辈皆得其传元鲁斋许公来主学事亦多造就後省臣建议为书院合祀横渠鲁斋及其乡贤杨元甫而聚徒讲学其间朝廷赐以经籍给之学田张忠文公养浩实记其事入国朝百余年遗址为兵民所据而坊名尚存弘治丙辰杨君一清始倡之时巡抚都御史张公敷华巡按御史李君瀚以为业久不可夺乃属参政汪君奎副使马君龙督府卫别度吉壤得诸城之正中为秦府隙地秦简王闻而捐之知府严君永濬议重建焉丁巳汪君进继为布政仰君昇为按察使请於巡抚许公进巡按张君黼往达观之贸地为南门後熊公翀为巡抚马君碁为巡按益严督劝再易地以益之而其域始广画为三区其中为祠左为提学分司而书院实居其右祠有堂有庖有库司有前後堂有左右庑书院之制皆与司称又左右环为肄业之室堂之後为会馔之所共为门一重以通出入堲而垣之四周而其制始备是虽佥议积力而张君之克断严君之干固厥功为多其祠之所祀杨君则以为明道程子尝为鄠县簿横渠之学实得之二程於是主程及张以及於许吕杨以下各以类配是虽复鲁斋之旧而实崇祀先贤表章正道以风厉学者非独为许设也故易其名曰正学书院杨君既被徵为大常少卿以其事告诸东阳请为记夫所谓正学者圣贤之学也其理仁义礼智信其伦父子兄弟夫妇长幼朋友其用则视听言动思其文则易书诗春秋其治则礼乐刑政百凡之务藴之於心发之於言见之於事而施之乎民者皆是也孔子没杨墨氏各自为学孟子始正人心息邪说其教盛行遭秦之祸几乎熄矣汉之学以阴阳唐之学以词赋其间若董韩二子号为知道而未纯至宋周程张朱四子者後先继出而正学始大明於天下故凡志乎圣人者必以四子为的元入主中国鲁斋以圣贤之道自任而淑诸人其所谓学亦是学也呜呼文武之道在人贤者识其大不贤者识其小苟得其正则所入皆足以进道所就皆足以成功不得其正者弗与也且学古人者诵其诗读其书即所居处随所寄寓皆足以为瞻依据守之地故国监郡县学通祀孔子以诸贤配之而大儒名宦则各祀於其上以其道存焉耳杨君受命分省任兴教作人之寄其督学州郡有成效矣兹又聚徒置院为养蒙储俊之计为之标的绳准以示之使趋向有涂跻攀有等以求至於圣贤之域其教之不厌乎详如此为之学者尚一志百力朋从而泽丽居必於此而他业不迁学必於此而旁岐不惑则为黉校之良才科塲之杰士庙廊藩郡之名臣循吏可计日以俟而古之所谓正学者将暴白於天下无疑矣苟视为美观文具而莫知所以学则州县之余亦安用此为哉东阳既嘉杨君之功庆兹学之行於兹地也故为之记

重建解州盐池神祠记

曩岁山西按察副使陈君抵予书曰弘治甲寅军储阙赋有司弗能给巡抚都御史张公念惟解池盐利可取奏之朝许给三十万引金时分巡河东实受檄焉时岁饥民病先发粟赈之始俾就役会大雨水溢公继至忧甚剧乃共祷于神翼日近池州县皆雨而池独无越十日盐乃大给课不劳而数足足之日雨复大至公归惠於神因慨其祠宇倾圯复以属金乃籍其民之居货取重利者各出赀为木石费命以官夫佐之始於冬之十月至明年乙卯之四月而成亦若有神相之者请记其事予惟古之祭法於地之能出财用者则祀之如山林川泽之类是也今天下之地利盐为大煮海之力菹薪之伐牢盆之制亦劳甚矣而岁课每不给惟解池所出朝取夕获尤为自然之利此周官所谓盬盐韩献子所谓国之宝者顾其为产必视阳雨燥湿以为丰约虽大钧之运归於无朕而土地所在亦必有神焉主之神液阴漉孕灵富媪柳宗元亦尝言之矣然所谓神者不必有形与声而昭示响答或不可泯则亦存乎人焉耳矣故曰有其诚则有其神诚於为国为民者神必有以应之盖神者民之所赖国之所祀而贲望之者也所谓有其举之莫之敢废者其兹祠之类也乎且予所谓存乎人者亦非特以事神故也盖必量其贵贱节其赋入如昔之监司者则公私兼利不求神而自足若所谓豪家之占夺近地之障恡则神虽有知亦安得而与其力哉此宝应灵庆之封亦议礼者之所异也予独嘉张陈之诚於国与民且徵神之灵也故为记

重建成都府学记

成都府学之重建也实肇於弘治壬子倡其议者布政使郑君龄提学王君敕柄其事者巡抚梁公璟巡按陈君瑶分董其役者某某而成於今都御史锺公蕃给其费者为官帑之嬴赴其役者为农隙之夫木以章计者九千瓦以片计者五十余万青雘黝垩以斤计者二千石以块计者二万余甎十有一万油麻胶漆以石计者百二千铜铁椶竹布草之类不可殚纪为殿之基其崇丈殿为间七崇六丈有奇深广称之增左右庑为五十八殿左右为齐室各一戟门门五间崇三丈灵星门三为泮池桥略与门称又前建大成坊东西为麟洲凤薮二坊迁题名记二亭於大门之内以至明伦之堂分教之斋会馔之所名贤之祠仓庾之室皆新之又前为泮池坊市民地二百余丈增肄业之房为重楼八十间又制为礼乐服器共三百余事盖自畿辅近郡之学鲜有若是比者而遐方僻地弗论也夫自汉文翁守成都至国朝千余年而其故址为蜀王府迁今学於西南一里许又百有余年而复建焉其间凡閲历若干代造就若千人虽道德勲业与时高下而作育之效磋切之益皆不可诬然则古人建学立教之意其有功於天地万物亦厚矣夫所谓教固在於明伦复性树功立业大者律之以身小者谕之以言条格品式已为末节有不繁乎居室之间者顾丽泽以为占居肆以为喻古亦有之不此之先而徒务乎其大则虽正其模范善其榘彠亦岂可立谈而道语之哉且今之为政者必有堂宇以为发号出令之地观政者尚比之田野之辟道涂之治而况学之为道有专志而倍力者哉诸御史之激扬方伯之旬宣郡守之抚字宜不止乎簿书期会之粗於兹学乎见之矣使司教者及时以明道因地以育才不啻为美观故事而止则所谓复性树功者安知不大验於来学之士哉予故因教授彭伟辈请备述修建之岁月名物以示後之人俾勿坏

怀麓堂集卷六十五







卷六十六

钦定四库全书

怀麓堂集卷六十六

明　李东阳　撰

文後稿六

记

进士题名记

国朝殿试之制取会试之选於乡者策於廷而亲第其等谓之进士既板刻为登科录以传又刻其名氏於石寘之国学以示後世是制也在宋之时始不赐黜遡而唐已有之又遡而晋魏若李秀之科亦或亲试又遡而汉则有贤良方正之举武帝始赐策试之其所询者大抵皆治天下之道其文至今传焉然不独是也上自唐虞黎献之举敷言之奏虽无事乎文而非治道则莫之言也顾时殊事异不得不求之文字之间而其为法详且劳若是亦其势然尔我朝洪武初置科举法既而中辍十七年始复为定制凡殿试读卷则用翰林及诸文臣之长提调监试受卷弥封诸务皆各有分职及传胪放榜赐宴冠服宝钞皆各有定期列圣相承莫之或易今天子嗣统之三年庚戌始展读卷之期为制加密乃九年丙辰之试赐朱希周等三百人及第出身有差臣东阳滥与读卷又奉勅为记于题名之石臣闻明主劳於求才而逸於任贤故凡天下事各有所任而不侵其职若科举之事乡试则付之藩臬以为未信也会试则以名籍付礼部考试付翰林暨於亲试则有殿最而无黜陟盖以为是可信矣而必亲之不以为劳者固求贤事也夫所谓贤者言足以益乎治则行之行足以称其其言则用之今日所求固他日所为任天下事者也於是礼乐刑罚兵戎钱谷百凡之务皆有所付而享其成然则今日之事诚恶可苟哉贤者之出将以为天下用天下事皆能言之若无不可为者及其既用则各以所得为者为之人各尽其所为则天下之大可不劳而治然循名而责之其实不能以皆副也夫使行违其言职不称任或又举而隳之则名之着於籍者不过为爵禄之梯阶有司之文具亦非所谓循而责焉者也君之所为劳者顾若是哉圣天子文德诞敷治化日盛而求贤如不及忠良硕大足以任天下事成天下治者宜於是出焉兹石之传他日必有指其名而称之者矣若恩荣次第则求贤之礼固当然者臣不佞谨推本其大者言之

重建诸葛武侯祠堂记

君子之用世必心存乎正则其猷为功业光明俊伟天下信之後世知之苟所存不正则其所为虽偶合幸中而疵纇罅漏掩匿之不暇纵使欺于一人不能逃千万人之目诳於一时不能免千万世之口此诸葛武侯之忠所以通天地贯金石历今古而犹存也昔侯当汉祚倾危之日虽在畎亩扶颠拨乱己预定乎胸中顾献帝之身方堕於曹贼之手失国寄命无复有可为之势而帝胄之贤无出昭烈右者故委身而从之当是时苟可以存汉虽万乘有不暇顾一刘璋宜无足恤璋固拥兵坐视遣使致敬於贼者也及魏丕篡立昭烈顾命侯益自奋激佐庸主而不隳其志累蹶累进至於毙而後已焉是其心终始存没无一日而不在汉也可谓正矣若泣廖立死李严屈司马懿而不敢动者岂独其摧强制胜之力邪亦生平忠义激发而讋伏之耳彼荀彧者以沟渎之经为成仁取义之举虽幸免於洓水之论而竟黜於考亭之笔岂非自失其正以贻天下後世之议哉彧不足道也以张留侯之贤报韩复汉世所并称然究其心论之亦不免以术济正未若侯之纯乎正也程子谓侯有王佐之心者其以是夫故後之学者当以武侯为正南阳府城西五里卧龙岗为草庐旧址汉史称侯躬耕南阳又曰寓居襄阳隆中盖秦南阳郡郎今邓州而襄阳实在其界故也元建祠祀侯又置书院设山长聚徒讲学给田数百顷国初祠毁宣德间知府某某相继修葺岁以八月二十一日为侯忌辰而致祭焉成化间颓圮过半弘治乙卯河南参政顾君福分守兹地乃檄诸属吏鸠工市材复为堂六楹中肖侯像左右庑楹亦如之其後为亭覆以茅扁以草庐庐之後又为堂六楹曰卧龙祠之左为堂庑各四楹曰书院始事於戊午夏四月成於秋八月又归其故田四顷以供祀事先是顾君夜梦侯访之若世所传画像者适草庐结构日也夫忠义之在天下人心所同而君好古勤政向慕独至故形诸寤寐如此然则学於此者亦可以监矣君比以书来请记东阳亦慕侯深者故乐为之役云

山西布政司修造记

唐虞建官外有十二牧其命官之辞以民食为重而用人制夷之道具焉盖兼兵民之寄而畀之也三代相继虽离合稍殊而责任无改自罢侯置守以来汉唐之州牧刺史建置不常大抵皆以民事兼戎务元立行中书省以应内治其重有加焉国朝於两畿外置十三布政司分领府州县以治民事又置都指挥使领卫所以治兵又置按察司以纠察官吏刑兵民之不法者其势若专而不威然分方之守会官之议虽兵与刑未始有不获预者盖布政之重如此世之昧者或但知为财赋之官而不知为民社之主岂设官之意固然哉顾必有方域以为统会有廨舍以为居止有堂宇以为发政出令之地於此阙一焉虽有官为政亦将安所施哉山西布政司建置既久堂廨倾仄垣墉颓圯官前後幸代则屣脱以去莫有为置虑者左布政使陈公亷夫始筑周垣三百余丈高丈余重构官舍百余间谓之西公廨复构五五十余间谓之东公廨又为左衙堂室三十余间又重建後堂为间五堂东隙地为斋浴之室又修理问所为间十余前为门二重为厢余二十之数以及门之外承宣通会二绰楔皆撤而新之自弘治甲寅之春已己未之秋六年而後成凡为木石瓦甓之费若干万皆得之区画不烦於官民之藏凡为陶冶斵筑髹彩之工若干万皆责之於隶役不取诸闾亩之夫行伍之士及其成而观之则规制宏伟顔采焕耀称藩会之名号宜吏民之瞻仰信西北一巨丽也惟古之官署制作因革皆托之文章以纪成事於是乎有厅壁之记有题名之记有修造之记载诸简牒往往而然山西为国右藩内拱京辅外扞戎狄所系甚重其修建之举岁月姓氏名物之实不纪而传之则後来者安所据以为承继修葺之地哉虽然利不十者不易业功不百者不变常使无陈公亷直干固之能节用爱民之惠谋深虑远之计而任劳举重苟焉而为之只见其烦未见其益也世之君子尚思所以监之哉相公之役者若干人观者按而考之足矣公名清青之益都人也

孙家渡神祠记

弘治壬子都御史刘公大夏既受治河之命实荐河南按察佥事张君鼐之才分厥任焉公躬相原隰下上数百里以张秋镇之上流为黄陵冈黄陵冈之上流为孙家渡此而不治水势且不杀功何由成乃督兵民夫七千疏之未几张秋大决夺汶以入海运河遂坏上命大监李公兴平江伯陈公鋭往与共事於是刘公分治所谓孙家渡者既又以荆隆等六口皆黄陵上流复以万夫塞之功既并举张秋适塞而运道始复其旧朝廷易镇名曰安平建二神庙以为之镇在黄陵者赐名昭应令有司春秋修祀事三公者既以成功皆录功进禄秩有差而张君迁副使专理运事踰年孙家渡渐壅弗泄奔流横溃张君虑其复为黄陵害以及安平曰是吾责也其不可复玩丙辰春请於廵抚都御史陈公道以五千人疏之畚锸云集卷埽山委橛杙鳞次盖取治决之余策遗力而用之六旬而举自是水势复通由朱仙镇以复项城故道张君复建庙于渡之堤上祀其水神会某上京师以陈公意告予请为记夫鬼神者二气之良能也气之自二为五生克制化相寻於无穷水之为物?微而极盛得其性则利及万类失其性则害亦随之所以翕张变化者神为之也至於巨川大泽渊源之所滙灵秀之所聚则其神最灵其有能利害福祸人者焯乎不可诬也然见於此复见於彼随所寓而无不在如苏子所谓掘地得泉者固於水有取焉顾其经画区处之方疏涤障塞之力财成辅相之事则神必有待乎人而祝愿之诚报飨之礼人亦不能已於神也河之神既列于四渎兮坛而飨专坛而报为天子所有事又有因事特置如所谓昭应之祠者兹渡之祠又派别而支分之亦独非礼之以义起者哉若其象设之容名号之称吾则不得而详也且天下之事功必前後相继乃能长存而不坏二都宪之志宜乎其同矣使继张君者玩时怠力不亟修之而徒恃乎神岂务民之义之智哉予喜张君之义为务民之举也是用记其事始以告於後之人且系以诗曰河水最大粤有要害或溃於夷或阻於隘溃则涨之阻则淤之虽人之劳神则将之有冈在原有渡其上载疏载堙复决其障厥性既安岐为两流曷镇其冲中有崇丘厥功告成乃秩神祀为此祠者维有司事宫墙丽空象设在中秋菊春兰暮鼔晨钟神之至喜簸浪掀风神之归与水与天通愿河之平神亦宁止中台有丞外台有贰功昭无穷祀亦终始其或怠事有如此水

重修宿松县庙学记

学旧在县治东南百武许僻隘圯剥为流潦所坏弘治乙卯冬朱公巡抚南畿頋而叹曰是不可以不治乃檄县重建发公帑银五百余两工未半朱子告归彭君礼继之曰是不可以不卒则督府以下亟修厥事念其用犹弗给募富民以私财助之镪而至者道相属总之得若干缗会连至月校而事程之而知府张君冕又躬定条约以授於溥徙庙就高中为大成殿重檐广?亷陛县絶旁为左右庑庑尽则环属于谒圣二门而中为戟门前峙又左右峙为祗肃二门及集禧之室又环而属之棂星门而止皆栋宇森耸象设魏焕於是庙制有加于旧庙之西为明伦堂高逊殿数尺而敞不减旁为进德修业二斋少杀其三之二而坐立进退之间绰然而有余东为奎星楼以庋经籍其高略与殿等下为师生廪馔之地又旁为号舍若干以居讲习而学之制亦有加焉教谕某训导某某相与议曰是而不记不可也乃寓书属介以请于予予惟君子之学必以时而其成则有其序自秉彛之性梏於形气之私旧染污俗不容以不亟去此易所谓欲及时者也所谓不远复者也及其崇德广业则非一蹴所能至博学以聚之集义以生之真积实践而使之不移优游涵泳以俟其自化盖久而後成焉孔孟所谓譬如为山不成章不达者也学而至于成则由体达用推已而及之人惟所之而无不当矣故为学而失其时则病於愒进而不以其序则病於躐二者有一焉其学之成者吾弗信也盍观於兹役乎敝于数十年而修之一旦可谓得其时更于数人积数千万工而後毕其序固若是也观于是而为学之道得矣苟居于斯萃于斯若传舍涂路或愒或躐而不知致力之地则欲成其身且弗能何以推而达之用哉夫学之设有司所以敎乎人者也修之若是其亟成之若是其难而士之学不成?成而弗济於用亦何所益而为之也宿松之士其亦知所勉哉其亦副诸大夫作人兴教之意哉因书以为劝

重修季子庙记

常州府季子庙在府治东一里刑部尚书白公昂尝读书其间慨其敝陋谓居守道徒曰吾他日必修之公举天顺丁丑进士历官两京不暇葺治每询诸子弟及乡之人闻其益敝恒慨然於怀越四十余年为弘治戊午始以属诸巡按御史曰此有司祀典所载第公赋方殷未易旁及乃会诸官得赢财若干简材治籍庀物督工撤其旧构而重新之堂庑庭祀以次继作屹然为隆焕然为华象设昭布礼器具列回视昔之颓垣败宇者异矣按吴封於延陵实今之武进县县西七十里暨阳乡有季子庙後其地属於江隂孔子所书石刻在焉唐玄宗时命殷仲容摹刻之代宗时润州刺史萧寀宋徽宗时知常州朱彦逓传刻之国朝洪武间始毁其後修之又摹旧刻置於庭侧自季子没二千余年庙几兴废几迁徙而其名号风节固未泯也夫称季子者谓其执节让国不以千乘动其心聘鲁观乐而知列固之故聘齐郑卫晋而知其政见其臣而知其所可与者其明睿通博出於人远甚故以孔子之圣与其合礼至题辞以表之非其人之贤宜不得比议季子者乃以来聘书名之义疑其让国之过为贤者累殆亦有说焉然春秋所书其隐然者也礼之所载与墓题之所识其显然者也隐然者既未能以尽识显然者不据而信之奚可哉夫让德之美也苟知让之为美德则於处家必无秦越人相视之患於羣居必无触蛮氏交战之耻兹庙之祀固亷贪立懦之端其於世教不为无助也秉彞好德人心所同况私淑景仰出乎其地者哉白公壮而用世老能完名慕古力学盖其素志而於好德审尚之义亦有合焉兹庙之修若有待於今日不可以不识也东阳楚人虽殊地异境亦有感乎斯义因纪成事告诸来者俾时修之且为楚歌以祀神其辞曰朝弭节兮江东暮搴芳兮水中迟公子兮不来郁余怀兮忡忡兰堂兮桂宫襜裀兮数重兮子兮归来乐予心兮融融吴之国兮姬之宗纷伯仲兮让侯封彼美兮公子缵太伯兮遗风时震撼兮舂撞鬬雄雌兮竞衡从矻砥柱兮不动见东流兮淙淙眇千乘兮一毫亦何心兮鼎锺生好古兮若渴匪斯人兮曷从神之居兮俗龎神之锡兮年丰愿千秋兮百世永报祀兮无终穷

重建茶陵州学记

茶陵在宋元为州州有学毁於兵燹洪武间始降州为县建学於县西郭外成化间复升县为州知州俞君荩迁学於州治西偏弘治间李君永珍复迁郭外学屡迁而科目士愈疎阔弗继丙辰之岁董君豫来知州事考诸图籍知宋元旧学在城西南二里其地曰狮子口与茶陵卫指挥王侯廷爵往相遗蹟半没於民家於是白其事於长沙知府王君瑀又白之湖广布政参议夏公昂按察佥事汤公全又白之巡抚都御史沈公晖巡按御史曾君昂既报许且檄府通判李君某暨董其事则以隙地易诸旧主又募州卫诸义民多效财力籍诸佃作得千数百人乃役之除其旧基果得断阶败础於下盖其冈脉自云阳山而来汹涌奔放结为是区左右山水交拱环抱不见其际信吾州胜地也顾旧学堂殿皆狭隘移其故材拓而新之规制闳敞轮奂辉丽亦加於昔经始於丁巳十二月迨戊午七月告成自入国朝百有余年而州始复其名又二十余年而学始复其地殆亦非偶然者矣予闻而叹曰人禀天地之性以生其善同也或为气质所限又移於习俗之偏则不能以不异惟学者能变其气质愚可使明柔可使强苟明而强则其性无弗复者矣及得位以行政教则能变其习俗齐可以至鲁鲁可以至道苟至於道则人之性无弗复者矣若不克变而徒致力於事物土地之间以求之奚益哉吾州文献地其在前朝登巍科跻膴仕树功立业者相望也既久而不振岂非学与教之责哉今复而州名复而学地亦振起作厉之机而明彞伦正风化之义固於是乎在士之学於是者必澡志洁虑择善而力行使德崇业广足以济一世利万物则非独为一时一乡之士而称为天下之英才千古之豪杰可也使徒挟名邦矜胜地而不知所以学非徒无益又适以损之固非贤有司教士之心亦岂吾士之所以自处者哉予因学正江海章及诸乡士之请特纪成绩以告後人且以期复古之效不止乎宋元之盛而已

重建深州庙学记

弘治戊午夏四月深州知州郭君骞重建庙学始修大成殿六楹增筑灵台十有二丈次建左右庑各增为十楹庙之东为省牲所为神库各四楹前为灵星门亦如之内门则增其楹二又次为明伦堂为後堂又次为左右三斋楹各四旁为肄业之房楹四十余为东西仓共十二楹又於学之西为亭於射圃如堂之数自台庑以下皆出新构不因於旧越明年己未秋八月既望告成相与议曰学废之久而成之若是难苟无以识之安保其不复废於是以记请予予为之言曰道人之所同也惟圣人能尽且以为教故君子举而归之学圣人者赖所为教以复其性而报本反始之义生焉故建学者必有庙庙与学兼置而後得其所为学者圣人之道万世不废则所谓庙与学亦将至於无穷焉然後之学者或不知所为学其所致力不过口耳皮肤之间甚者徒为之美观文具而无所事学故并其所当祀者失之若所为祀亦止乎象设礼器声容文物之末而不能祀者又弗论也今庙学遍天下而圯坏过半为有司者勤勤汲汲蚤作而夜思非钱谷之出入则狱讼之曲直钱谷狱讼亦岂非道之所有事者乎而其本不专在是也於是知职教化者不可不於此焉尽也深州畿辅地去京师不数百里衣冠礼乐得於教者宜先士之渐染圣道非遐陬僻地比贤有司又从而辅翼之指其向方而示其本始兹学之修固立教兴化之端也苟徒囿於壤地宫室之中由之而不知习矣而不察或不知之艰而行之艰亦恶贵乎修建为哉羣进曰先生之言非独可以纪岁月亦足以资斆学矣因复诸儒师俾刻之石以为记

金华府乡贤祠记

金华府乡贤祠浙江布政参议吴君纪所建也府旧多贤宋宗忠简梅节愍潘然成三公祀於学宫东莱吕成公祀於丽泽书院元以何玉祀於四贤书院皆毁於火国朝成化初按察佥事辛君访请立正学祠以祀东莱四贤而诸贤皆未及祀吴君稽古问俗慨其遗阙乃取旧所传敬乡録贤达传及诸史籍择其德业文艺之卓然者分为五类合五十二人相地得废寺於城南隅构祠堂一区名之曰乡贤祠经始於弘治丙辰之冬而成於丁巳之秋岁春秋帅寮属生徒修祀事又志诸名贤姓爵諡事行述作之暨各着义例以见其所为祭者其用心亦勤矣古者功宗之秩盖取人臣之施法定国御灾扞患者祀於国而乡先生则祭於社夫所谓乡先生者不必皆仕於时用於天下而其言与行足以范世厉俗虽谓之法施於民可也韩子谓句龙弃以功孔子以德故徧祀於天下然则德之及於乡者比功於社各於其乡祔而祭之岂礼之所得已者乎社之祭固有民者所同乡贤之祀亦视其地之有无而已无德而祀者谓之淫有德而不祀者谓之阙淫与阙皆不可以为礼是一乡之祀固不容已而亦奚容以苟乎哉今所谓大儒者惟以明道为尚而无取乎词章训诂之能所谓名臣必功德及人而不徒取乎爵位之显所谓忠孝宁以敢谏比死节而事之不系安危者不与至若録孝子而抑过中録名儒而黜失行其选不可谓不严东莱已从祀孔庭固不俟论若诸贤者虽一乡之评而亦天下之公论也彼生於斯学於斯闻其姓名覩其庙貌知其非苟祀者仰慕效法之心其能已於俎簋尸祝之间哉故予谓是祠得祭义而志得史法一举而二善备矣志有前後序而子以参议君之请为记序由志以及祠记则由祠以及志故各举其重云

三锡堂记

庐州府治有堂曰三锡知府马汝砺燕居之所也初汝砺以成化甲辰进士历官刑部员外郎弘治癸丑左迁于庐为通判越三年丙辰迁同知又三年己未始擢知府间忆宋陈尧佐三守庐州名其堂曰三至今不离郡治而三沐锡命因仿其意略为异同而兹堂名焉且是岁孟春汝砺之父良佐公以戊戌进士累官南京翰林侍读学士方被诰命进阶奉直大夫其母加封为宜人祖父母皆加赠如其父母其弟龠以季春复举进士而汝砺之擢则在仲春之月虽以是称三锡无不合者盖汝砺世学易故取诸王三锡命之义云尔夫人臣之锡於君者曰科第曰爵秩曰封赠顾非文学之中选才行之应格阶资之合典式则不得与三者有一焉犹足以为难若萃於一门集於一时者实奇事嘉会非可以理执而势料也汝砺之在庐旌於当事者累数皆以为勤慎岂弟有良吏风故资累望积愈升而愈进若其父子相授受昆弟相师友旧恩叠至而新宠益加渊源之深长模范之真正盖亦有由然者矣以川蜀之僻远西充之简朴而得之岂不诚难乎哉然则名堂纪实比之於陈氏之盛以附乡邦故事亦恶乎不可也抑观尧佐之父省华虽未甚显而封秩特隆史称其家教严肃不以贵富废礼法今学士公方以文行向用无俟其子之贵而汝砺辈又踵而成之使其策励增益久而不懈以益致乎爵秩封赠之盛宁不为兹堂之光也哉故不可以已於记

留耕轩记

少詹事兼学士新都杨君介夫尝言其父留耕先生所居有轩焉乃其所取以自号者也先生蚤从父宦贵州有陟岵之变奉母大孺人间关归其乡贫不能具修贽以从外傅惟旧藏周易一部手自披诵遂以取乡举居京师弟子数十人及举进士授行人司正擢湖广按察司佥事专督学政其所造就跻华要者甚衆而先生亟致其事以去其教子亦以易学介夫之举进士实先先生诸子廷仪亦继举廷平廷宣又连举於乡一门科第之盛莫之或过比廷仪为兵部主事考最当封先生以品高例得进阶给诰命命未给而介夫迁今秩复以两宫尊号恩封公且从高者改给如其官则异数也方先生之就学固未尝自必於显庸盛大如今日而大孺人独心期之以为祖父之泽留以遗後人者固在而先生式克成之又将以遗其子若孙此轩之所以名也凡祖父之於子孙必有所遗德则欲其修业则望其成自隂启豫养之余以至於庭趋面命之际皆是也是虽不可以隃度遐卜而实其身自为之譬之田焉秋之所获即其春之所耕者也经有之厥父菑厥子乃弗肯播矧肯获史不云十岁种之以树百岁来之以德近世赋咏有方寸留耕之说其亦本诸此乎杨氏之先积义累仁而弗究於用於先生焉发之硕德懿行力自植立内以教其子而外以淑其诸生虽晚达早退而荣封显锡骈臻叠至可谓播而获矣介夫当先生授徒时方及齓聆诵读声即闇记若素业者入翰林博涉经史用以供讲筵史局之职敷衍明畅纂述精当才望揭揭在人耳目廷仪亦表出郎署而来者尚未艾则先生所以为後遗也又岂可以丈尺斗斛计哉世之不种而获者殆有其人然非天下之恒理君子所不谓闻先生之名亦可以劝矣族祖云阳先生尝作方寸地说予读而识之兹於先生有感焉弘治乙丑先生夀七十介夫居禁密且有日讲之命不克躬奉觞斚请记名轩之义为先生夀适廷仪以奉使归因函而致之以揭诸轩中其亦先生之意也夫

松岩记

夫松植物之夀者也鲁论叹其後凋戴记称其不易历岁月经冰雪殿草木而孤存者其恒也然或不幸而生於通衢坦地不出为梁栋器用则为人之所薪其获保质完节终乎天年者亦鲜矣惟深山重岩之中人迹之所不能及斤斧之所不得加其生焉者乃可以终其年而不夭视诸羣卉衆木或以月或以岁或倍焉或蓰焉而皆莫之及於是松之夀始见是物之夀者固存乎质亦未始不系乎其地也歙地多岩谷其产宜松轮囷盘虬动数百年有可望而不可挹者孙封君有容顾而乐之曰吾将於是比德焉盖自弃举业以来一游吴越再游金陵兴极志倦归其乡而不复出及其子忠显为大理评事获沾锡典虽有名秩命服自处与韦布无异徜徉容与於所谓松岩者因取以自号人之尊礼而不敢字者亦以是称之予闻君敦孝强义动多利济倾囷庾治桥道费数千百计其三世祖尝以赘冒程姓程为歙望大夫士争附托之而君命其子请复孙姓必遂乃已其知本务实不堕流俗尤人所难是宜其培积深厚飨有优裕膺夀考於方隆质其所自喻无愧也君既教忠显举进士累官右寺副守身效绩足徵家训仲子忠弼为郡庠生季子忠振及诸孙皆就学而君之夀犹足以待之则所以培其身以及其後人者又可知也君夀跻七十诞辰在九月之末忠显方奉命録刑两浙期以竣事过家称庆念礼部之试见知於予请记松岩之义以寓颂祝期且至走价京师俟於门者再閲月予弗能置也诗人祝夀者不云如松柏之茂请并以是致意云

怀麓堂集卷六十六







卷六十七

<集部,别集类,明洪武至崇祯,怀麓堂集>

钦定四库全书

怀麓堂集卷六十七

明　李东阳　撰

文後稿七

记

新修平阳府城记

平阳城国朝洪武三年都督冯公某所建也历百有余年日益圯废都察院右佥都御史魏公绅询於布按二司曰是不可不修也於是檄知府杜君忠领厥事通判王铎身董治之会物为费计直受饩丈累尺积刻日而卒肇工於庚申之春迄辛酉之冬而成凡为城四面周袤二十里面各一门门各为楼一四隅楼亦各一而差小门又各为二厢共五十有六楹为铺舍九十有六门之马道八十有九丈城之上有垣为丈五百九十有六惟东一面则卫指挥张璿钱清所修而铎之功实居其三皆因旧为新增卑为崇拓隘为闳土石山积畚锸云布及其成而观之崭然而高截乎其方坚厚严缜卓为巨丽回视曩昔若未始有者而吏忘其勤民不知劳君子谓是役者役之善者也按汉郡国志河东平阳实尧之都晋地道记云尧城在焉说文括地志又称陶丘濮州皆有尧城去古既远未知孰是而平阳之说为近然战守版筑之事二典所不书而茅茨土阶见诸传记则虽宫阙有所不暇於城何有博物志以城为禹所作平成之後武卫之奋理或有之尧之地或以都邑故名之曰城亦未可知也世殊势异不得已於外攘设险守国之义至周大备散见於易诗春秋礼记之间者不絶以为不如是不足以为国也论者乃谓在德不在险故城郭不修犹以为非国之灾然则恃此以为治者亦末矣今天下藩府类多城郭而西北尤备平阳披山带河背负关陕戎卫所在馈运所集城之制尤所不可阙为有司者遭际承平狃於无事坐视废坠不加之意而顾以劳民为解或不能说以使民而以无益之事劳之其视此岂不远哉於此见廵抚之善令藩宪之美政良有司之各举其职也且平阳之民旧称勤俭服劳温恭克让有尧之遗风推是以往富而教之则凡利用厚生之功亲上死长之效将无不至不止乎守内攘外之具已惟天下之事难成而易坏事事而举时时而继然後可以言治是役之难亦岂非後来者之责哉通判君以书来请纪岁月因具述其事如此

重修尼山宣圣庙记

尼山在今兖州之邹县去曲阜阙里宣圣庙六十余里峙为五峯其中峯则宣圣所取以为字与名者也五代周显德间鲁守赵某始建圣庙宋庆历间文宣公宗愿修而复废元至顺间衍圣公思晦请复之後至元间乃建庙置书院季世兵毁无复存者国朝永乐戊戌衍圣公彦缙以私财修之岁久皆坏弘治已未今衍圣公弘泰复议修之巡抚右副都御史何公监曰此有司之事吾徒之责也乃以属知府龚君弘会财庀工规画综治既精既密廓大成殿为间五为寝殿亦如之增启圣王後殿修泗水侯沂国公及毓圣侯诸殿又增书院为後堂及左右庑其为间各若干以及庖库亭井之类皆备凡为殿与院各为门垣以相限别而为大门一以通出入总名之曰尼山宣圣庙者从其重也窃惟天地之气絪緼变化为人为物天主生地主成时运岁月属乎天山川土壤丽乎地时与地各异而所以为人物者不同人得气之灵圣人又得其最灵者故於时与地皆不可以常得由尧舜至於汤由汤至於文王皆五百有余岁而後一见又自文王至於宣圣亦然夫以二帝三王间世迭出道之废也旋相为兴及周以後天将悯圣治之不复见也宣圣之生於此固宜吾宣圣者虽不得位然修道立教以贻万世乃古帝王之所不及是固元气藴结之深且久亦独非锺萃孕育之厚有以致之然乎鲁以周公所封遗风善教为诸国望其山之大者为岱宗尼山者岱之攴而秀者也宣圣之出於此亦宜然则顔氏之祷载诸史传徵诸名字盖亦有之而非待此而生也宣圣之道徧天下及後世故凡衣被光泽者皆祀而报之上自朝廷下至州县着为恒典而阙里林庙则以嗣衍圣公主其事尼山之庙以二月为生辰九月为忌日一岁再祭而山之神亦附祭焉夫魂气之飞扬固非体魄归复之比然因生遡原报本反始之举有之而不敢废兹庙之制诚不可以或弛也为孔氏後者覩圣人之音容而不可得则求之庙庭庙庭而不得则求之林墓林墓而不得则又於兹山兹庙求之仰止景行念尔聿修之意可以油然而生矣圣泽所庇不愈远而无穷哉况天下之学者仕者或游或寓之此而求焉其为益不亦大且博哉若谓圣人之道无所不有圣人之神亦无所不在有不专乎此者则论其理之凡而非所以论祭之义也东阳之女实归於今公之从子闻韶故公以庙事属为记以告後之莅兹土者

修建易州学记

易州学之敝久矣弘治戊午新安戴侯敏来知州事始修建焉盖自下车以来观於学之西南隅有道观屹然而峙势若相掩乃起而叹曰吾不能而彼能之何心哉会风雨大作庙之椽瓦益坏不可支监察御史陈君玉提学畿郡以兴教作人为己任檄诸有司严饬学舍侯意益决又值岁旱重烦民力取官之赢财而不足於是州之老长偕大夫士之家居者争辇巨木助之肇工於庚申春三月聚粟於学召窭民数百辈食而佣之趋者踵接既而边报沓至军需甚亟侯应答之暇不忘兹役迨秋九月而成其为制则迁旧庙於学堂之左为楹数倍高广称之东西庑为间三十六戟门之为间三外为泮池旁翼以庖库南为棂星门若堂若斋及讲室馔舍射圃诸制皆因旧为新宏敞壮丽恒制所不及约其费若不赀而综理规画各中其会故不劳而事集其速且大如此也嗟乎孔子称性近而习远自非上智未有不成於习者其所谓习又有时与地之异必久而後成焉易州在古为慷慨悲歌之地历汉及唐不过弓矢甲胄之区石晋以後羣雄递兴辗转窃据而沦在边徼旋亦失之我国朝地在甸服王化所先被渐涵浸渍百有余年世仁之泽不止乎胜残去杀而已故章缝衿佩之士诵诗书而服礼义者彬彬其盛习之善於此固可徵也顾法久则玩学久则荒提撕警厉以成其习者必资乎教而所谓教必以明伦复性为本而诱掖导示之方禁治防遏之制皆不可阙然非有地以施之则亦无所用其力者兹役也独非良有司施教变习之地哉士之生得其时又得其地又得良有司者起而治之其不力去污染勉加修治求成其习复其性以为天下用则谁之责也世之为教者每患於学之不成为学者则诿於教之未至予於兹役盖嘉有司之贤而不能不厚望於士也某某上京师介州人请予记於是乎书

楚观楼记

武昌谯楼在楚王府後布政司前数十武黄鹄山之上宋元以来故址尚在负隂面阳得地之胜国朝洪武初既建以藩议弗协未久而废历百余年莫有复者弘治己未布政使徐公源朱公瓒谓钟鼔无节则无以警衆出令乃请於今王国复其旧规制甚伟及徐公擢去今布政韩公镐踵而成之抚按诸君实主其议知府某君某以下董其役会工命徒不亟不徐越三年辛酉某月而毕鼖皷既设厥声孔扬晨昏蚤暮之候出入作息之节若令於一人会於一庭凭阑而眺南则武昌诸山左右环列藩府雄峙?闠分布北则大江西来沃野长袤殿庭宫宇隐约於遥空远汉间韩公乃名其楼曰楚观落成而燕客有在坐者举而问曰楼之作凡为皷设也军法以金鼔为耳旌旗为目彼钟与皷者皆耳之事也而以观名无乃弗类乎公曰古之楼以谯名者取嶕嶢之义以其高也後乃寘钟皷以为警备然其为制则非特尚耳而目之义存焉盖耳目之所在必虚空洞彻四逹不蔽而後能发使凡卑湫隘之区厄塞掩蔽之处则虽冬镗鞳日相寻而不絶其有闻焉者寡矣唐虞所谓明目逹聪二者盖不可以偏废故自汉京置皷於楼以备警盗齐之李崇宋之张希顔皆以善政载在国史唐之李磎韦庆复为楼着记词场文苑亦侈言之逮今後世自京师以逹於天下未有能废焉者也且皷之为器本乐之类也顾名同而用异用之楼者非直以节出入闲内外所以号令政事皆於此乎助斯楼也固政之不可阙者乎今夫连山大江旷野空谷禽鱼草树风云月雾百凡之形状不出几席而得之目睫固荆楚之大观也声之发於此者必能超尘壒而出烟霄凡有耳者皆得之以为提撕振厉之地盖一举而二义关焉若任耳而弃目非吾辈之所为计也客乃颔之而去退而询诸湖之人皆称韩公为政勤外精内博观而广听盖欲振一方之治以纾九重南顾之忧因指斯楼而谓曰此其一事也客上京师谓予亦湖人则以告予予旧与韩公同朝方喜其为父兄宗族之福因忆曩时经过而未有见者壮公所为记所由始寓而归之俾近者刻之坚珉寘之楼以告後来若布政按察诸公皆能赞相先後以成嘉绩而抚按之风裁并於是徵焉若府县羣属有事於斯役者彚而书之碑後

景州庙学重修记

监察御史陈君玉督学北畿檄诸郡县以兴教育才为事乃至庙学廨舍罔不注意比为予道马景州驭之贤而及其庙学之胜既而景州训导率其诸生以公务上京师出所为图请纪其事於石盖景为河间要地旧有学学有庙岁久敝陋存不过十二弘治丙辰马君始知是州图新其故顾公帑匮竭无能为计养民畜财三年而有成效曰可矣乃会材僦工拓地絫址构大成殿八楹左右庑各二十有一楹前为戟门门之东为神厨神库为宰牲之所其楹各四西为致斋之所其楹八又前为棂星之门门东西为绰楔四又前为屏墙数丈以障行者总之屋以间计者七十有四焉庙之东为学门转而西至殿之後为泮池池有桥桥之後为堂曰泮宫其楹四又後为明伦之堂又为後堂楹皆如殿之数而差小堂之左右为肄业之斋会馔之堂楹皆如泮堂後堂之左右为号舍楹各视庑之半环而南为东西仓楹皆如斋之一又以其後之隟地为廨宇视号舍之楹几倍学之东隟为射圃圃有亭曰观德之亭楹亦如斋而差广屋以间计者一百一十有七焉夫自唐虞设官以教胄子而天下化之学校之法至周乃备其间羣圣人者皆以其道为治为教治衰则教亦随之羣圣之道至孔子而明故天下举其道而归之孔子凡所为学皆孔子之道也因其道而报本反始於是祭之义生焉道在万世则万世祀之天下之学者不得徧祀羣圣而得祀孔子以及於万世者其教存焉耳故学之有庙虽不待於禁令而莫之敢阙岂非秉彛好德之心无以异哉且祭起於学而所谓祭者亦学之所有事故自观孚萃聚以至於升降作止之节必学而後能由是而推之生三事一之义则定省甘旨以事其亲冠裳职位以事乎君者皆於此焉得而况养志循理之孝致命尽节之忠又其所恃以为本者乎孔子亦谓郊禘之礼可以治国盖以此也若徒日诵月课以为功高拱长揖以为礼则为学之末务後世之通弊岂独於祭然哉而况并此而失之者哉方今圣天子谒庙视学以孔子之道治天下而天下之贤有司者皆勉承之不怠畿郡之地教泽之所深被如是州者宜有所感发振厉以成真才着实用不徒为观美之具於此也愿诸士子相与成之因次第其始末以为记

植本堂记

慈谿姚氏有堂曰植本堂盖自宋郡守嗣宗居越之云楼四传有曰榛者为乡隐君子始迁慈谿构室於联桂坊之右以居而斯堂作焉为是名者以示祖德垂世训也又十有八传而其堂犹存历元至国朝前後閲百数十年而甲第簪绂之华不絶登斯堂而姚氏之文献可识也夫物以植名者必其本深而後末茂凡天下之植皆然矧人乎哉夫人本乎祖者又必植德树业而後可传父以传之子子以传之孙士有恒学农工商有定业各视其所植以有成为子孙者能保其所植而不废盖亦鲜矣若越世出类不待植而自发者几人哉姚氏以文学发於累代图史之具弦诵之业自髫丱至於颁白少者壮壮者老其所研究而砻习之者皆是物也用是取科第登宦藉若灌而茂稼而获然固子孙之盛且贤而其始之植之者亦恶可忘哉故登斯堂而文献之所自出者可遡而见也古者以堂构喻家国盖徵诸一再世之间已以为难况历若干年而所谓堂者固存即其小可以徵其大然则姚氏之所当保者不独斯堂而堂也亦其一也故以次第其世系官职及名堂之义为记

山行记

弘治癸亥冬十月予有事於申邸之园园在都城西五十里兰山之麓丙申朏晨出郭沿官河北堤并西湖至瓮山圆静寺忆昔所登皛庵者停肩舆缘石磴而上则有平甃新构屋前後栉比层波远树平田旷野已不复见慨然感之乃遽去转湖西入功德寺寺盖宣德间所建甚弘敞後殿尤极精丽殿柱及藏经笥皆锥金锥金者布金於地髹彩其上以锥画之为人物花鸟状若绘画然又有刻丝观音一轴县於梁际刻丝者以丝刻为画非绣非织别为一法殿後有毘卢阁阁两檐八角高七八丈而已时予壻衍圣公孔闻韶知德闻予兹行乃与偕南至玉泉亭宣庙所驻跸处泉寒不可饮勺而翫之又至华严寺寺有洞五其下洞凿为方室深可二三丈东壁有元耶律楚材诗刻尚存缘厓上数折径仅容足约半里许至絶顶乃昔与杨都宪应宁所登有一僧结草为衣出洞揖客其西壁有予所题诗已为人涤去予笑曰吾诗固非纱笼中物也因忆予尝数游实不知有上洞吾子兆先时为童从予游忽自上趋下云更有佳处自是始知之而今不可作默然自伤者久之诸君不识也旋降至下洞欲往香山日已昃知德辈还宿功德予独向西南可十五里历重冈入杏子口至善应寺宿焉丁酉拟登平坡山雨不絶仆隶皆畏莫敢进予决策径往出门而霁乘舆入云雾左右顾涧水深不可测数折始及寺寺乃元故刹宣德间修之改名圆通斩石为址凡为殿五层最上有小殿极峻险前俯巨壑无涯际僧言每日霁则见都城九门三殿皆隐隐可识真一方奇观予昔所未到盖为羣议所尼为之一快寺距申园不数里既竣事日复昃不可归乃循翠微山而北求所谓香山者再失道抵暮始至则知德辈已在若相迓然因共宿永安寺来青轩轩居山半俯瞰岩树色青黄相杂僧曰山中授衣候惟视此耳戊戌徧观寺宇中凿石为磴数十级级仅容跬势甚峻予忆尝径陟下且半进退不可几若韩昌黎华山絶陉状乃巡廊而上见其殿阁崇丽与平坡并峙出自北门缘厓二里许至洪光寺地益峻上有碑称成化间太监郑同所建凡费银七十万两因询知香山为正统间太监范弘所建视此尤倍其费当益多然不可纪也降而东北十余里由华严山後经诸公主园入金山口复过功德不入折而北西登妙应寺凭栏望湖水如圆静旧址而空阔过之东北行二十余里又北至静虚观登土山山可百步高四三丈有树数百风??有声髪尽竖不可久驻亟降至畏吾村墓舍少憩而还比抵家日又晡矣噫汉之五陵唐之曲江皆神州名胜地词人墨客动侈言之西山为本朝胜概予实京产顾限於官守不得时至自备员台阁以来如兹游者仅一见而已孤登独眺固不若羣游衆乐之为慊舞雩童冠非仕者所有事信宿之际为兴已不齐则是行也诚不可以不纪诗五言十首彚録於後共为卷

重建福州府学孔子庙记

本朝孔子庙徧天下然不特设设必於学盖自国学以至於州县皆然若隆替举废则存其人视其所为政而莫有同者焉福州府学旧有庙在学宫之西洪武初改僧寺为之制颇隘监察御史卫辉陈君玉来按其地既庙谒帅师生环而瞻之曰是不可以不治乃谋於布按下府若县发公帑聚财物命工役伐木凿石冶铁陶瓦卜而将事殿以间计者增五之二广以丈计者增十之二崇增六之一庑为间各十有一辟而广之迁其所谓学舍者戟门棂星门崇广皆有加易神厨於泮宫门之东其南为书楼以贮旧籍别置乡贤名宦祠於戟门之外以其地为库贮俎豆金石诸器又累甎为垣覆以瓦墁以赤埴表里钜细秋毫非故物也於是亷陛高耸周阿严峻髹采焕发蔚为伟观凡用金以两计为二千八百工以日计为二万一千而时以月计者九自壬戌之七月至癸亥之四月朔之七日释奠於先圣而告成焉教谕某某辈曰是不可以不纪乃具书遣使以请於予夫孔子之道在人心无远近古今之间故自家国逹於天下无所往而不可当其讲道杏坛辙环天下从之者大抵多邹鲁之士也然天下之人苟暴不至阳虎恶不至桓魋未始不倾心焉盖閲二千年之久五服九州之远非独官署所在法制所当为凡有血气有知觉具秉彛好德之心者皆然也顾其训法在六经者或剽窃以为文辞或凭藉以取功名而所谓道若判不相涉则虽庙庭以为尊俎豆以为富徒以为具文观美而止而亦何益哉且自科举之法行士之用世者不能不假文辞以出然其所为用者舍是道其奚以哉闽自秦汉以来未见史册唐常衮为观察始用文学教之乃有登名进士如欧阳詹之徒者尝考詹之遗文与韩昌黎所为叙述则詹固以文辞为功名者而止尔及宋道学之说兴若杨龟山李延平诸先生皆能推尊孔子之道至朱子而大发明之後之见於道学传者甚衆至有海滨邹鲁之称焉福古闽地为今藩会每乡荐多至数十人繇是掇伦魁跻华要者後先相望仁者之谓仁智者之谓智随所见而建功立业以是道用於天下者亦有矣圣天子师尊孔道治必由之阙里之庙聿新旧制天下固有徯志而从好者而大藩首学适值其时是非兴学弘化之几乎陈君向道崇教志图作人暨藩臬之所规画郡县之所服役可谓善乎其职矣命工立石因特书之而诸司百执事则备书於石之後

赠固原伯刘公世墓修建记

予每闻缙绅士夫谈畿甸间茔墓庄墅之胜云卢沟树村有固原伯刘毅敏公墓尤为卓絶盖公之仲子锦衣君武所修治者也其中为毅敏公讳玉及夫人某氏次左为公之长子都指挥同知讳文及淑人某氏次右为武之配某氏而虚其圹之半又次左为公季子锦衣卫指挥佥事斌而诸子及妇皆以次袝焉入其门为池为桥为绰楔其中为重门则有诰命谕祭之碑及神道之碑飨祭之堂培筑坚厚缔构闳壮而工制甚精虽尺木片石无朽缺弗称者其东偏则为别墅为茂园长得其半广得其三之一而封树之事皆备远而望之蓊鬰巃嵸蔼为佳城周而观之森耸明秀与甲第无异盖近时所鲜见者也武字廷弼年十八即干蛊为养天顺初以迎銮功授锦衣正千户坐累解官乃南游襄汉入云贵东抵辽阳北历大同宣府西至延安临夏又南至建宁後居於淮扬往返动万余里皆应募输金谷以济边需既踰六十始擕赀归京师慨然曰吾半生远涉川陆备尝险囏者以图养计也今父母既逝吾将复何为哉於是徜徉墓林日夕哀慕思所以用其情者尽於此乎致之数年而後成愈久而益底其极焉夫圣人之论孝曰生则尽养没则尽哀衾襚含敛之为终莱牺俎簋之为远皆是也墓之事则兼终与远之义而有之自墨氏之流以薄为道其弊遂至於无亲而後世有识者又以厚葬为亲累二者盖将取衷焉然制之所得为与力之所可为往往不能以皆备备矣而或为少艾妻子所移易则亦有弗暇者於其所弗暇而诿曰葬不可厚亦名教之罪人也廷弼自谢官职以来其图养未尽者日蓄月积皆以为追远之计是富而善用其财席家廕遵国式从所得为而力必自致是华而不过其制虽亲之贵无待其显扬亲之夀不逮其奉事而其为孝亦可谓自尽耳矣且有堂焉以飨则仪物可陈有田焉以耕则粢盛可备即祭祀之事揆之以堂构播获之义为刘氏子孙者可不思所以勿替之哉刘氏本磁州望族毅敏公累官至左都督赠固原伯丰功大爵实开厥家文为宁夏副总兵俄佥锦衣卫事宣力中外尝有志修墓而未果廷弼独无所事事故得竟其所为而所以遗其後者亦远矣工始於弘治乙卯毕於甲子既告成事廷弼念缔造之艰虑其久而废也属翰林张吉士禬诠叙其始末请记於予将刻石墓前以示来裔予近识其人许其信义有不啻兹举者因备书之而其世系履历之详载於碑志者可互见云

罗氏兴复磁龟旧业记

翰林侍读南城罗君景鸣既兴复磁龟旧业乃自叙其事请记於予其略曰磁龟者有石蹲於溪心若龟然其石磁石也在南城南八十里其地多重冈复岭北阻芙蓉峰又北为临川西厄连珠峰右西为宜黄南连军都属於南丰之境东则灵峰北迤中通一径以逹於南城实四逹之会也其产多谷间出为赭垩为石脂云母为矿为蜯或孕而为珠故其民有以自食且能食四方之来主者唐宋以来户至千四百楼观相望弦诵之声不絶元季毁於兵灌莾蒙翳鬼啸於木虎兕豺豕交於野过者恻然伤之国朝永乐间吾祖耕隐府君始披荆棘立门户招集逋徙吾父封编修公益勤安辑於是土着者侨寓者贩者游者日源源相续而旧基遗迹犹漫然莫之省也地既有名籍大夫士道吾地者去郡邑甚远案牍胥隶不可不为之所於是为馆於衢之北曰驻骖其南曰寅宾堂室庖湢寝食之具供给之役若驿舍然寅宾之北百十武折而西为御书楼楼之西二百武为聚奎桥桥之上为望远楼楼之南为坊於门曰翰林者吾先世之所居也登於斯楼则连珠诸峯之属於芙蓉者举目而尽下极苍翠为石岭峡水东流其中旧凿壁为磴缘而为径又跨峡为逍遥楼楼下为门西出为里之委巷驻骖之西筑土为堂隍上为迎晖楼当里之会其东为解元坊坊左右为鼎新复古二亭又前为市区区之外为桥南折并山而东三百武登坂之上为义仓为圭峯书院又东二百武跨溪为龙门桥桥之上为屋十七楹中为济川楼又折而北二百武两山复合於是为迎恩亭亭之西迤於逍遥之东为门六皆跨於溪为楼五跨衢及桥者各二凡衢皆甃以甎石凡坊於楼皆涂以丹雘虽稍复其旧而实有旧所未备者焉既又曰此吾祖若父之志也而玘也继为之玘也之子孙又继为之则前日之盛可复也然其盛而衰衰而复至於盛者不可以不记而记之者非可以信天下及後世之言犹不记也吾之里其亦有遭乎予听其言察其意若将以属予者因为之叹曰天下之盛衰相寻於无穷此理与数有不得不然者而亦存乎其人故屯与蛊皆有亨之道而非道焉则莫之亨也昔人以洛阳名园系天下之盛衰然则一乡一邑亦有关於世运者国家一统百有余年休养涵育至深至厚故凡遐陬僻壤往往与都邑相类建昌东南文献地其关於天下也固宜若磁龟所自为盛则处士之孝友封君之勤俭然非刻志砺操以文学鸣世如吾景鸣者亦恶能善继而肯构之其盛如此哉且蔡邕作鲁灵光赋十年不成见王延夀所作而为之辍翰苏子瞻欲述钱塘风物见晁补之所作而为之阁笔予何以加於景鸣哉然则景鸣之言虽谓其自信於天下可也罗氏之子孙覩今日之盛而思累世兴复之劳且难者未必无感於斯焉因畧为诠次俾刻之贞石以建於所谓磁龟者

怀麓堂集卷六十七







卷六十八

钦定四库全书

怀麓堂集卷六十八

明　李东阳　撰

文後稿八

记

蜀山苏公祠堂记

常州宜兴之荆溪有蜀山本独山也志称苏文忠公与蒋学士之奇同举进士买田卜筑于兹山之麓於是易独为蜀按尔雅山独者皆为蜀志又称爱其名而居之者理则然也公尝欲作亭种橘预名曰楚颂後上表乞居常及归自岭南卒于州邸其弟文定公以其丧去葬于颍上其家亦不复至常当是时盖有所谓东坡书院者寻辄废越七十年郡守晁子健择州学旁地建祠祀公元僧敏机因山为祠为之居守晁公武徐一夔皆有记今常州祠尚存而蜀山祠废已久弘治庚申县人沈公晖自南京工部侍郎致仕归以告抚按暨府县佥议既协躬访遗址悉为居民所据赎而归之得地三十余亩为堂六楹肖公像其中寝称之为左右二亭一刻公楚颂帖及诸诗词一刻兴造之碑东西庑及门各四楹厅馆庖湢诸室为楹者以十数其外则甃石为周垣百二十丈视州祠深广畧称而伟丽过之矣既乃用表忠观故事命道士居之咸奉祀焉夫天下之论名臣硕辅者或原于岳降或归之地灵文章气节亦以为得江山之助固也及乎遐陬僻壤一丘一壑或有所凭藉亦足以不朽于世是所谓人与地者恒相须以显而亦不能不相为重轻若君子去父母之道则迟迟其行越在他国则触物感事怀思顾恋而不能已是盖存乎人而物不与焉会稽之东山以谢傅名其在金陵亦筑土以象之天下之为东山者何限而非其人莫之名也公之自蜀入洛隐然重京师父子兄弟之名遂擅天下则公乃天下之人俗传三苏生而眉山之草木皆枯者妄也及其流离贬窜不能归其乡卜居兹山托名以寄意颍之山名曰峩眉者亦此义耳後虽其体魄在颍而魂气之无不之者安知不徘徊眷恋于兹山也耶且公所谓不待生而存不随死而亡者将流行充塞于天地间而况其经过寄寓之地哉公之文章气节天下莫不尊之是虽不得与于天下之祭揆之乡先生社祭之义有过而无不及独山之为蜀也其社之类乎然则是祠之设固耆民俊士衣冠俎豆所宜周旋而倾注焉者也夫使文章不如公气节不如公则蜀之王万亦尝榜郑邸为蜀舍而朱俊民刘跂为之记铭然亦不显东阳楚人而燕产尝因赠太师徐文靖公之约买田兹乡而遽罹家难竟莫之果工部以其迹颇相类而不知其文之弗称也请为建祠事之成予於是亦诚有感焉因用楚语作迎送神辞其亦橘颂之遗意也夫其辞曰橘之树兮如蓬郁青葱兮间玲珑彼亭兮在中信吴邦兮楚风橘之树兮如盖采芳鲜兮荐甘脆我公兮来归神陟降兮如在公之树兮荒莱公之亭兮但空苔植我兮构我望游魂兮归来公归来兮恍不可以见渺惆怅兮悠哉荆之土兮如酥荆之米兮如珠山有茶兮溪有鱼生不足兮没有余公去此兮何居楚之调兮欷歔蜀之山兮盘纡神往复兮无定所聊为此兮踟蹰生不为世所容兮没将恣其所如凿余井而得泉兮又安穷其所於彼亭常存兮树常实待以荐公兮愿少驻乎须臾

澹轩记

澹轩者湖广宝庆知府致仕东莞王君克敬所自号也君少从其舅训导翟君慎学于丰城数岁归其父处士府君遣就农事君重逆父命躬执耒耜往于田然非其志也既而从容请曰愿卒业乃入县学为诸生领广东乡荐越十有三年授广西庆远府同知府所属州多夷地旧长吏至州州置酒致馈相悦乐弗得请辄生猜惧变且不测吏诿夷俗破崖岸因以为利人亦不之讶会东兰那地二州相哄按察檄君往鞫之州各遣人密馈金银器约千余两君正色拒之庭见後不交一谈州亦敛戢不敢以宴请自是会饮之礼遂废後以家难改福建泉州府每旬稽戎籍贫而当遣者必为资送或诬相告引则力为辩释曰残民以为功而享其利吾弗忍为也间以赂请则又曰吾在万里无人之境未尝自污而於此坏之耶及知宝庆地产茶君性不嗜茶常贡外亦不以馈人豪家巨贾倍息以病民者必为限制而已不私焉在官二十余年无丝竹狗马之好服食器具悉屏华美既谢事徜徉林壑间亦几二十年非乡社之约不出也盖其所谓澹者如此故取以名轩乡之人亦称之谓澹轩先生而不敢字云澹之义盖取诸水水之澄而不滓流而不污物之澹莫加焉人之心惟无所欲则常澹然以静自守贵富贫贱随所处而不为变苟有所欲则箪食豆羮可以见于色而富於周公者犹附益之若弗给然其为累岂少哉夫其无累于心者非独可以善其身虽措诸事业亦不为势利所屈挠随所得为皆足以用于天下苟合气於漠寂寞无为如庄子与泊相遭颓败委靡散漫不可收拾如释氏亦何取乎澹而为之也君之为郡禁奸抑暴谨权平价皆尽心力行之其所为澹固其所自处耳故其敛而藏之也吾之所有者固存而物不与焉是岂非君子之道也哉且君以其身教于其家故其子缜为工科都给事中文学论议表见于世而持身俭静有家法其得乎澹之义者为多以缜为予礼部所举又奉诏受学于翰林之署俾请予记其所为轩者曰予独嗜古文而西涯之文则尤嗜者也顾未之得耳缜代告南海将归省于家则为之记俾持以寿君时君之年七十有一矣正德丙寅二月朔日记

东湖书屋记

东湖书屋者都察院右副都御史艾君德润之所居也湖在南昌城中周袤十余里衆水所汇下通于江每春夏之交天宇澄霁镜光无尘一碧千顷而或清涟细浪含风而浴日乃有禽鱼下上倒景交映游萍荡漾植荷骈列景象百出杂然而前陈探之而不可穷民居官舍缁黄之栖随所据有各得其胜而汉徐孺子亭在其西南隐然可望焉德润少在郡庠时尝择亢爽之地构屋数楹储书数千卷种竹数百竿啓扉而眺则一湖之胜举在目睫棹舫而行则历览旁挹无所往而不适因取以名其居且自号云古之地以人胜而人亦或藉地以名其相显晦相轻重不可以槩论按郡志云豫章东湖犹钱塘西湖皆一郡之胜也西湖古未有名自白乐天始表见于世至苏子瞻乃益显其在颍州者亦以苏及欧阳永叔而名东湖盖孺子所居之地而不以名张九龄李绅辈始为赋咏亦未有独擅其名者向巨原构临湖阁非洪景卢为之记世鲜知之然则其轻重显晦托于文章者又如此初德润之名其居盖以为藏修游息之地而未显也及登科践省历卿寺以入宪台内掌武官铨籍共天子羞膳外抚畿甸会财赋之出纳兹方训兵诘武除寇孽于江海之际夙夜勤励二十余年无暇乎所谓居与游者顾其勲绩所着名必随之安知天下之人不指其名而称之如其所自号者乎东湖之名将自此显矣德润之南巡也以其事告予请记书屋其子壻周宪副季凤以予礼部所举士故为速予请举景卢故事而予非其人其为轻重未可知也尝闻李侍郎若虚居东湖据山水之胜与德润同郡而异邑谓其居近在湖侧若不以相孙者予未暇深考意古称郡望同姓以之况号以地举不系于公籍宜有无嫌于同者试因以谂之若屠都宪元勲亦有是号屠世居嘉兴其所谓湖者殆颍西之比也天下之湖以东名者尚止此乎亦各显其人而已矣作艾氏东湖书屋记

宁山新阡记

无锡东南一舍许为宁山新阡左塘庄右沈渎有水环其四周其土脉蜿蜒自西北来数里而兹山出焉盖邹氏修静处士兄弟负土而成为之嘉名以葬其亲者也封之穹然而高筑之确然而坚中为飨祭之堂其崇踰二丈翼之以碑表之亭其他若止宿之室庖湢之所重门缭垣各称其度而亦无苟焉者役以日计者万费以緍计者千举事备物既成而後葬故谓之新阡云尔昔谢安石筑土金陵以象东山是以旧名系新地司空图谓其所居曰休休谷是以旧地易新名其事虽殊而义各有攸在也山以宁名者盖取诸存顺没宁之义非独以自宁其身又将以宁其亲而定省告面之义亦於是乎在其地与名皆非因乎旧而为之者也按邹氏居泰伯为名乡祖忠公为望族四百年来世墓联列多至不可数其间有宋元碑表者则名字可指识居人过客竦瞻而伫慕樵童牧竖不敢迩而窥焉其不然者丘陇夷为原隰松柏变为荆榛虽其子孙或不能识故其俗尚相传袭苟不托诸文字则虽棺歛之华美封筑之坚厚亦阙然若未始葬者然则兹阡之制不可以不记也予知世恩久且厚因重违其请而记之

重恩堂记

武进殷君重甫既以严州通守致政归时已有台州贰守之命重甫虽不复赴官而已进秩阶当为奉议大夫乃具五品服望阙谢今天子登极诏以理致仕者进阶一级重甫不敢当而郡守县令皆来致命於是其秩又增阶当为朝列大夫复具四品服望阙谢退而告诸家祠名其所居之堂曰重恩彰上赐也进秩之恩朝廷所以最功绩也未三考而沾不可谓之不蚤进阶之恩朝廷所以奬恬退也既再命而预不可谓之不厚而重甫乃并得之说者归之亏盈消长之间似也然亦有道焉重甫之在官也清慎自律至以家食继官饩惴惴乎惟人尤官谤是惧其归田也持志远利非公事礼际不及于郡县之庭愈久而不自失焉沧浪有濯缨之歌箕颍有高蹈之势虽欲强之有不可得而强者今日之命非重甫之宜而谁宜乎抑重甫有弟一人子三人堂构之承继田亩之疆畎先义官公之业方隆而未艾使其居官就职虽荣且贵然有民社之忧而无天伦之乐校其得失岂不大相远哉吾於今日之事见之矣重甫之大母与吾大母为兄弟而重甫吾兄也湖南之行尝过其旧宅获拜其先公时斯堂尚未建忽忽三十六年吾年巳踰六十而重甫长三岁兹喜其宦成身退而名益荣因记其事寓而书其堂之壁则正德丁卯闰正月八日也

永嘉县学奎光阁记

温之永嘉学有奎光阁弘治以前未建也盖自东晋建学以来至南宋而其制始备其地负华盖山胜盖一郡历代之人才弗絶国朝科目特盛而兴替亦不常正德纪元丙寅姑苏王君献臣来知县事莅学之始见孔子庙大成殿後不数武有容成道院怪而问焉有能道永嘉故事者曰院北实儒宫旧地於是徙道院于其华观之南复地若干武院之西北亦久为某据闻新令之政亦欣然来归又复地若干武山若干丈殿之北西又买地若干亩以足之地既廓政亦寖举欲即院址背山面殿为峻阁以为藏书之所如古所谓尊经阁者顾财力方绌犹豫久不决县人好义者皆相与相成之为重檐飞甍画栋疏牖下轶尘坌上薄霄汉超出云雨俯视江海尽一郡之胜积书数千卷庋置其中以资讲诵博闻见非徒为登临眺望之具也阁既成乃标以今名教谕率诸生而前曰命名之义何居王君曰是取诸列宿所谓文章之府者也传不云乎圣人之道昭如日星六经者道之精华也夫道根乎人心贯乎伦理见诸民生日用之间天下之所见固然莫殊也乃或蔽於外诱之私则有不能知者於是有复初之学焉有复礼之力焉有复性之功焉然学必须於博文文之大者莫六经若士之所当尊而习焉者也天下之物有失然後有复兹地之失固可以言复矣不慎以守之能保其终勿失乎物之在外者且然而况於道乎夫苟不知所以复之则所谓老氏者邻居而襍处非惟不相为谋抑或有诱而去之者圣人之徒纵未能距而攘之而忍为其所诱耶今游斯学者於六经乎取之由诵读讲说之粗极于体验充扩之大以成文明之治俾功业昭于一时名誉着于无穷者盖自昔有之而自今其未艾且益盛也皆再拜曰敢不於吾侯之言是图又相与议曰侯之功有不敢忘者且其仕以名进士其为监察御史执法尽职谪远方末职以荐拔今官其所为政多可称述非兹事止也是恶可以不记乃具书京师请于予予于礼部之试得王君知其贤久矣故为之记

进士题名记

国朝每廷试进士必命题名于国子监制也乃弘治乙丑春三月会试既我孝宗敬皇帝亲策礼部所选士赐顾鼎臣等三百人及第出身有差盖自庚戌以後至是凡六策士未几而龙驭上宾天下臣民衔哀负痛仪节文字之间有不遑备及者今上皇帝嗣大历服更化定治之余诸司百执事修废补缺如恐弗逮而题名之制行焉臣东阳昔预读卷之列当纪其事以传职也臣惟求贤之法古非一途自有科目以来惟进士为重而其典亦最优盖士出于闾阎草野之下而入于学校籍于有司则其名纪于簿札月有稽岁有核以异乎所谓凡民者及其试于乡有司録之试于京师礼部録之试于廷又録之则皆锓梓摹本家传而代布其事加久若国监之题则以天下英才类聚业习之地示之规彠导之轨辙俾有所接乎耳目而感之乎心於是又刻诸金石为不朽计此其为事又加久且引於无穷矣夫题名之说唐已有之然犹出于好事者所自为暨乎後代始令自朝廷托之金石今国监因元旧址已越百五十年遗碑断刻犹有存者于以见求贤之典凡有国者所不能废仰惟太祖高皇帝创制立法具在南雍太宗文皇帝建都定鼎又越三十余科而独备于此碑刻罗列後先辉映其间若公卿辅弼佐理弘化树丰功着伟绩以昭一代文明之治者实多其人人皆指而名之曰某科也而得某士也今之登是科者尚思先皇帝敷求简擢之恩今天子布列任使之命受职膺事随所得为各务自尽以酬其所自言者庶几追古先哲无愧于前人其无使人指而名之曰某人也而玷某科也夫名以科第爵位言则为荣称以才行勲业言则为善誉善者可传而荣非可恃以久故晋穆叔论不朽必曰德与功言孔子疾不称不畏无闻者非荣之谓也朝廷能与人以荣而不能必其皆善是则存乎其人焉登斯名者恶可以不勉臣谨记

留福堂记

大理卿张君大经持留福堂记一轴视予盖永乐间礼部尚书郑公赐所着以遗其大父者也张氏在胜国时世家宁国之宣城有隐德乡人赖之恒愿其世飨贵富处士原甫生四子晔曍旼曦皆通书史尚信义入国朝洪武间晔为地官郎改刑曹累官湖广布政司右参政是为大理君之大父曍从太宗文皇帝靖内难官至武畧将军靖海卫千户後改富峪卫参政公尝以其伯仲并显为先世积德之报在刑曹时取昔人语以留福扁官署之堂此记之所以作也参政公亦四子长善次辅号逸庵是为君父尝谕大理君曰汝祖为刑官不事苛刻官不甚显宜有後报而吾弗克当汝其勉之君痛自感激攻苦力学举成化癸卯乡荐甲辰进士第知盐山县以最绩被徵为监察御史历光禄少卿右通政都察院右佥都御史至今官封至三代於是参政逸庵皆赠嘉议大夫大理寺卿而张氏始大显如乡人言於戏善恶存乎人而福与祸系乎天易书诗所谓福者不一而足盖未尝不本诸善善之於福殆理之所必得而非有所为而为也留福之说出於後世谓以有余不尽者还之造化则近于有为而然然质之诗曰自求多福求之云者岂乘时射利之为乎亦要诸理焉耳矣记称处士公之训参政曰汝为法曹能直人即直我也若枉人即枉我也夫古人云一民饥由已饥之一民寒由已寒之以身体物亦既切矣而又以身喻诸其子岂有子而不爱其亲者乎使其推爱亲之心以及乎民则所以喻之者尤切矣亦何必身自为之之为慊哉大理自为县以至持天下之平慎守勤服按律执法惴惴焉若弗称是惧予每於章奏间见之校之徇权势望风旨而无所顾恤者亦异矣则今日之福固先世之训之所留而徒以福云哉大理君名纶大经字也因以其请为留福堂後记

修建广平府庙学记

广平府学建于元至正二年入我国朝改路为府置官建学屡坏屡葺比益加圯正德丁卯知府某议修之会其费当三千缗未果辄去张君维新继之榱桷畧具陈君威又继去盖閲三岁历四守而功弗就绪戊午之春张君潜来知府事睹而叹曰作舍不成且不可况事之大者乎乃请于巡抚都御史萧公翀巡按御史李君嵩王君润皆应曰如议退则鸠工聚徒庀材物备禀饩而後从事阅月而庙成为大成殿八楹高五丈七尺广九丈八尺规制甚伟门庑皆畧称又阅月而学成为明伦堂为斋为廨为号舍皆因旧为新而增置讲堂射圃及庖湢之类无弗备者校初会之费不及其半而民不告劳官事不废师儒之讲授於斯游歌於斯登降祼献於斯者皆为之改视易听按部之使经行之士夫尝一再至者不图其盛之至於斯也予闻而嘉之因为之说曰圣人之道原於人心之同虑其不能以皆同也则为之教顾性道之妙非可得而闻者故其为教不容以不详讲习撰述程课条格之类皆教之所有事至於祭祀之礼则出于报本追远之义心之同然而亦道之一事也有国与家者必立庙创居室者必先祠堂入学者必舍菜於先师师之於亲一也然则学必有庙自昔已然而以祭为教者亦恶可徒有其诚而无瞻企对越之地哉潜在礼部尝奉使阙里时庙像新设躬睹其所为盛今职有民社而学与祭又其所得为者其用心於是固宜或乃谓畿甸之地方有事兵革此非急务抑不知古人虽在军旅不忘俎豆矧其事既有绪而又处之各得其宜亦何靳而不为哉教授某以潜受学於予上京师请纪成绩灏亦通字学手自书刻树于学宫以俟後之君子予复系之以诗曰圣道在人靡间今古普天之下万世是土圣灵在天日月代明人皆仰之万世犹生学有条教繇外及内匪利与名惟道所在祭有二义惟本与文无感弗通有诚则神人皆有心士必希圣彼斆学者孰敢弗敬夙兴夕惕有行必躬春荐秋祠孰敢弗恭黉宫严严衿佩规矩殿庭巍巍羽龠容与性道其精文章其粗有师暨儒惟圣之模神州在畿王化伊迩功在郡侯书者大史

曾祖考少傅府君诰命碑隂记

右曾祖考赠少傅府君暨曾祖妣赠一品夫人贺氏诰命二首东阳当今上登极时以从龙恩加少傅兼太子太傅户部尚书谨身殿大学士未几以恭上太皇太后皇太后尊号恩诏给诰命盖不待考绩而得异数也府君在国朝洪武初以兵籍隶燕山右护卫挈先祖少傅府君以来始居白石桥之傍後廓禁城其地已入北安门之内则移于慈恩寺之东海子之北生三子其二仲曰雷曰孔皆生于京师先祖生二子先考及叔皆不逮府君闻吾祖言府君质直简默不事侈靡始居北方风土不相宜因病告解未几而卒夫人值歉岁大病疫几死者数矣间以谕东阳时幼稚不能悉记惟其勤苦累积之状可以想见阅三世百有余年乃得以官职貤封赐一命而跻于极品予小子曷克臻兹惟我祖之善式克贻其後而还以自致云尔越既修墓封及累代谨録语词刻之贞石以彰君赐扬祖德挂漏之咎有所不敢避云

祖考少傅府君诰命碑隂记

右祖考赠少傅府君暨祖妣赠一品夫人陈氏诰命四首盖自东阳为礼部侍郎已赠及二代及迁太子少保礼部尚书兼文渊阁大学士以恩诏再赠焉迁太子太保户部尚书兼谨身殿大学士未及赠加少傅兼太子太傅以两宫尊号恩又赠焉修墓之日乃构两亭翼飨堂左右其左则刻後二次所给诰而侍郎诰则不及録呜呼吾祖生于郴州郴州去茶陵三百里而远茶陵兵多番成意者曾祖府君以成故居郴说者又传北上时生于途而郴非道所经地未知孰是吾祖入京师稍长即代父役靖难之师实在行伍以功当禄椽史索米三斗当得官时大饥米斗千钱府君曰官岂可赂得竟弗予止得小旗调金吾左卫以艺简入内局直宿辇毂下每以新意佐官长官长欲白其功则谢曰我贱者虽功何益终其身不以语人纯孝无伪刲肉疗母夜祷于神以刀寘盌上铿然有声不越月而创愈乡邻传而神之或以问焉弗答也迁居海子之西涯坐贾为养不需厚息息日滋则以賙贫者囊无留资性不嗜杀虽虮蝎之类必纵使得所东阳之少也寔锺爱之谓吾父赠少傅府君曰天不我负後颇克自立有贺者吾父辄泣曰吾考之庆也祖妣本王氏从舅氏之姓曰陈常之武进人从父上京师礼配吾祖简默寡言笑躬勤女事家旧藏祖像布褐服有补缀处皆祖妣手所纫制其俭如此呜呼孰谓数十年之久乃得封锡之命以为身後荣九原有知其亦有以少慰也夫

先考赠少傅府君诰命碑阴记

右先考赠少傅憩庵府君暨先妣赠一品夫人刘氏继母封一品太夫人麻氏诰命共六首今刻石于飨堂之右与祖考妣诰命正相值而始封翰林院编修诰封侍讲学士赠礼部右侍郎兼侍读学士诏不能悉载也呜呼吾考妣之纯德余庆乃至此极哉先考为人诚朴坦易言若不能出口父疾累岁日侍牀褥至亲捧溺器母尝病肺呕血亟跪而吸之皆族党所亲见偕吾叔处怡怡终日虽浊醪蔬菜必与共醉赘张氏姊育其寡孤出而复入者三十余年工书及诗每见东阳书辄不当意曰书自有法宁可以私意矫揉为之东阳同考礼部有南士以白金三百两属所亲告先考先考辞之其人曰不犹愈於贷乎先考怒曰吾父子宁穷死岂可为不义辱比考南畿例有供张先考曰慎勿纳且酒虽吾所爱亦不可挈独不闻薏苡事乎东阳皆奉命惟谨尝雪夜归自外不忍斥责遣孙兆先致一絶云朔风凛凛雪漫漫诗酒棋枰取次欢何事尔情犹未洽氷霜不问仆夫寒东阳自是归不敢到夜戒之终身学士之封具朱衣请见客辄麾之曰吾不惯此燕後忽得寒疾时値庙斋东阳归视汤药趣赴院曰逻令方急毋以我故犯法其恭慎至此不乱如此先妣出东安武弁归先考时年已踰二十力服勤苦有酒肉供馈外必储为客具族党外内称为贤淑同然一辞女妇暴厉者或从而化老子长孙相传至於今道之不衰呜呼以吾父之德艺不能售其身而生封之再命没赠至一品要诸始终造物者可谓无负而东阳罪咎深重不自殒灭十龄而失恃四十而失怙今年踰六十侥冒光宠而不能以一日为养其何以自立于天地间哉自今未死之年犹冀延一綫之绪以承祀事然是则存乎天惟尽吾力之所得为者致存追远述德纪行传之不朽谨以君命先焉而附及其私云呜呼痛哉

怀麓堂集卷六十八







卷六十九

钦定四库全书

怀麓堂集卷六十九

明　李东阳　撰

文後稿九

表

代袭封衍圣公谢表

孔子六十二代孙袭封衍圣公臣孔闻韶弘治十六年九月初六日钦奉恩命袭封衍圣公爵臣闻韶诚惶诚恐稽首顿首上言伏以道崇先觉褒扬每荷於明廷礼正大宗封爵竟归於世胄仰值右文之盛俯慙接武之难负重奚堪临深莫喻兹盖伏遇皇帝陛下天衷纯粹圣学渊微绍惟精惟一之心传守不愆不忘之古训隆师重傅穷六经制作之原崇德象贤具百代彛章之美粤自前汉肇牲牢之祀後周极茅土之封逮及本朝益增旧典银章玉带班超一品之阶左羽右干祭备八佾之舞以至分田赐第建学设官朝则丰馆饩之仪代则谨承传之序弟兄继命事同宋世之蒙虚父子沾恩光徧鲁山之桥梓矧庙貌方新之日正车书大会之辰臣闻韶早厠黉宫粗通章句执豆笾以行礼乐非曰能之竭忠孝以事君亲是所愿也伏冀皇风雍穆至治馨香岱视三公世世居东而享德嵩呼万岁年年拱北以来朝

重建阙里庙成谢表

袭封衍圣公臣孔闻韶弘治十七年正月修建祖庙落成钦蒙御制碑文遣官祭告者臣闻韶诚惶诚恐稽首顿首上言伏以礼必积百年而後兴事有旷百世而始见是盖政关治体好本民彛凡在斯文式均庆戴若乃余波賸泽沾被子孙其视恒情何啻百倍窃惟阙里祖庙肇自前朝列圣以来累加修葺比岁欝攸示戒煨烬无遗伏遇皇帝陛下天启圣衷道符先揆顾宫墙之旧地实海宇之具瞻爰勅有司重加修建集四方之公帑阅五载之程期材干坚良工制精密庙貌严整轮奂伟然既不替於前规复恢张於新制足以妥灵昭佑崇德报功极天下之大观亘古今而不再者也又有奎章睿藻降自重霄石刻金书垂之万代出容台之香币备郡邑之粢牺特遣重臣远称殷礼衣冠毕集宅里增辉臣闻韶甫袭官封方婴服制念君命重於家事而祖庙尊於父丧易服以迎拜天顔而敢後趋朝而谢率族姓以偕行伏愿圣学缉熙儒风丕振家诗书而户礼乐益弘世道之光天日月而地山川永贲人文之化徒深祝颂曷罄名言

代衍圣公贺登极表

伏以运合风云万物覩龙飞之象心倾江汉千官肃虎拜之仪华夏交欢臣工胥贺恭惟皇帝陛下睿资神授圣德天成尧仁荡荡以难名周道平平而有极问安视膳养已备於两宫出合授经学必根乎二典当文轨大同之世正讴歌毕至之辰隆凖重瞳共识吾君之子黄童白叟幸为斯世之民方五百年气数之常承六七作圣贤之後一人有庆亘古希逢臣闻韶系出尼山书传鲁壁深恩罔极荷圭组於先朝景命维新拜冕旒於当宁伏愿皇纲振举王政敷宣仰更化之初薄海闻风而丕变叨象贤之末举家与国以咸休

初开经筵谢宴赉表

伏以圣道在六经为政必先於论道君心理万事讲学乃所以正心盖自虞廷阐精一之传商宗承逊敏之戒辟雍拜老礼重於汉家崇政说书官专於宋代愿治者用臻至化好文者亦致小康肆我皇明益隆盛典英庙九龄而伊始宪皇二纪而成终追先帝十八载之间贻圣子亿万年之训恭惟皇帝陛下天资首出圣德躬行能自得师守一祖六宗之法取人为善合九州四海之公家传心学於储宫日御讲帷於便殿聿当元祀诞启经筵信明君之大有为在今日乃急先务登延儒硕列侍公卿臣等非仁义不陈夙秉孟轲之敬无慢游是好敢为帝舜之箴天本高而听则卑云方上而泽已降白金彩币式颁九府之藏鹤醖鸾羞兼赐八珍之品窃念班叨振鹭迹幸从龙嘘萤爝以助羲娥心知无补输涓尘以裨海岳分所难辞伏愿声入心通言以道接不为声色货利移其志不以寒暑夙夜间其功占奎聚於五星共识文明之有象効嵩呼於三祝永祈圣夀以无疆

进历代通监纂要表

伏以世有古今史册鉴兴衰之迹圣无先後文章昭作述之光事或因旧以为新体则似轻而实重司存纂辑道切规箴宁辞寸晷之多图效万分之一洪惟孝宗建天明道诚纯中正圣文神武至仁大德敬皇帝陛下德运尧文圣跻汤敬求多闻於古训发涣命於羣臣谓先儒纲目之书本明正统顾上古帝皇之世未粹成编下逮宋元尤多卷帙盈箱充栋寔繁四库之藏旰食宵衣岂有三余之暇亲分义例预锡名称寒暄阅二载之期朱墨更数人之手攀龙髯而莫及捧麟简以增悲不敏是惭无功可録兹盖伏遇皇帝陛下英明出类刚健居中上同舜哲之重华下轶启贤之继道实録方修于金匮余功载续于汗青非徒撮要以删繁抑亦要终而原始政必稽其得失行必着其忠邪词虽省而事已该人既往而言独在慱采诸家之断畧致商评间陈一得之愚代为讲说法多从旧理贵折衷不求敝力于难知务期开卷而有益肇呈首帙进读经帏渐底终篇告成寝庙臣等或躬承神授或续奉宸音心徵河岳之涓尘识陋海天之蠡管治监开英皇馆局而成于神宗之朝政要本贞观君臣乃辑于开元之世矧兹庸劣讵免稽迟幸惟往责之粗偿敢诧前时之未有伏愿圣不自圣益弘作圣之功新又日新茂着知新之效考治乱存亡之故为赏刑黜陟之?主善为师岂谓借才于异代建中制事用能垂裕于後昆

重建大明会典表

伏以有谟训以贻子孙垂万年之燕翼观会通以行典礼昭百世之鸿规盖非天子则不考文然惟孝者为善继志粤自结绳政代契托书传象魏法陈理同家喻制备于周官之後经存于孔壁之余汉模畧定乎三章唐式仅颁乎六典会要作於宋而光岳弗完经世纪於元而彛伦斯斁肆天心之厌乱属圣主之开基俊德神功弥纶宇宙宏纲大法敷贲臣民文皇绍统於昌期列圣承休於奕叶政由俗革道与治同中间或斟酌以随时大抵皆後先而合节顾夫简编禳浩条贯繁多彼宿儒老吏亦不暇详岂僻壤遐陬之所能徧故慱学贵乎知要必会极然後可归欲图文献之足徵须及典刑之尚有昔我孝皇之志实惟英庙之遗上遡累朝仰稽烈祖谓一代开基之制在诸司职掌之书或更定於暮龄或增修於继世发石室金滕之秘徵两京百府之藏仪文每据乎旧章义例特施乎宸断命官分局开六馆以编摩类事归曹备百年之损益盖自洪武戊申之岁迄於弘治壬戌之秋既絜领以提纲亦删繁而就简体之重者虽微必録令之善者虽寝亦书庶几爱礼以存羊非敢按图而索骏文取达而不胜乎质信可传而宁阙其疑制异典坟宜於今而不泥於古法殊纪传叙其事而不録其名标题荣华衮之褒序简焕云章之锡告成虽久刋布未遑恭惟皇帝陛下焕有尧文缉熙汤学兵民利弊以次罢行礼乐章程悉加厘革特令臣等重订是编当卷帙之粗成荷奎文之载赐献诸天府副在有司期言之而必有行庶习矣而无不察譬则丽空之宿一举首而在目中合辙之车不出户而通天下臣等才轻袜线识小瓮天功不厌详贯惟仍旧拂尘埽叶深知校阅之难测海窥天讵免遗忘之失伏愿上念宗祧之重大下知稼穑之艰难主善为师任贤立政惟一心之克协罔庶狱之攸兼不愆不忘率祖考宪章於有艾可久可大配乾坤德业於无疆

进孝宗皇帝实録表

伏以君明臣良极一代治功之盛父作子述垂万年简策之光行道者必待其人观政者则存乎史春秋世远变纪传以编年实録书存在祖宗为故事粤自起居罢注编撰设官九建岁元五开史局尧言如见具瞻典册之可尊夏礼足徵岂但和钧之有则钦惟孝宗建天明道诚纯中正圣文神武至仁大德敬皇帝道通三极行备五伦伭默躬修诚明内藴礼隆郊庙尤严祧祫之仪养极宫闱每谨晨昬之节爱人材不轻於废弃恤民情恒切於咨询讲筵勤经史之功苑囿絶畋游之好翼翼文心之不已巍巍舜德以难名虎步龙行识太平之天子河清海宴知中国有圣人方当善治之将更尚有遗恩之未尽一朝厌代万国伤心恭惟皇帝陛下刚健体乾聪明首物得圣功於豫教昭文命於诞敷谓孝在显亲必有扬名之实谓人惟建事可无师古之规乃命臣东阳等发秘府之缄縢给尚方之笔札曹分类析纲举目张於凡礼乐刑政之施以及名物度数之等经因革者详而弗厌关劝惩者细亦不遗是曰是非曰非岂得专于独见疑传疑信传信庶以备于将来恭成孝宗敬皇帝实録二百二十四卷宝训十卷合目録凡例总二百三十六册臣等学愧三长力穷寸晷管窥虽小随所向以皆天勺量成劳亦何由而尽海义例勉遵於指授勲华莫罄於揄扬伏愿继体守文任贤图治监于成宪确乎家国之蓍龟贻厥孙谋远矣河山之带砺

历代通监纂要凡例

一纂要之法编年叙事一以通监纲目为主而周威烈以前则参用前编大纪诸书宋以後则用本朝续纲目贯穿成书备古今数千年之事以成一代之典

一编年以君为主甲子书於本年之上其年有事则书无事则不书元年虽无事亦书高辛以前事载籍不详则不书年畧凖前编以前後为序

一高辛以前事惟明白正大者则书疑者畧之其怪诞茫昧者不録

一凡事有关治乱善恶足为劝戒者则书皆用旧文节纂成篇其大者虽详不厌若凡人之进退恒事之成败并不悉载

一凡相臣始命及罢黜去国及卒皆书以考治乱一经史异体二帝三皇事载於经惟以事举及辞之关於事者余不敢溷録

一五帝称帝三王称王唐虞书载夏书岁商书祀周以後书年【唐天宝至德亦书载】皆从其实

一周事载春秋者皆书列国事关王朝及天下之故者则书余不悉载其爵号名称皆以前编为凖并从旧例一纂要用编年体不书时月惟关系事重【如践阼及月朔日食非时雨雪之类经史可考者】则书之

一凡正统书帝号於元年之上其非正统及无统者则分书於甲子之下正统之世自周东迁以後有列国者其始建及继世及国亡皆书余不详注以从简便一夏桀五十三岁乙未下注云是为商汤十八祀至商汤别为卷仍书十八祀不再书乙未而注云即夏桀五十三岁商纣仿此

一事系纲目其提要疑误与朱子凡例不合者本朝成化间畧加考订与旧本不同今多从之系续纲目者亦多从其旧其系前编者多所更易一以朱子凡例为凖一事系续纲目者乃本朝成化间奉旨纂修义例皆从旧但加省节

一事有首尾并见远者注云见某君某年近者则从重归并以初後等字别之

一事有原文太繁者畧节其冗字长语而不失本意有原文未备散见他书者间为补入而不改其旧亦不复标识

一事有经先儒论断纲目以来而关系治乱及切于时宜者仍存其旧其未来者间亦补入词繁者并从省节各着姓名或未经论断而尤大且急者别为论说以代讲读及有所考订厘正者亦附其下以臣等谨按别之一每代之後必有总断以历年图为主类加省节而商以前宋以後则补之

一凡奇字发声及隐义僻事畧加音注各附於本字本句之下以便考阅

大明会典凡例

一会典之作一遵勅旨以本朝官职制度为纲事物名数仪文等级为目凡有籍册可据者先後具载其因革损益间与见行不同者亦存其旧【如五军都督府断事官之类】一本朝旧籍惟诸司职掌见今各衙门遵照行事故会典本职掌而作凡旧文皆全録而诸书所载事有相关者亦并録之若大明律已通行天下尤当遵奉故於刑部照职掌律令条律分类备载而服制图则附於礼部一凡事有纲有目於目之中又有分类多不能悉举则各以类书而总注其後曰已上某事【如已上文附之类】或注於本目之下曰某事附【如铁券附之类】其类注有不尽者依诸司职掌例各注於本条之下

一事类纲目一依诸司职掌其後所增益职掌所未载者则增立之随事比类各附於本条之次【如改调之类】一凡纂辑诸书各以书名冠於本文之上采辑各衙门造报文册及杂考故实则总名之曰事例而以年月先後次第书之或岁久卷籍不存不能详考者则止书年号【如洪武初之类】又不能详则止书曰初曰後洪武初草创未定及吴元年以前者则总书曰国初其无所考见者不敢臆说宁阙而不备

一事例出朝廷所降则书曰诏曰勅臣下所奏则书曰奏准曰议准曰奏定曰议定或总书曰令或有增革减罢者则直书之若常行而无所考据者则指事分欵以凡字别之其事系於年或年系於事者则连书之繁琐不能悉载者则畧之

一本朝设官大抵用周制虽文武并置而政事皆归文职故诸司职掌所载衙门惟六部都察院通政使司大理寺及五军都督府断事官其文武官制则分见於吏兵二部今会典义当从备故文武衙门各有职掌者逐另开具【文职如宗人府之类武职如五军都督府之类】叙其建置沿革及所掌职事而事必归之六部

一衙门官职品级有定於诸司职掌之後者今仍书职掌旧文而各注其下曰後改为某衙门【如太常寺後改大理寺之类】某官【如仪礼司正後改为鸿胪寺卿之类】其另开衙门则直书後所定名而注其下曰旧为某衙门【如鸿胪寺旧为仪礼司之类】官职有增添改革者皆备见品级资格并存其旧而增书後所定於本品之下【如都给事中增於正七品之类】

一六部分职而体统本同故於吏部总书建置沿革各衙门有沿革同者则书曰诸衙门悉同其各部诸司建置同者止书於吏部文选司之下更不复出

一五军都督府及六科体统皆同而分掌有异故於中府吏科总书建置沿革其职掌之异者分书於各府各科之下同者则总书於後

一官制衙门诸司职掌所载具有次第今另开衙门以此为凖惟詹事府职掌未载後因左右春坊司经局无所统属而设故增於三品之列而以坊局系之仪礼司已改鸿胪寺陞四品衙门添设官属故於礼部存其旧而另开於四品之列上林苑监职掌亦未载今增於五品之列

一诸司职掌所关衙门皆今之南京後两京并置以北京为政令所出故事例悉载於是而南京衙门各开於後其见行事例有不同者则别书之

一衙门官职各有统属者皆互也【如都司卫所互见兵部五府之类】其文移有互相管摄者各分书其带管衙门【如户部十三司带管衙门之类】後又更易不同者各列於後【如见今带管衙门之类】

一各衙门事有相关者皆互见惟举其重者详书其余则畧不必互见者止书曰见某衙门【如致仕条下事例见考功司之类】其目同而事异者则各书之【如户部兵部皆有赏赐之类】

一事有各司掌行与旧不同者今仍据诸司职掌书而注曰今归某司【如文选司吏条下旧隶本司掌行今归验封司之类】於本司则增立条目而注曰今归本司【如验封司吏条下旧隶文选司掌行今归本司之类】一户口赋税等项数目则例诸司职掌所载後有增减不同者各书於原数之後

一仪注依诸司职掌例各具於本事之下惟先定者备书间有损益止书所损益者於後【如朝贺条下洪武三年奏吏之类】其同少而异多者别书之

一郊社等项图式诸司职掌所载者存其旧有未备者则补之【如在京大祀殿之类】若冠服花样等项散见於律例榜册者皆具列以示一代之制【如文武品官冠服之类】

一在外衙门布政使司及府州县列於户部图志条下按察司统於都察院故列於本院刷卷条下寺监及仓场驿递巡检河泊等衙门名目各以类附例其名目皆同者不复备列

一土官衙门属吏部者列於府州县之次属兵部者列於卫所之次

一诏勅诰旨等文不能悉载止书其事惟制辞冠辞致词乐章等项常行而旧所未载者依诸司职掌例书之一凡各衙门职掌事重及新增者於纲目之下畧叙大意以见始末

一会典文字主於行事务从质实凡有司行移字样悉因其旧其籍册纪述曾经润饰者亦用本色字样易之以便遵行

阙里志凡例

一宣圣遗像世传不同今取诸书所载行教小影凭几乘辂及司寇像冠於卷首而府县山川林庙诸图附焉一宣圣着述在六经言行在论语天下後世所共诵法不烦表见其族系生卒履历惟见传纪诸书者多牵合附会莫可据信惟司马迁史记世家独为近古今谨据其说续以十三代褒成君霸而下以至於今世爵世职之次第而世表姓谱诸篇则以总其纲於前云

一祖庭广记所载诞生瑞应固不敢尽信然皆出家传世传已久亦不敢尽削其尤诞者则附注其下

一林墓庙宇自汉以来代有增饰其地里岁月制度沿革皆备书而启圣尼山诸林庙及袭封宅第学校户役附焉

一圣门弟子自顔鲁而下固传道通艺之士若後世从祀自孟子而下或递相授受或代有发挥亦皆羽翼六经有功於圣门者取史记弟子列传并历代褒赠并附於後而顔孟二氏独详焉

一尊崇典礼若諡号章服祀典歌章历代兴行有增有缺至我国朝始极完备稽其详悉而以给田免役科贡之典附之

一历代之君义同师表多有诏诰祭赞等文而御制碑文则惟我朝列圣始有之谨考次世年备録於卷事关顔孟诸贤者皆附之而孔氏累世爵职封赠诸文又附之

一历代贤臣名士造谒林庙碑记祭告题咏之作皆所以表尊崇识修建纪游历有慕於圣道各以类分而繁琐者不能尽録

一历代修庙袭爵奏疏表章皆事实所在存者録之而虚其左方以俟诸无穷焉

一历代爵职及宗人之贤见於历代史传者不待録其有墓志碑铭等文皆出名笔亦孔氏世家遗泽故并録之

一孔氏旧多谱乘今止存祖庭广记谨掇其大者并按孔氏实録孔子编年素王记事孔庭纂要等书采辑附类以成此书而其繁者不尽録

一元朝母后公主间有遣祭致献於礼不合碑碣虽存并不録

一旧志事有琐细文有烦拟不系圣门轻重者悉从删去

怀麓堂集卷六十九







卷七十

<集部,别集类,明洪武至崇祯,怀麓堂集>

钦定四库全书

怀麓堂集卷七十

明　李东阳　撰

文後稿十

书

答南京吏部王公书

伏奉教札词意谆复所以扶掖奬借者甚厚某晚进末识谬以资格承委任方愧惧弗暇其何以仰答大君子期待之意恭惟执事齿德并茂为士望所归乃力辞宠荣必遂其志盖合于古大臣之义而诏旨温厚恩礼优渥尤近时所未有某方厠迹舘阁间目赌其盛安得不一致贺于数千里之外乎矧令器方伯君高跻远驾继美是称而适在吾宗族乡党所仰企所藉?之地虽欲不再贺不可得也使还谨此布意外家集一部附上幸俯纳余惟养德颐寿为斯文自重不备

与方石先生书

近得山字韵诸诗意气激烈令人感愧不能已日惠数絶句寄兴愈高却有未甚解者而鄙吝之释亦多矣司成之荐舆论所归盖当习俗波荡之余必得清德重望乃可亷贪而立懦所以培植根柢树掲幖帜风厉天下非分一署领一务者比先生虽远引高蹈邈不欲与世接而天下之士未尝一日不属望於左右也况剡章十入遂契渊衷虽平居职事未尝周旋旒扆以厪顾注而圣心明睿辄记姓名以为荐稿之所屡见特加优擢出于常格於是朝野内外竦然生风知公道之不亡文运之当有复也说者谓先生抱道自乐或不为劝驾所迫仆则以为出处之分视义可否而已南雍之辞词意恳迫朝廷俯而从焉固已成先生之志矣今圣天子方重士风采舆论有寤寐英贤之意此数十年之所仅见先生何忍不幡然就道以一副宵旰之怀乎且君子所以安於处者以道之难行也今既有行道之地矣而上下无方枘之阻左右无掣肘之患盖将举一世之名教付之先生而听其所为先生亦何惜不一出以毕平生未尽之志乎若又以为事不可以预料功不可以必成苟出焉而有所不合则所以处者固在浩然而归未晚也又孰敢强其所不欲而曲为先生留哉仆任重力微侥躐已甚正韩昌黎所谓行且谋引去而柳子厚所议以为非者乃以是言为先生计宜亦有不见谅焉徒恃平生之知犹有足信而是言也非一人之私殆一时之所谓舆论者也瞻遡之余不胜翘企刘谢二先生同此致意谢别有书并希照察不具

奉谦斋徐先生书

赵中书回知尊候廸吉足慰下怀东阳七月初痔疾复作病卧甚苦蒙恩赐医至八月半始出因念薄质早衰恐难任重羣忧积虑不能自解顾生地素拙无以为退藏计南都志既弗遂湖南旧业又荒落不可归惟贵郡乃先祖母诞育之地先祖亦游寓其间风土腴厚文献华美为天下最而贵县山水尤称奇絶乃苏长公之所深慕往年尝为执事言之辄蒙引接今已决策於此又念贱父子二人形影相附别无子弟可将事者兹托武进表兄殷通判镒及弟康於贵县境上少买田数亩以立业本系情志徐为後图必得执事指麾张主於上势乃可成愚不敢厚望但得有山有水有佃户岁可常稔之处足矣如猝不可得或於武进境买得亦佳盖卜居多在贵县而租地之在邻县虽数十里不为远也执事倘许其进望示一言即谋将少物寄殷处以听尊裁基址苟定或得早谢操杖几以从旦夕之好实平生一大幸也秋渐深惟为道自重不备

与殷通判表兄书

比闻名与旌典可贺向来清谨自饬不为人知今乃有知者矣实政之在天下岂可终揜邪仆碌碌如昔今秋痔疾有加经月始愈宦况萧然回顾老境尚无着足之地湖南远不可归南都又不获遂惟贵郡为先祖妣旧里而先祖亦尝游寓其间比之桑梓於义为近拟置一产为子孙长远计尝与谦斋徐公语及之辄蒙助掖今此计已决意吾兄必不我弃顾方有官守恐不获及其他昨具书徐公并继康令弟欲於武进宜兴界买田数亩为本岁渐增拓倘三二年未谢事或可成俟令弟书报当寄少物托之知亦不拒也偶乏便奉告稍缓幸惟心照不具

与刘东山书

承抵家後两寄书後书尤详中所叙多田园间乐事令人叹羡不能置而世情民瘼则肉食者所深愧也草堂赋石诺者久不至近稍物色之云已误送他处且将续补果不补即当别图奉寄也阅岁以来荐剡屡上斯堂之乐恐不可久淹四方知旧每以执事之去为疑且以不克留为不肖咎诚亦有不容逭者斯赋之作益以重吾过耳而又欲补书之不已惑乎仆不意今春复莅试事偶值奇变处之极难嫌疑既露不得不有所更定而冒怒取怨几不能解执事乃以文体之变为誉无亦姑以是慰其抑塞怫欝之怀乎仆生也拙无丘田亩为终身计坐是未能勇退此执事所素悉武昌之产尝累尊怀地荒路僻恐终不获自遂今秋病痔踰月呻吟展转中念常州为先祖妣诞育之乡先祖游寓之地风土腴厚去京师坟墓不甚远已决计於此置田数亩聊以系情志图去就岁稍益之倘不能俟益则尽鬻新舍以供其费亦粗可办断不至进退狼狈以贻识者之咲为知己之忧也方具书宜兴徐先生及武进亲旧特报而举不敢不亟告执事执事闻之颐不为一解乎方石新命不识肯一幡然否恐所欲闻故及不具

与钱与谦书

屡得书拜所寄诗文知造诣益深博但辞旨漫衍势难精择且中间时一作聱牙语则又失之险恠观与谦数年前所撰述明白顿挫动中机会者却似不同夫珠虽善走要不可令跃出盘外水虽就下若止於非所当止则溢为横流与谦之明非不及此也无乃以易心发之如柳柳州所戒者乎平生爱与谦文必欲使掲掲于世偶有不合故不可以默然因循而未发者亦已久矣病後再出情绪颇不佳聊此一泄张时行给事形迹虽踈然能悉我意相见可一叩之不具

与廵按王御史书

近得董郡守书云本州欲为仆择地盖屋巡按已准行此恐是旧按王公俯从州议而本州者又或有寒族子弟以鄙意诳惑而为之也仆居京师累世作宦四十年不能一庇乡里岂可以木石畚挿为之累况祖父坟墓亲戚聚处之所在纵令得脱覊馽亦岂能远涉数千里外而用此虚名实怨为哉仆属有哭子之痛本不暇久第恐工役已兴缓不及事故亟致一辞惟冀深谅鄙怀爱人以德公便中善谕本州早为停止使区区一身少免咎戾其视屋宇之惠盖万万也余谨空

与东山刘都宪书

屡得广中书札备悉贤劳而用人一事尤急所举数人皆惬公论於古人集衆思广忠益之义殆不愧焉安攘之计固已槩定而绥抚之意胜於锄艾其效亦畧见矣引身之疏不意即上圣明简在特示勉留议者以为身任繁难未宜自遂幸少从容处之以答圣情慰时望为一方生民之福不审尊见以为如何仆不才多病实不堪胜三疏乞休不获允命适当多事之日不免力疾供职展转烦乱愈增悚愧知我者亦必有以谅我也奏事人回艹艹附此惟为国自爱不具

与阖族书

家门不幸儿子兆先遽尔夭折哀痛摧裂不知所措吾兄弟子侄闻之当同此一恸也近累得家信要还居茶陵盖闻有买田常州之说故尔缘常州去京稍近地利甚饶而田价骤贱又有诸知旧借价买田数亩因令李顺父子前去一看实未能远弃坟墓以往况今遭此大变就使得脱职务亦不过老於京邑非但不能归茶陵亦决不能居常州姑俟葬毕即呼去仆回京也比得董太守书云为我造屋已蒙巡按准行令人惊愕累日自念作官四十年不能一日庇乡里乃复以土木筋力为之累纵令出自宗族亦必借官府之声势财力於心诚不安而怨怒诮谤亦所不免使得归而居之犹为得不偿失今乃以虚名招实怨亦何所苦而为之哉往岁牌坊之作在本家已为多费而官府复屡为之苦不早闻及其书辞免则其事已遂不意今者复蹈前辙而又甚焉悲怆之余增我欝悒用是衘哀孰笔亟达此情望我同姓深相体念亟告于官停此大役乃见骨肉之情非道路比也湖广乡录尚未至二侄不审消息如何县渇县渇

再与阖族书

近者家门之祸哀恸不可言已有书奉告矣嘉表来承厚馈且分田百亩以相瞻给非骨肉至情何以及此但闻古人有分田以赡族者未闻有出田以供仕者某自登第以来几四十年不能一赡宗族而顾辱此馈事之倒行而逆施者莫甚於此吾岂可恬然受之哉所有契本辄欲封还而嘉表以为身受伯叔之命无辞以白执不肯从姑留一本以俟後便即当寄去也复元到此辄病累治不效已为棺殓买地葬之西直门外明光寺之後闻其有妻及子女无所於托可怜可怜嘉敬举乡科试録已到此则可喜耳匆匆不悉

再与阖族书

嘉表回已有书奉复雅意所有田契一本因渠不肯带回姑留在此今附去烦眼同检入仍将数内田地照旧归还各主乃见骨肉至亲相厚相信之情不必再寄寄亦不敢受也前书已悉痛苦之余不复缕缕外房屋一事已附书与奏事老人亟止其役想能体念不俟再嘱也

与韩方伯书

近辱手翰已具简奉复兹不喋喋茶陵寒族诸兄弟共出田百亩以给官中之费具告本州请给印信契本送京备照虽若义举然仆思之古人有分俸置田以赡宗族者未有仕官之人资宗族以为养者事之倒行逆施莫此为甚已力辞之而来人执不肯听委之而去今另封寄回恐远不能致特以告诸执事烦於公便中发至本州转付寒族收领庶见明白不至沉滞幸恕琐琐

答杨邃庵书

累辱慰问语意恳备非异姓骨肉不能为此言近者承致厚奠重之以辞乔生之行仆实偕往竦听宣示神魂俱失盖自亡儿之没师友尊幼枉祭者五十余篇而语之恳意之备至此极矣感刻之余不敢言谢亡儿残艹承为远致览之泫然此儿存时不觉其进自今观之实亦有过我者岂锺情溺爱之蔽故然邪先生酷爱此儿训廹诱掖恩同其父而儿不能少有报称以死负负不敢言感事触物登高望远不获握手一恸以泄胸中愤欝不平之气犹为可恨也倪青谿傅体斋两先生先後倾逝一时人物凋谢至此固当为天下痛之友朋故旧之私又不俟论刘东山尚未至谢方石又将去矣向来怀抱作恶纠如乱丝人便聊此一布目痛不及亲书并希心照

复徐都宪书

病中屡辱存问甚感近寄到陈提学所修阙里志谅已经裁定纪叙详整快阅一过间有欲商确者辄附其下仍粘票于上以代面议用朱笔者病目新差取便阅视初不计其僭後始觉之万希情照古今文字颇亦增入数条并听采择先圣像如闻用庙中石刻蹙小为之虽笔意可观未审能不失真否今将阁本诸书所载令京中名笔用薄纸摹出各附一幅亦惟择而用之缮写雕刻须得良手仍校对真正乃可传远固知精鉴及此然此事关系极重工不厌精言亦当不厌多也余俟後悉不具

与陈提学书

承寄到阙里志纪叙详整足徵学识而扶植教化之盛心固不待言也病告中快阅一再过颇有欲商量处如篇目中门第二字恐未稳帖世家事蹟等旧文各出原本今既辑于一编而前後重复意欲以世家为主而年谱等文略相照应不复详书朱墨所到稍以一二处发例烦重加检勘得十分稳当为佳先圣图像闻仿吴道子石刻蹙大为小恐未免失其形似今属京中名笔就各书原像摹出数纸可择而用之古今碑刻所载已多而赋咏颇少今稍增数首以备采録若缮写校对雕刻之工谅能一一介意使极精当庶不孤此盛举也艹艹奉复余在都宪公书或可互见不具

与衍圣公书

去冬衆疾交作衰惫不可言自分休退三上疏乞身不获俞允又辱别遣医来视踧踖无所容延及暮春病势始却兹以初六日入朝便中附此以慰至怀庙垣事缘原奏不曾备悉买换民地不敢亏损之故爱民惜财实出圣意似无容议矣阙里志已修成寄到山东两生在此守候今畧为增损寄去即入梓却是一时美事阁本孔氏实録诸书已抄得数部付陈提学采辑毕当就彼装送寘奎文阁中永为家宝也孔学録近有书及此故以附知艹艹不悉

复松露周先生书

比得手教知清恙始平尚须调摄但圣心简在舆论所归恐不获以自遂留都之命公望犹未惬焉发此为兆亦一转移间耳伏冀少迓台斾以答纶音无疾其驱请以昌黎此语为赠区区不才久辱知爱国忧边警大弗战胜黾勉日夕甚疎候问便中奉布艹艹亮之万万

答章祭酒德懋

久违风采已阅十年感旧怀贤曷尝少替稽寸札顾辱牋长疾病之余神思荒落加以国忧边事日夕靡遑内省愧恨不知所以为报也恭审名膺简命任重师儒山北之望与日俱积弦歌衿佩之士未尝不乐得其间平生所学宜於此焉试矣说者乃谓习成而後教功难而日寡簿书条格之所不能尽抑孰知身可为教诚能动物有在於言语文字之外者哉方石先生南北并望天下以为美谈旋以不得已之故力求休谢世事之不易合乃尔於此盖益重先生之思先生虽固执谦退亦安能自解於天下哉定山在京时已病後遂至此闻其子亦能诗但志业恐不继直夫幸终首丘之愿而有子有孙又不失其名节以死差强人意此皆平生故人聊复一道余不多及秋暑未平惟以道自爱万万

复谢方石书

前岁三章之乞复成画饼旋值国哀预闻顾托大义所关诚如来教去冬偶触事会彼此去留体同而迹异久衰多病之身分不能起覼缕连章展转踰岁忽以问安礼重事涉惊危羣望交趣若无所逃於穹壤之间者不免黾勉一出以需後期故吾尚存竟不知税驾之所恐全身完名亦造物者所靳也知我罪我者以为如何忧苦襞积千绪万端笔札所将不能一二便中畧此奉布惟以道自乐用慰瞻羡之私幸甚

与王公守溪书

自接迹台阁四三年来饮醇挹清赖以不堕汗浊者多矣挠乱之怀近益加甚亟欲乞身辞退而横惟覊馽缅思班驭既仙东南洞天夐隔尘世羡慕之极不能为情忧劳并集久疎候问亦坐初心日负无辞以相白耳比闻尊候未调旋已勿药不胜忻慰王敬止回畧布一二余非笔舌所既谅之而已

与沈亚卿书

比承令嗣致所寄手札嘉惠适以孔氏女在京病剧方集医议药不能出见越数日讅之盛纲云已整驾具书俟之则既发矣至今怏怏像赞不敢例辞但值冗迫未能属笔承寄苏祠记文二幅中间尚有误字前所谓二十幅者盖未之见也此文虽陋事体亦不细倘衰疾未甚欲自书一纸闻苏州有善过朱者或可别议之乎家集猥及贱名仓卒酬应辱收録颇记游朝天官二和章险韵长句不知偶遣之邪抑有所择也匆匆畧附一笑不能悉

与东山刘先生书

自得六盘山之作读至末句令人黯然销魂不敢以病告时不预其事为解计穷力竭俟命与时固有不得不然者久稽奉和岂敢顿忘正坐无辞相白姑徐徐云尔今年四月以後计必南归不意事多反覆中间曲折不能缕数九月得邃庵报已遣人奉接河西道梗未得消息为之惘然倥偬初乃发旧箧奉次元韵是日复得邃庵所致手书有经六盘之句因忆元白梁州神交故事悲喜交集又以验物数之有定也再和一章并书别纸以代晤言方石二月内寿终贞庵固无恙向所传者真妄相半乃尔然贞庵次继子死于京师先继子甚不得力八十余人遭此怫意其情亦可想也蕃儿论策颇解出奇今岁不中不意复蒙例廕苦辞不获老母渐衰或者藉以为慰而非此儿之志亦尝继之以泣也非平生知己谁则信之匆匆不既惟倍加珍摄以隆寿祉不胜至愿

与孙志同太宰书

吕亚卿梁阁老前後寄到手札情谊周悉近喜乔迁太宰允符士望令器亦擢高科名门集庆非独为乡里通家贺也仆久衰多病未遂投闲习隐之怀与岁俱积百责所萃何以堪之小儿兆蕃方鋭意举业不谓谬承廕録苦辞不获至于饮泣非恃知爱不敢为此言实惧无所底就以负大宾君子礼教之盛心云尔便中畧布一二不具

与刘东山先生书

何生来知道体康适但不得一字为恨区区心迹无以自明私窃揣度恐平生旧故亦不相信而何生乃能备达吾兄之意若冥会而偏照之者世犹有知己存焉死不恨矣且仆於吾兄岂恃何生之言而後信哉顾其迹诚有未足取信者耳向因多事黾勉至今兹不得已复申前请而尚未遂然麋鹿之性已不在阑苙中矣数日後当再报近刻老父字法今寄奉一部通家骨肉如吾兄者更复何人览此当为我一慨然也前所寄诗闻有未到兹以别纸録上曹大参同年子故可托也

答乔希大书

走处身无状不能勇决必退以逃贪冒之讥夙昔初心中间事势皆希大所深信而洞烛者无容喋喋第闻迁转官僚一事衆议以为不当此有不得不言者盖詹事府左右春坊司经局四衙门乃国朝定制今通无一员是百余年所未有坊局诸印例皆内阁委掌不过寄之翰林翰林学士未阙有一人带管二印者既非吏部所得具缺岂可不为之处翰林迁转非九年考满则纂修书籍自逆贼擅权老奸附和四三年来修会典者退降陞职修实録者挤黜太半当是将旁观坐视不能捄正咎有所归後虽稍稍复旧而资格尚淹员数反阙变而通之势不能已彼此兼职固是祖宗朝深意明旨昭然向时单除却是故为惜耳若谓宫僚无故不宜预设则成化弘治之初尝为之矣宫保太少又其大者非惟累朝之所不废而今亦有之且嫌於无阳固宜有深望而预待之者必欲尽虚此职而後为当可乎不可乎若又以为秉钧衡而值私恩则凡掌铨曹者查缺选官乃其常事亦将避此嫌而尽废天下之官乎况今迁转之官有当日考满者有满在数月者计资算历无益有亏怨骂之声不絶于口盖当议拟之际亦为朝廷靳惜名器而非敢以相狥也顾外招物议内咈人情公私之间两无所据实由识计疎浅处置乖方即此一事敬闻过矣知我罪我其将以为如何

再与乔希大宗伯书

近两得书寒温外别无一语岂有所惩故为是默默者邪计希大於仆不宜尔或前书过于自辩致希大不自安盖於希大有不容不尽者若今道路谤责之言洋洋盈耳仆曷尝置一喙於其间哉顾进退之迹无以自明如後所误报亦理之所必有者而希大久悔其误岂於仆之素心亦有未谅者邪病告中不能多言聊致此耳继有所闻幸时致一二以为药石无恡无恡

怀麓堂集卷七十







卷七十一

钦定四库全书

怀麓堂集卷七十一

明　李东阳　撰

文後稿十一

传

都城故老传

传曰民函五常之性刚柔缓急音声不同系乎水土之风气者谓之风都邑之人习见闲熟大抵尚通而寡执此世之恒言然不可以槩论也国家定鼎顺天几百年登甲科跻宦途着见功泽在人耳目者固不俟论已或居小宦或终布衣抱一节守一善违衆离俗以求自遂亦非无足称述者顾偶无所凭藉其名与姓不白於世以死岂不重可惜哉予生也晚窃闻先祖父言遗民故老之名行骏不能记幸所及见亦既雕谢无余矣恐从此遂湮没畧举一二为後进君子道之俾他日有继焉刘志字景仁顺天人通经史为近体诗有警句性谨朴言若不能出口每论礼必以朱子家礼为的为某国公府教书训导某公欲迁其嫡母之墓而以生母配葬请具奏草志礼折之某公强焉志曰以若所为非独理悖且不免於法某公乃赂他训导钱暄者草疏以进英庙震怒责某公究所为谋者枷暄於市人皆服志之有识志又尝劝某公毁铜佛以铸器某公不肯强之乃从後志年未五十得奇疡被面以死人指以为毁佛之报嗟乎志所存一也幸而免於祸则服以为是不幸而得疾以死则指以为非世俗之溺人如此哉今异端之说愈久益炽殆无以易天下如志者尚可得哉悲夫路贵字秉彛顺天人粗涉经籍少为童子师性伉直不匿人过母丧发引傚家礼去旙幢皷乐用人为方相市儿争譁笑之尤不喜神怪尝有降神者人各献香楮贵脱所趿双屐置案上曰吾无他聊以供神观者缩颈贵人而去後以夀终徐本字以道姑苏人藉京师尝出入杨文贞公之门及见诸老能道前朝典故气棘棘好面折人过徐天全兄呼之本殊不朝假言辄中其肺腑曰吾史笔也一时名德如叶文庄岳蒙翁辈皆礼为上宾素习家礼士大夫家有事歛殡请之必往然非礼致不轻造访访亦不俟茶而出独嗜书每得一书手自披对缺板脱字则界乌丝栏纸乞善书者补之笑谓人曰吾犹老鼠搬生姜劳无用也年八十余乃卒其自号曰竹轩所辑有竹轩诗一卷陈谦字士谦姑苏人居京师能楷行书专效赵松雪华媚可人时染古纸伪作赵书猝莫能辨购书者踵接户外势家贵人每酬以金帛用是起家年七十余卒家所蓄古书名画其子并其屋尽鬻之人多伤之贺道字士完南京人世医家常居善药人呼为贺生药然能通文义尚儒雅有声士大夫间其行不能详大抵名胜辈也予所及知者止此其朴茂无文片言只行幸中而偶入者琐琐不足録已又有赵某者顺天人本杨姓鬻酱为业人呼为酱杨天顺初迎銮之役武官胄士乘势纳赂以冒官赏至累千数百人或以语某某揺手谢曰我粗人无食肉相财帛非所惜恐反蹈祸机耳不越岁冒官者事败尽革职任或遭贬窜人始曰赵某不若也某尤好意气其女夫刑部朱主事铎贫而有守某每遗钱糓以助其亷朱病卒子又死某育其女俾不失节暨其寿终其子敏赡其女弟以居至於今存焉蔡通者府军卫籍也既老而代每步行匝皇城见其甎石垝坏默数之自某门至某门凡损几千几百有几佣善书人具奏疏赴通政司上之请命工修葺事下工部寝弗行越数年复然又寝之又数年欲复奏其子谏之不可其妻苛止之索佣书银不得乃潜脱银簪具疏竟上之项郎中文泰恶其渎也送法司讯治之既赎罪费家赀数两其妻若子交怨不置通已老病遂郁悒以死当具疏时通素不识字习读其章对客口诵累数百言尺寸一二无少遗失及遭沮抑辄叹曰朝廷养士岁糜官禄数十万孰肯计及此者或以为此细事恶足计则应曰自某年至某年已加损若干数矣久而不治必大坏极弊所费何可胜计哉呜呼通所见诚小譬之以管窥天天虽小乃真见也以庶人计此亦不为细彼所谓有官禄者不能触类而长计直而事而顾笑且抑之独何心哉独何心哉

姜贞庵传

贞庵姜公名谅字用贞贞庵其所自号浙江嘉兴人也少为县学生博览强记尤精尚书学举景泰庚午乡贡登天顺甲申进士擢行人司左司副以官政自律与寮属胥劝戒一时奉使争检饰尚亷节被简为御史者相继会司正阙衆属贞庵贞庵荐行人林雍而处其下人以是多之九载秩满以母老图便养迁南京刑部郎中谳鞫明恕遇亲属交讼必委曲开导务全其恩若挟势挠法者则不少贷尝有疑狱历数司不能直立为判决尚书周庄懿公以公平清慎书上考擢知漳州值岁歉海盗蠭起乃发廪赈之赈贼党数十人其弗率者简练勇壮授以方略禽其魁余党悉散民赖以不扰又筑堤扞潮濬塘置塘以备旱溢禁佛斋作义冢立乡约以高东溪之名节陈北溪之道学皆建祠祀之又为文以表迭监郡之节义顾都司之保障为榜文数十条劝谕防范靡所不至治行为诸郡首後入闽通志载其事为详成化甲辰入觐归母益老遂乞终养漳民恳请不赴则相与建生祠勒惠政去思二碑弘治辛亥知府阙耆老数辈请之朝庚申又请焉皆不果贞庵家居几二十年睦处宗族母丧礼葬葬兄嫂皆尽制以无子立兄子某为後其自处益严甚未尝轻入城府视官事若将凂乎其身齿德并积屹然为乡邦之望尝於先垄东自作寿藏名曰敦艮封树深密时与宾友载酒殽游乐其中识者又称其达云贞庵素负赏识不轻许可其试于礼部也与刘公时雍及予讲学京邸相知厚及同举进士与方石谢公交亦然今予承乏内阁时雍为右都御史总两广军务方石为礼部右侍郎掌国监事而贞庵独执德抱艺饮而弗耀人事之不齐乃尔然其所自守亦耿耿不可磨灭二公谓古有生为友作传者以贞庵属予故采其事行之大着於篇赞曰张御史稷廵闽还报官吏贤否籍谓贞庵有盗化民安语予见而问曰化亦易言哉张曰漳人有某某者家为盗姜守抚谕之遂感化不复作此诚难吾有所试也若当政行志得之日小有所不合辄毅然引退无纎毫顾恋尤人所难职铨曹者诚知之宜不听使亟去以终此政且大有所试也故世恒患人才之不尽知且不尽用也如化盗事予於贞庵尚不能知况他人哉及贞庵退处久而不易其节大夫士经其邑里者未始不重之谓其尚可用而贞庵亦老矣虽荐且不出矣岂不惜哉

余肃敏公传

公姓余氏讳子俊字士英眉之青神人也少为县学生景泰辛未登进士第授户部主事有两贵家争田公承部檄案之其一以地名偶同其姓执为已业公曰张家湾尽属张家耶事乃直以精敏闻迁员外郎知西安府岁饥甚发廪出贷仍为措画如数偿之会有西师馈饷不乏西安水多卤民苦汲宋龙首渠久废或议引滴河水自丈八头置牐入城以泄於隍积滓既久城且坏公因丈八之制开新渠观城中经汉故城达於渭以免公私之患人称为余公渠巡抚都御史项公忠上其治行赐勅旌异成化初陕西布政使有不职者户部尚书年公富请黜其人而以公代之吏部谓其侵官年力辨不能得都御史林公聪亦荐公擢右参政督三边军务遂迁右布政使满四之捷公在军中赞画为多转左布政使擢都察院右副都御史巡抚延绥相度边地每徒行数十里尽得形势上疏言北边正统初始渡河守臣乃立石为界置榆林诸营堡外又筑墩台以了贼天顺後敌觇知河套所在入屯其内而我屯守反在其外请於沿边墩台之隙筑墙建堡又於界至之隙因山剗削其高若城每二三里则为敌台崖砦连比不絶又於中空筑短墙横一斜二如偃月状以为侦敌避射之所盖自清水营之紫城砦至宁夏之花马池东西延袤二千里凡有堡十有二壕墙崖岩八百有奇小墩七十边墩十有五又移定边安边二营於近地或以为弃地可惜公谓我朝永乐间以东胜难守亦尝弃之令二营就险可守兼利耕牧省转输费是地未尝弃也又请置榆林卫取逋兵当勾及谪戍南土者之子孙以益之凡内边旷地皆垦为屯田岁获数万石立武学以教子弟之俊秀者军中器用钜细毕具率范铁为之识以岁月至蔬菓之类亦随宜敎艺而时巡省之自是敌过城下必啮指相顾莫敢近又言河套要地宜令大同游兵备朔州山西游兵备灰沟营宣府游兵有警调用行之至今以功转左副都御史进右都御史移镇陕西陈弭盗安民数事泾阳有旧堰不利灌溉每治辄坏公凿山开道溉田千余顷又凿南山道直抵汉中以便馈饷奏免岷河洮三卫之戍南方者万有奇易置南北更戍者六千有奇又有陕所易者分戍胡卢峡豫旺城设平寇镇戎二千户所领之岷番作乱克其四族斩首四百级捷闻赐勅奬励有北寇畏威西戎遭衂之语召拜兵部尚书论功陞从一品禄加太子少保赐金玛瑙带文绮麒麟服辽东守臣阿权贵意请征建州内附之人以为功公议不可因请别遣重臣制之以败其谋不得则极论其启衅失利之故宜寘重法上赐诰问阖部待罪公独承之云皆臣之俊所为上怒亦解时贵州守臣言播州苗贼为患请调兵会剿公谓变在四川而贵州以为言此要功者因极论天时地利皆不可兴兵乃已闻母病忧悸成疾上令中使以醪米牢具来问而遣医视之及以丧告给驿赐道里费命有司治祭葬服除赐勅召之改户部尚书大同失利命公总制诸军事公请京兵分戍要害纪律一新寇再引去上遣锦衣百户以特羊上尊往劳之师还加太子太保以星变上言请禁贵家夺民田罢中官之用事於外者复往北边节制诸军公行边自宣府至大同筑外城置楼橹造战车数千辆为练武图以教士卒锦衣百户韦瑛者附势乱政谪戍宣府後妖言事觉公坐以死法斩於都市时论快之未几复改兵部召还朝俄改左都御史留镇大同有论其糜财病民者命工部侍郎杜公谦及给事中御史往按其事无所得落太子太保致仕未踰年仍召为兵部尚书复太子太保再阅月先帝升遐公力求去今上慰留不许弘治初卧病公署疏三上上遣医赐羊酒乃复视事虑近戚之希恩滥爵者上言驭世务以大德不以小惠班爵务以公义不以私恩因乞骸骨恩礼益厚比在牀褥犹手削奏稿念湖广四川荒甚陈弭灾御盗之术至寝不能寐再遣医视疾弗瘳己酉二月二十二日卒年六十一上闻讣震悼辍视朝一日赐宝镪万贯命有司给棺歛具赠特进光禄大夫太保谥肃敏録其孙继祖为锦衣卫百户公沈毅寡言而中博达有才略务勤官政尤笃孝友在陕时屡乞终养不得比居母丧格其子寘勿会试礼部念弟子伟为父遗腹殊爱之子其遗孤寰舍其子而请廕为国子生为知府时有寇过其门曰是纵入无所得遂引去生平好读书为诗文有奇气遗稿若干卷藏於家娶魏氏封夫人卒子二寘其长举乡贡孙继祖既廕而夭寘乃复就廕进千户後以征南功擢指挥佥事今上闻其才命理锦衣卫事寰举进士授户部主事亦有贤声公尝教之曰诚能动物人惟积诚自能销伪又曰人固贵刚然不可使人畏之如虎识者以为名言赞曰予尝接令公谈即事论事必欲实见诸行往复曲折大抵皆国家天下计也及迹所施设历历可指数而在陕西功为多在延绥为尤多盖以沿边数千户屹成巨镇与宁夏甘肃并为陕之保障虽童儿女妇莫不知颂其功及用於北边值时与地有所不合役未及兴而衆喣山动或者乃并延绥之绩为疑然则大臣之排羣议任衆怨以成大功者不亦难哉夫民不可与虑始可与乐成固也以吾士大夫为国家天下计亦为是言何哉必若所言则都重位飨厚禄者皆将诿於伤财害民累岁积资计日受代而不复知有天下不至於大坏极弊不止也呜呼世安得有励志勤事惟日不足如士英者哉予故传公俾凡有吏责者劝焉

蒙泉公补传

公姓岳氏讳正字季方别号蒙泉学者称为蒙泉先生顺天漷县人也曾祖讳德甫祖讳思铭考讳兴府军前卫指挥同知公长身美须髯神采秀发气屹屹不能下物举京闱乡试卒国子业李忠文公为祭酒简四方名士置讲下公与商文毅彭文宪王三原诸公皆预焉正统戊辰会试礼部同考误寘落卷侍讲杜公宁见之曰此我辈中人遂擢第一廷试赐进士及第授翰林院编修每开口论大事尝闭户夜草疏请复恭让后位号其伯兄端俯楼隙窥之惊曰奈老母何取其草裂之乃止景泰壬申迁右春坊右赞善兼编修天顺丁丑英宗复辟改修撰上亷知其名吏部王忠肃公亦荐之六月召见文华殿上遥见遽曰好既陞陛登殿连曰好好问年若干对曰四十上曰正好问何处人对曰漷县上曰又是此北方人问治何经曰尚书上曰是书经尤善问何科进士对曰正统十三年上益喜曰又是我所取者乃顾谓曰今用汝内阁参预机务凡事为朕主张许彬老矣不足恃也公顿首辞至再乃出赴阁至左顺门石亨张軏自外入愕然曰何以至此公不敢对时亨軏已不平比入见上曰今内阁朕自访得一好人亨軏请为谁上曰岳正亨軏阳贺曰诚佳上曰但官小耳今须与吏部左侍郎兼翰林院学士如何亨軏因奏曰陛下欲陞正亦甚易但姑试之果称职未晚也上默然盖亨辈以事非已出故挠之云尔自是宣召赐赉络绎於道公感上知遇鋭意功业知无不言言必尽肝腑一日钦天监汤序言变异谓奸臣未尽之故上以问公公曰奸臣未闻若求之将人人自危且序术疏浅不足信事遂寝锦衣卫官校逻得一僧自言当大贵衆惑之至妻以女以觊非分狱具当坐反牛玉援近例请官逻者公谓事纵得实不过合妖言律活其徒十数人逻者准应捕律朝论韪之时亨与太监曹吉祥怙宠擅权有投匿名书指斥时政者亨缉捕甚急举朝惶骇亨劝上出榜募能捕者赏以三品职上令撰榜公与李文懿公见上曰为政自有体式盗贼责兵部奸宄责法司岂有天子自出榜购募之理且尧建进善之旌舜立诽谤之木秦始皇护短杜谏乃下诽谤妖言之令由此过失不闻卒至亡国陛下新复宝位正当以尧舜为法以秦为戒纵欲穷治其事缓则人情怠忽事自觉露急则人情危惧愈求韬晦不如勿究吉祥从旁赞甚力上徐谓曰正是言也亨从子彪镇大同遣使献捷内阁询其状其人盛陈战伐且称斩首无算皆枭於林木不能悉致公取地图指示曰某地至某地四面皆沙漠枭於何所其人惊伏公间为上言曹石势太盛虑有变宜早为节制上曰汝以朕意告之公径造亨讽令稍自歛戢二人怨之益深会承天门灾上下诏罪躬公视草历陈弊政词极切直天下传之遂有飞语指为谤讪七月内批降广东钦州同知道漷以母老留阅月尚书陈某者曹石党也憾公尝言其不可用至是嗾逻者以私事中之逮系诏狱考掠备至谪戍肃州镇夷所所居京第为幸臣都督李铎所夺至涿州夜宿传舍手梏急气奔且死涿人杨四者颇尚意气为祈哀解人其人怒不肯杨醉以醇酒伺其酣睡谓公曰梏有封印奈何公教之曰可烧鏊令热以酒将纸就炙之纸得燥皆昂起因去钉脱梏刳其中复钉封之其人觉有异杨说之曰业已然矣今奉银数十两为寿不如纳之公乃得至戌时太监猛虎石镇甘肃相传有密谕须生不须死镇巡而下亦雅重之致客礼焉上每念正辄曰岳正倒好只是大胆越四五年曹石俱以不轨败上谓内阁李文达公曰向岳正固言之文达因请曰正有老母得放归乡里幸甚乃命释为民甲申宪宗嗣位有御史杨宣者亦以劾亨谪戍广东台谏请复二人官以励忠直吏部拟调南京有旨勿调令在院供职充经筵讲官纂修先朝实録文达欲荐为南京国子祭酒公不应有急者伪为公劾文达疏草会廷荐公为兵部侍郎清理贴黄与都给事中张宁名并上寜负才气亦被譛遂皆补外公得知兴化府时论譁然为之不平公才素大不屑条格动辄为阔远计筑西湖堤溉田千顷京库输纳多为解户所侵公尽省其费士大夫家有侵废寺田及规公利者悉不与皆切齿憾之其贵有力者共腾为谤书横莫可遏公亦厌苦吏职以成化己丑入觐京师因引疾致仕时李铎已败朝廷还其故第居久之陈缉熙郭逊之二公相继为祭酒有官钱为公用簿不时注忌者因肆为媒孽皆得罪去文宪敦劝公请代之公曰此事正所不直安忍代为自是当道交絶忽丧幼子恸而成疾壬辰九月十一日卒年五十五十月十日葬坚村世墓公於书无所不读谓天下事无不可为高自负许俯视一世其为文高简峻拔追古作者诗亦雅健脱俗字法精邃大书尤伟旁及雕绘镌刻悉臻其玅尝戏画蒲萄遂称絶品晚好皇极书有所论述及经解皆未及就惟类博稿仅有十卷行於世深衣纂误一卷藏於家配宋氏西安咸宁人以贤明称生四子增堂皆慧而天其二殇也女六人长聘天津右卫指挥佥事吕昂次适朱?次适监察御史李经次适今具官东阳次尚宝司卿李汧次顺天府学生李钺六女者皆卒其甥女赵氏适公友乡贡士潘公流清子辰今为翰林五经博士经东阳及辰皆公所自择云赞曰才之难其信然哉非才之难用之者之难也我皇明混一区夏几百年至於宣德正统之世庶富而敎极矣公当是时以文学取科甲天顺复辟之初出膺召命居勿密遭际之盛拟诸梦卜感慨奋发忘身狥国方将以功烈显於天下而为权奸所构又厄於媢嫉投荒处僻竟不究其志以死岂才弗能哉夫当英祖之感悟宪皇之更化幸於侧有人焉犹且复用用则犹可以自见也惜哉然文章气节震播海内传之後世有断断乎不可冺者兴化人既去而思为祠以祀之他可知已或乃以浚恒之凶不密之失为公累是徒以成败利钝论非所以防世厉俗也谨备述之以补国史之阙且手书一通畀其从子坪从孙梁俾遗其後之人

储处士传

处士姓储氏讳某字仲文其先毘陵人国初徙泰州为钜族处士生而醇笃言动不苟惇行孝弟不烦师训读书通大义闻古人嘉言懿行辄兴向慕若固当然者尝市盐辽阳载布数车至则值敌骑围城雨雪浃旬日不止饥冻者道相属处士日坐逆旅户外探槖中布散之不问谁某衆商止之曰商本以求利顾并其本弃之不可处士曰此何时尚利计耶比归所得息无几矣中岁家寖落闲曝於门拾遗金十数两袖而入置厠舍茅檐际家人莫知也及晡有一男子擕其妇哭而来处士问曰何哭也曰某夫妇解戍某地费不给秪一子卖而得金今晨过此遂失去将死道路矣且语且哭不能休处士询其封识并金几何语悉合乃出而归之其人感复泣取块金为谢处士笑曰吾顾不能取之而须谢乎且察其有饥色予之粥而遣之其人曰吾何以报德乃徧语乡中人乡人皆啧啧称叹曰储翁隂德其子孙必有昌者後处士以寿终有子五人孙十三人曾孙二十人元孙十余人曾孙巏乡贡省试皆举第一以进士高等累官南京户部左侍郎文学行义卓然有闻焉伭孙洵亦举进士其余业科第者尚多如乡人言论曰苏子尝云人能碎千金之璧而不能不失声於破釜盖得之孟氏千乘箪食之说谓矫强者易而造次急遽者之为难也世传裴晋公还带事此在儒生学子虽下晋公一等可勉为之顾以此励世犹有不能然者处士施布时当优裕未足为难其拾遗金时方处穷约卒然得之即不使家人知之者此其中已有定见恐为所挠也得其人而归之不徒无少恡惜而方自以为慊岂有所为而为之者哉处士卒六年而户部生又三十余年而大显是固天道福善之当而亦非处士意也世之善不皆能无所为而为亦不能无待於劝故必原处士之心合天之所以为报者而後可以为劝也户部惟祖德弗白是惧自述事状以告於太史氏请为传以传姑着其大者如此

怀麓堂集卷七十一







卷七十二

钦定四库全书

怀麓堂集卷七十二

明　李东阳　撰

文後稿十二

说杂着策问

泉斋说

无锡邵国贤居近惠山以泉名斋因与论泉之义曰夫泉由静而动自微而显其出有本其行有渐而其为用不可穷方其在山人固莫知其泉也及因物赋形随时济用溉而为田瀦而为浍滙而为溪为河为江为海人亦忘其为泉而泉实有之孔孟以水喻道以此故也後人论道者曰体用一源显微无间夫所谓一源者谓即体而用在非体之外别有一源也所谓无间者谓道寓乎物而非因物以为理也然则即泉以求道其亦甚近矣乎顾於此有二义焉以之为学则有蒙之象以之为教则有发蒙之功包蒙之德击蒙之戒合内外人已而求之其於道庶乎其尽也国贤笃学而力行既有所得矣今以按察副使督江西学政有教之责焉其有取於名斋之义也夫若泉之在惠者则徒取其名而弗济於用国贤盖因是以求道而非局於是以为用者也国贤以为然乃书以赠之

孔氏四子字说

宣圣六十二代孙曰闻韶闻诗闻礼闻善闻韶以其父衍圣公以敬之命因叔父衍圣公以和上京师礼娶予女以归公为之请字於予予字之曰知德继又有请乃字闻诗曰知言闻礼曰知节闻善曰知本而统为之说曰韶舜乐也舜作箫韶极声容之盛历千数百年而季札观於周曰德至矣尽矣如天之无不覆也如地之无不载也又数十年而宣圣闻於齐曰不图为乐之至於斯也是曷为其然哉作乐者必本乎德舜之德谐於家而化於天下故能见乎制作播之声容而其为郊至於神人和鸟兽格此所以为乐之至也故宣圣论为邦曰乐则韶舞又曰放郑声恶其乱雅乐也子贡曰闻其乐而知其德然则宣圣之德不亦於是而知乎人能知乐之本乎德则所以涵养心志薰陶德性以为成人者可几矣故字闻韶曰知德诗者言之成声而未播之乐者也其为教本人情该物理足以考政治验风俗人能学诗则事理通达心气和平而能言古之诗宣圣删之以为世训谓其子曰学诗乎不学诗无以言又曰汝为周南召南矣乎盖以此也故字闻诗曰知言礼者理之节文而为事之仪则其为教有品秩有制度所以固人肌骨之会筋骸之束天下不可一日而无者也人能学礼则品节详明德性坚定而能立礼之经宣圣定之谓其子曰学礼乎不学礼无以立有子得之曰知和而和不以礼节之亦不可行也故字闻礼曰知节人之性本善而无恶其有善不善者习也必明乎善而後可以复其本然宣圣言继善成性孟子言性善程子释之曰学而知之则可至於善而复性之本顾已有未尽知者必资之於人人与已之善一也舜闻善若决江河禹闻善言则拜盖虽圣人犹然况其下者乎故字闻善曰知本且君子之学必资乎闻而闻必贵乎有择择而不能行其与不闻一也多闻择其善者而从之得一善则服膺而弗失者亦独非宣圣之言也乎为孔氏後者顾名思义慎其所闻择而行之则去圣虽远亦不失乎所谓闻而知之者矣予见闻韶醇谨好学足承世泽又闻其诸弟皆秀頴林立方兴而未艾二公之善敎皆於此徵焉予不暇汛引惟以先圣之训为的而以羣圣贤之说证之嗣此尚有字者引而伸之可也

移树说

予城西旧茔久弗树比辟地东隣有桧百余株大者盈拱高可二三丈予惜其生不得所有种树者曰我能为公移之予曰有是哉请试许之予尝往观焉乃移其三之一规其根围数尺中留宿土坎其四周及底而止以绳绕其根若碇然然其重虽千人莫能举也则陊其坎之南棱絙树腰而卧之根之鏬实以虚壤复卧而北树为壤所垫渐高以起卧而南亦如之三卧三起其高出於坎以木为牀横载之曳以两牛翼以十夫其大者倍其数行数百武植於墓後为三重阅然而视之成者十九则又移其余左右翼以及於门再阅岁而视之其成者又十而九者也於是条干交接行列分布郁然改观与古墓无异焉夫规大而坎疏故根不离宿土厚故元气足乘虚而起渐故出而无所伤取必於旦夕之近而巧夺於二十余年之远盖其治之也有道而行之也有序尔予因叹夫世之培植人材变化气习者使皆得其道而治之几何不为君子之归也哉族子嘉敬举乡贡而来予爱其质近於义留居京师与之考业论道示之向方俾从贤士大夫游有所观法而磨砺知新而聚博越三年志业竝进再诎有司将归省其亲予冀其复来以成其学且见之用也作移树说以贻之

书某节妇事

南京有节妇某氏年可二十丧其夫鞠二子以居二子既长俾事生业不充办则相与为游荡日以渐困朝夕弗能继则相与为矫?又弗继计无所於出乃谋称其母为寡姊求富商嫁之绐商曰吾姊义不嫁吾辈强之然尚弗慊必预具舟檝俟其登即解?以行商从之二子又绐其母曰吾父之存贫不能自活有一商者賙恤之以有今日今其人以家属至此幸一往谢之妇不可恳之至再乃发舟二子送入舟一子先跃於岸一继之而舟已远数十步矣妇呼其二子不应方讶之商曰此汝二弟谓汝已许嫁我又何顾为妇始悟其绐也即解顔强笑语应之私念有刘公庙者京俗最信以为能祸福人则谬曰吾身已从子矣无所复恤夫惟吾夫之存吾有誓欲於兹庙有所报谢幸为我具鸡酒我愿毕当不至家而往无遗恨矣商亦从之比至庙妇把商袂呼於衆曰儿子鬻母此贼与通谋诸保甲能为我白之官乎於是诸保甲忿而执之又执其二子皆伏法予闻诸张都宪公实云嗟夫德义人心所同若彼二凶者其变也妇之节固无俟论顾其始觉也若稍露棱节必不见释身死无所惜其何以泄忿欝而暴其奸凶顾一转盻间而念虑顿改含苦茹愤深自晦匿不惟不丧其守又卒伸其所欲为较之居常处故熟思而素定者其难尤甚盖有烈丈夫之风焉世固有抱德执义而浅见狭量成其小而忘其大者予未尝不备责而痛惜之因録其事以纪事变且告夫知好德者

使难赠乔太常希大

正德丙寅春二月太常少卿乔希大奉使代祀於山西谓予曰使之道难矣先生幸教予乎予赠以一言曰敬盖古之所谓使者以专对不辱命为能然必曰行已曰达政以为之本非徒能也今四海一家言语辞令无所有事凡受之朝廷以施於天下者皆命也而惟祭为大若代天子所有事於山川帝王藩府园墓之地则其尤大且难者也舜命官必曰往钦哉命秩宗曰夙夜惟寅钦寅皆敬也孔子曰使民如承大祭是以祭喻敬也而况於祭乎夫天子者天地神人之主也当正始之际为代告之举具名而後命御殿传制而後遣礼殷而义重山西之祭为海为渎者各一为帝王陵寝者二为晋六代四王渖二王坟园者共十有二专使而并摄其难殆有加焉玉帛钟鼓登降作止之节非其至也希大志行端恪足以有为初命为仪制既习於所谓礼历考功文选凡礼官之宜否称负多其所铨授而考核之者也今又以专职承特遣必其诚敬足以达圣情精白足以格神贶使之道固所优为而亦岂可易而为之哉且希大以四品满三载请移所得诰命赠厥考郎中君及母宜人竣事之暇将道乐平故里焚黄而祭祭之道一也而公私先後之义则殊当郊籍祧祔之余海渎陵园之後而因得及其亲私不废公情不揜义典章着而伦理尽矣若怀古而思登高而赋文章歌咏足以发其心志而播之乡国者又其余事奚必为希大道哉希大旧学於友邃庵杨先生及予其视予也犹其视邃庵也邃庵提学山西予尝为作政难希大之行非政也使也故答之云尔与希大游者李郎中贻敎辈请书以为赠作使难希大之兄中书舍人本大时予告於家予之视之亦犹视希大也因并以告之

原礼赠乔希大宗伯

礼之道何始乎自天地以来有之矣礼之名何始乎自经籍以来有之矣盖天高地下万物散殊而礼行焉礼之云者配仁义智而为四德合信而为五常配吏户兵刑工而为六卿配易书诗春秋而为五经其所自为名者合天地人而为三合吉凶军宾嘉而为五合冠昏丧祭乡相见而为六以经言则有三百以曲言则至於三千极天蟠地行乎隂阳通乎鬼神而行之则在乎人若其所以行者则有恭敬辞让以为之本有品节度数等级器物声容缀兆以为之文古之治天下者其居则宫室车舆其服则衣裳弁冕其器则尊爵俎豆其乐则金石丝竹其仪则登降揖逊以之朝觐聘问射乡燕享井田学校哀乐庆吊皆所以教民成俗养其德性而定其名分使之迁善远罪而不自知此欧阳氏所谓治出於一者也及礼与政分则所谓节目度数者时殊而代异上古之制邈不得闻夏商之礼孔子时已不足徵矣周礼书虽存而残缺已甚或者至疑其非圣人所作孟子所论爵禄亦与王制不同汉唐以降议礼之家与国终始而卒无所定是其官虽设文且不能备而况於本乎叔孙通之仪无暇论已贾谊言之而未遑见用王仲淹谓孔明不死则礼乐可兴程子亦以为然然亦未试也张子之学由礼而入其论礼制多本诸古而不易行朱子於司马氏所参酌者独有取焉及自为仪礼经传通解未终而卒君子憾之然其论固在也我太祖高皇帝本诗书礼义之化分经以取士列部以置官又制为大明集礼洪武礼制礼仪定式稽古定制诸书颁示天下是凡学礼者所宜究心而况为其官者乎大原乔希大氏举进士为礼部仪制主事越二十有八年十命而至南京礼部尚书谓予曰昔予为太常少卿代祀西藩先生尝作使难以敎今之行其将有言乎予惟礼之职重矣昔人谓礼乐必百年而後可兴今南京乃皇祖开基之地规制具存百司庶府遵奉罔缺予尝奉使而南见小官下马道侧市民虽隔门牖亦起立俟过比吴侍讲南夫云尝官礼部见国初书籍犹有存者然则品节制度之详尚可考而知也希大制行端谨博经籍富文藻礼仪之事又其所素习者率属举职固不俟言顾於国家教民化俗之大尤有深望焉者乃推衍古义作原礼以贻之

记龙生九子

龙生九子不成龙各有所好囚牛龙种平生好音乐今胡琴头上刻兽是其遗像睚眦平生好杀今刀柄上龙吞口是其遗像嘲风平生好险今殿角走兽是其遗像蒲牢平生好鸣今钟上兽钮是其遗像狻猊平生好坐今佛座狮子是其遗像覇上平生好负重今碑座兽是其遗像狴犴平生好讼今狱门上狮子头是其遗像贔屭平生好文今碑两旁龙是其遗像蚩吻平生好吞今殿脊兽头是其遗像昔在弘治开泰陵尝令中官问龙生九子名目因忆少时往往於杂书中见之仓卒不能悉具又莫知所出以询之罗编修玘玘仅疏其五六云得於其师左参政赞者止此又询於吏部刘员外绩绩以故册来册面备録此语亦不知所从出因据以复命盖记问之难如此恐久而复失之漫识於此以俟诸他日

私试策问十六首

问尝观楚汉之际矣高帝入关秦惟恐其不王何以得之项羽引兵咸阳秦大失望何以致之范增劝楚以除汉忠也而说者以为滋暴张良劝汉以距楚是也而谓者以为不义君臣得失之间盖皆有可议者姑以此评之

问汉高天下之英主也然尝考之入秦宫室意欲留居因苦口利病之言而还军灞上怒楚背约欲攻项羽因养民致贤之谏而就王汉中为义帝发丧遮说之辞也不然则兵出无名销六国封印借箸之谋也不然则几败公事欲捐成臯以东矣而复取敖仓则因以食为天之说欲拒王齐之谋矣而操印立信则因蹑足附耳之语非长安天府之言几误於山东之策矣非先封雍齿之计几陷於沙中之谋矣凡此皆假於人力而所以自为者亦无几矣如不必自为也何必汉高人於此时皆可以为之矣今论英主者必曰汉高其亦有说乎问史称高帝之寛仁文帝之恭俭今其行事可考而知也然高之事亦有似乎恭俭文之事亦有似乎寛仁者而各以是称何哉若就其所长而论之其於是道亦容有可议乎否也读其书而不知其人可乎

问汉武帝之为君其见於史者详矣後之论者则谓治效不若高文而甚者谓与秦始皇无以异誉之则谓秦穆公不得专美於前而甚者则谓诗书所称何以加焉其亦有所指乎试言具略

问汉之兴也凡三高帝之创业得韩信光武之中兴得邓禹照烈之恢复得诸葛孔明之三人者皆有陈说而三君皆听而用之以成其功其说也何见其用也何效其优劣成败亦有可议者乎否也读汉史者舍其君臣奚先愿闻其故

问先儒谓三国人材之盛後世鲜及当其时方分类聚势均力敌或互相撑拒或互相陵轧故能鼎峙天下久而後合於一使三国之人材并合於一其功业治效当何如也然各就其国而论之宜以何人为最以天下观之人以何国为优且蜀吴之治效虽成而功业反不魏若成败之际亦有不相合者果尽系於人材否也抑由前观之东汉之人材不为不盛矣而卒以敺魏由後观之西晋之人材无以加於魏也卒掩魏而有之其成其败又有大不相合者夫人材而无益於功业治效又奚以人材为也试考其实推其故而言之

问晋室之政可论者多矣姑举其一二言之考课前代之遗意也而论者以为伤理中正近世之美制也论者以为损政伐吴之计定矣论者以为必有内忧降胡之处久矣论者以为恐贻後患名重海内者或论其礼法於此大坏慷慨忠义者或谓其於道有所未闻遭乱尚武此言似矣论者以为不然善处兴废有识称之或论其不能无罪此其为说或出於当时或出於後世皆非无所见也试详其故

问赏罚国之大政也善为治者必称唐之太宗太宗之论赏罚多矣尝考其所行魏徵以直谏赏长孙顺德以受赇赏其赏同乎权万纪以言利罚张藴古以按狱罚其罚同乎其余若此类者尚多今不暇悉举始摘其一二试相与评之

问论诸葛武侯者多矣轻之者以为管萧重之者以为伊吕何相去之甚耶谓其不终则功业必就功业果可就乎谓其不死则礼乐可兴礼乐果可兴乎或又谓其有王佐之心而道则未尽是在伊管之间矣抑其礼乐之有未兴功业之有未就者乎夫观人者於其迹而不於其心未有不失之者也试原其心而论之以为如何问晋祖逖之清中原忠矣而胡氏谓其二道俱失庾亮之讨历阳壮矣而尹氏谓其四失皆备此必有说也其果然乎逖之与亮其优劣同异亦有可言者乎

问吴赤壁之捷晋淝水之捷皆以寡敌衆变危为安论兵者未尝不以为快也然曹操与苻坚之势孰难周瑜与谢玄之才孰优刘备恨兵少而云足用桓冲请入援而固却之其为见孰高或诈称黄盖欲降或绐使符融小却其为计孰巧是必有说也论史者於吴则罪其不能乘胜以要归路於晋则惜其不能因时以图混一是果然乎使其出此其捷又有可必乎诸生以史为学其勿曰非知兵者也

问文帝汉之贤君也然狱周勃削魏尚怒张释之而疎贾谊召季布宠邓通坐慎夫人而信新垣平进退予夺之际未合乎君人之道者亦多矣而卒能成盛治昭令名岂其得失有足相掩者乎抑别有说也

问史之论宣帝者曰信赏必罚吏称民安刑名绳下德教不纯汉之元气衰焉夫既称必罚何以病其刑之绳下既称信赏何以见其德之不纯岂德刑之外别有所谓赏罚者乎既称吏称民安何以病其元气之衰其所谓元气者又有出於吏民之外否也谓举其实证其说相与论之

问自古人君之有天下得於禅让者何所起得於继嗣者何所因得於征伐者何所见而各有其弊何哉夫禅让之善似无容议而其为弊尤深征伐之惨固不足论而或彼善於此皆不可知也至於继嗣庶乎免二者之弊而有以长以贤以功之说其弊不可胜言亦将何所适从乎试详其故

问前代之事存乎经史然世有远迩传有信疑姑举一二以相质问天文之疑若月之光或以谓受日之光或以为山河之影星之行或谓随天而左或谓逆天而右地理之疑若禹贡所谓九江或以为鸟白至?或以为三里至廪或以为湖汉九水入於彭蠡或以为沅至醴皆合於洞庭所谓河出积石或以为出於崑仑或以为出於葱岭而後世乃有星宿海之说何者为是孟子载班爵禄之制与周礼王制不同春秋所书时月或以为改正朔不改月或以为改月此事之疑者果当以何说为凖系辞本圣人之书或者以书不尽言非孔子所作太极图为道统之源而或者谓出於术家非周子所着虽於书亦有疑焉乃若四皓之事班马皆同而以为事不足信至不载之通监或以为实非此四人子房矫饰而为之者也文中子之名其为书固在而唐史不载其诸弟子亦无一言及之後遂以为并无其人此尤有可疑者夫生於数千百载之後而欲悬断於数千百载之前亦难矣然儒师之授受耆宿之沿袭亦犹有可据者试画一陈之以观博古之学

问孔黜异端孟辟邪说所以为天下後世虑也当是时释敎未出称异端者莫老氏若然孔子问礼不言其非孟子历排诸家而独不之及何哉後之辟释老者或作崇有论或作高识篇或着广潜或着辨惑或言鬼神不可以治天下或言讽呗非所以致太平其於孔氏之说果有合乎或谓攻之而复大集者为不知其方或谓论而不能回其君之惑者无以易之也其方果可行而其论果可信乎乃若文名天下而谓释之道与大学论语相表里英迈盖世而谓老子得易之体孟子得易之用然乎否也且先儒所谓似是之非者似矣何以言非所谓弥近理而大乱真者近矣何以言乱吾言心彼亦言心吾言性彼亦言性何以见其殊吾言无为彼亦言无为吾言有为彼亦言无所不为何以别其谬论性与用截而为二何以见其不当截论道德仁义礼分而为五何以见其不当分夫知其为敎之非则其流弊不足言也今方黜邪崇正往往见诸诏令政事之间儒名士学者固当丕应徯志而愚民末俗尚有由之而不知者试相与讲之以为天下告焉

邃庵解

邃庵主人通籍禁庐侨居京第隟地晨扫重扉昼闲客有过者叩门而问曰此非杨子之居乎童子对曰是也导客而入若引若曳复院缭垣魏堂巨欐客乃蹜足脱屦探怀出刺将修容以为礼且历阶而就次童子曰未也再导而前委蛇隐翳突溜中启悬栊外蔽客乃髣髴指拟逡巡睥睨耳侧听而无闻步将舒而复跋童子曰未也尽历纡曲豁达蒙翳仄径旁通曾轩倒辍棐几庭设牙籖架度主人方兀坐书堆凝神注思聆謦欬而倔起具冠裳而出俟客乃揖而请曰子何居之邃也主人曰从善实难从恶则易地有所宜择俗有所宜辟吾将寄远心於车马托大隐於城市屏物诱於纷华去尘襟於祓禊期深造以独得匪超举而长逝客曰如斯而已乎主人曰六籍丝棼诸家鼎沸衆难交错羣疑积滞吾将辨亥豕於偏旁注虫鱼於疏记思缕析而毫分庶穷捜而絶继岂块处而无营亦婴心於有事客曰如斯而已乎主人曰理窟渊微天机奥秘尼叟之所罕言庖牺之不尽意吾将高仰坚鑚深钩远致求四情於未发之时探五性於有生之际由粗而益极其精举大而不遗其细寻坠绪於虞唐?长源於洙泗窥数仞之宫墙涉千寻之涯涘会万变以同归或殊途而一揆顾兹庵之攸寄若百工之在肆彼居安以资深亦引伸而触类者也客起再拜领邃之义识道理之乡方得工夫之次第若驰康庄请执君辔若游大川请鼓君枻随君所之无画无废钜卷长辞高楣大字曦唐学解拟汉宾戏匪庵则名敢告同志

怀麓堂集卷七十二







卷七十三

<集部,别集类,明洪武至崇祯,怀麓堂集>

钦定四库全书

怀麓堂集卷七十三

明　李东阳　撰

文後稿十三

赞题铭箴题跋

孝宗皇帝御赞

习静调元养此身此身无恙即天真周家八百延先祚社稷安危在得人此孝宗皇帝御书静中吟絶句也於赫先帝有灵在天明为日月散为云烟发为文章星宿森布二十八字应宿之数造化之动以静为体万物育焉天地参矣其机在我致用则人调元代工有君有臣大哉王言衆理兼有惟德与功为三不朽在天地间并久俱长旧臣哀慕何日而忘

少傅兵部尚书马公像赞

官有三孤公陟其位邦有九伐公掌其制观夫严重果毅之资闳深博大之器称庙堂经国之才藴尊俎折冲之计历夷险而不贰其心閲壮老而不衰其气累朝耆德亲荷乎衮褒天下安危方膺乎重寄於戏有文事必有武备有所誉其有所试若公之贤有识者尚不能窥其涯涘彼善绘者岂非仅得其形似而已邪

夏忠靖公小像赞

此吾乡先哲夏忠靖公也昔闻其声今见其容气和貌恭外朴中通不矫以为异不比以为同其大则君子之不器其正则王臣之匪躬德与齿而俱尊名与世而无穷於戏疉州之使贞观所遗以佐永徽者也而身负其托淮西之帅元和所任以破元济者也而心疑其功君臣之相遇亦难乎其为终矣然则下车问政如仁庙赠官赐谥如宣宗竭诚尽瘁死而後已如公者何啻鱼水之与云龙於戏杨文贞所谓王子明韩稚圭之风者固以其德量之裕亦岂非以其遭际之隆也邪

太子太保刑部尚书门公像赞

气和志平弗骄以盈惟德之恒兮法精律明弗敢以陵惟官之能兮五岭提兵两京司刑惟绩之成兮七袠之龄一品之荣爵齿并增兮惟官有评考实与名兮式瞻厥形兮

沈学士民则像赞【有跋】

观公之书银鈎铁笔睹公之容金相玉质得其惠如怀拱壁之珍阅其藏如入武库之室有博文游艺之华有好德考终之实是宜先朝量能以授官後圣録功而?嗣诚足以侈盛事於乡邦为後人之表率者也昔我孝宗敬皇帝听政之暇游意翰墨尤好沈氏兄弟书一日访於内阁命礼部徵其子姓得学士度四世孙世隆时授中书舍人领制勅文字且宣索其家得其遗像卷因抚而叹曰沈先生出世矣卷有杨文定溥所着传杨文贞士奇杨文敏荣金文肃幼孜胡祭酒俨曾学士棨诸赞留内府不复降出世隆乃别摹一像録诸赞於後存於其家东阳因赘一辞用纪一时之盛事云尔

题南京工部侍郎沈公小像

身若不胜衣而受之则有容言若不出口而和之则不穷盖尝得西北江山之助为东南词翰之雄当其入分留务出奏民功持国之宪掌邦之工旋辞禄以避宠亦完名而保终是虽在命大夫之列而有隐君子之风者也

槐轩铭

太子太保吏部尚书四明屠公於堂之南轩新辟北户户外抵堂堂之隙仅足容武有一槐适生其间缘户而起其高出屋上可二三丈则布为繁柯覆为重隂方暑盛时南枝透彻清入几格不知赤日之当午也公顾而乐之若恨相见之晚者乃名其轩曰槐轩赋以着志侍郎郓城佀公姑苏吴公皆和之出以示诸卿大夫和者因益衆屠公则以铭属予予昔奉使南都礼部尚书金谿徐公时以学士掌翰林院事指所植三槐谓予曰此树既枯而复茂意院中有当大用如宋王晋公所徵者属予隶晋轩二大字扁於楣际故公是时属予而屠公见属者亦以此也惟王氏以忠信仁厚飨功名富贵之盛其祥在物盖一家之兆也然犹足以後文字传久远今兹槐所托显於官署天下人材所萃集之地其於气运殆将有徵焉以此例彼宜亦有不得不传者也且一物之微而显晦出处系於时者如此屠公感物用世触类而取之则凡魁梧博大之材朴茂敦实之器固将抡简甄拔以为国家天下用彼山林草泽抱德而隐处者亦岂肯遗远弃置使之有不遇之叹哉由是观之则公之名望勲业当不徒为一家兆也从而为之铭铭曰昔闻其三今见其一彼槐何知倏异今昔昔在相门今在公署彼槐何心实同出处惟天生材气运使然家运以百国运则千惟曹有铨若薮若渊彼材攸居视厥陶甄材具小大槐其大者若作栋梁此物谁舍或蔽若捐或显若庸时哉时哉实维其逢公轩则嘉我铭弗工公名之传与轩无穷

长洲朱氏孝门铭【有序】

长洲朱孝子颢字景南父病痈亲为吮涤父丧当盛暑负土成坟哀痛摧裂致有驯乌之异有司上其事诏旌为孝行之门参政祝惟清有传其孙存理上京师因予友某请於予予感其义且重吴请作孝门铭以遗之铭曰惟周旧都有宅有表匪徒美观惟善是宝惟六行有敎其先在孝有屋可封仁厚之效惟今南畿实古丰镐其孝伊何粤有遗考生有致养死有遗报哀感行路信及禽鸟匪人则然验彼天道孝门煌煌天子有诏其德孔耀惟後人是傚

邵国贤亚砚铭

背恶乡善为义孔臧守洁去污於身有光君子体乾之刚效坤之方致曲能动闇然日章文为国而增华名与世而俱长盖一物而具衆理庶终身而勿忘

芦泉铭【有序】

芦泉者武昌刘用熙所居武昌地濒大江江岸多芦有泉出其旁浸灌滋长丛生而条达其为物可爱其德可取而比也用熙葺屋而居之且因以自名性嗜经籍讴吟着述之余无所有事日周旋其间泠然而耳入爽然而目接盖将属其德而逹之乎政怡然而契之乎心既举进士为吏部员外郎通显矣而不忘其初间以质予请为铭为之铭曰芦生水滨不植而茂其美维何中通外秀泉出山下有蒙必亨维源之深其流则清芦以喻政泉以象德喻存孔经象系周易两物殊类各有其有孰其丽之为德之耦维古有训远则物取取之维何为德之友德则育之政则举之有邻厥居择必处之盈天地间物尽吾与芦哉泉哉请事斯语

井井亭铭【有序】

苏之天平山白云泉世传有吴中第一水山半有井味极清洌盖其支?也井旧有亭岁既久亭井俱废弘治庚申封翰林编修吴君仲恒命工治井且伐石为亭於是过者游者渴可饮倦可憇皆飨君之利不厌也南京工部侍郎徐公肃名其亭曰井井君既卒葬於山麓其子编修一鹏请予铭刻之亭中铭曰有山出云为雨於天其在地者则为井泉凿而泓之於山之根不滓而杂不淤而浑仰涵星辰俯监豪髪维食与饮用之不竭有阑护之有亭覆之维名隆隆井食受之岁久泉堙亭亦云侈有惠封君曰是在我浚深发洪否极终通上为帡幪外廓中空涤烦捄暍仁者之功凡厥往来载罂载绠既庇其隂亦酌其浻锡名孔嘉盖取诸井君之去矣逝者如斯郡守之助乡人之思有子斯才泽道以施为江为河奚井之为维家有堂维国有祯为栋为梁矧惟彼亭来者朂哉视我兹铭

谢生得米氏故砚上有海岳庵三字为之铭曰

海岳之英图书之祥其人亡器则靡常得之者书其昌乎

宣和殿砚铭砚长可二尺广尺有二寸朴斲无雕饰背刻殿名三字并御书之宝

此宋之物枯陵之书也直方以大得坤之余温润而栗维玉其如盖竭江南之民力供内府之珍储舍政机之务而为词艺之娱者也呜呼用有显晦身无荣辱歛天上之云烟阅人间之陵谷吾将抚宣和之往鉴续丁未之遗録观万物之聚散寄一感於心目

惕庵箴

尚宝少卿崔甥世兴请予曰杰未第已丧二亲禄不逮养志存永慕自受学以後颇知向方惧弗能守顾示庵名为警励之地予名之曰惕庵盖取诸易礼及传既而为之箴箴曰维人有心感物斯动阳然而兴为忧为恐其忧维何春雨秋霜其恐维何朝隂夕光我秉天赋我受亲体弗践非人弗肖非子加以恻隐为仁之形兼之凄怆为孝之门终日乾乾乃德之成吾言弗信请视西铭

书读卷承恩诗後

读卷承恩诗一帙盖弘治庚戌殿试之日读卷提调诸公所作都察院右都御史宁波屠公所辑行於时久矣或者以为国家试士之法专尚经术悉罢词赋正前代所不及矧兹科制策方探化原求治道又新天子明示意向之始而纪事之作以诗焉何居夫诗赋之所以罢谓其务枝叶弃本根非有司求士致理之意苟华而不害其实世亦不能无取焉故九叙之歌用之邦国二雅之诗施之庙朝古之纪盛事而咏成功者皆是物也夫使其排偶声韵不病於科塲而典章制度贲敷於庙廊是不徒不相悖而顾岂不相为用哉然则是诗也叙而传之可也官以读卷名者十三人为少传兼太子太师吏部尚书谨身殿太学士博野刘公太子太保吏部尚书三原王公礼部尚书兼文渊阁大学士宜兴徐公户部尚书临頴李公礼部尚书掌詹事府事琼山丘公兵部尚书钧州马公刑部尚书建昌何公工部尚书束鹿买公礼部右侍郎兼翰林院学士洛阳刘公工部右侍即掌通政司事衡阳谢公大理寺卿蠡吾冯公而屠公及予皆与焉以提调名者三人则礼部尚书卢氏耿公左侍郎钱塘倪公右侍郎太原周公也诗倡於马屠二公和者皆徧传胪以後予继倡亦辱有和者并以附之而徐刘二公为序兹越五年十有人者博野公不及序以去及丘李谢三公先後捐馆王何贾三公已致仕冯公为南京工部尚书在朝者仅及其半今徐公进少傅兼太子太傅吏部尚书谨身殿大学士刘公为太子太保礼部尚书兼武英殿大学士耿公为太子太保吏部尚书马公加太子太保倪公为尚书屠公进太子少傅左都御史周公迁吏部左侍郎皆非旧秩而予适以侍讲学士累迁至今官又承乏内阁从徐刘二公後故复识其末俾来者有考云乙卯四月二日礼部右侍郎兼翰林侍读学士长沙李东阳书

女孝经图跋

驸马都尉樊公大振出女孝经图一卷无名识後有祭酒胡公若思记以为宋李伯时作而世所传颐庵集载此记首有吾家旧藏四字知为胡氏故物也按汉曹世叔妻班昭固之女弟撰女诫十八篇大抵仿孝经为之故俗称女孝经後世画者多图其事而本亦不同此卷笔意精絶诚有如胡公所云者非近时画手所能彷佛也夫画之为用亦浅矣及其至或可以感善创恶出於言语文字之外而施之妇女童孺尤宜使其据事指物因辞以达意如后妃之闲静姜女之贞烈樊女之忠让骊姬之狼戾宜亦有悚然而兴愓然而惧者矣若班氏之文虽真贋工拙未可深辨而其义不失乎正君子苟有取於斯图亦无择於斯言也夫予又闻唐郭良辅为武孝经宋崇文总目亦载大农孝经酒孝经诸书者今皆不复见矣安得与此图并传以为博物洽闻者之助乎樊公读书攻诗有王晋卿之风非徒溺於藻绘之好者吾不敢效东坡留意之戒姑因其请而识之

题宋舍人草书後

宋舍人仲珩书评者谓四体皆为国朝第一其真草篆予皆及见之信然匏庵少宰所藏草书稷拂歌与王允达舍人家所见称异殆其出入变化不主故常久非株守一格者比真翰墨之雄也但纸用粉笺岁久剥落殆无完笔使观者徒赏其风神而已惜哉

书赐游西苑诗卷後

右赐游西苑诗一卷盖宣德癸丑夏四月宣庙赐文武重臣及诸侍从并游内苑阁老黄公淮已致仕以谢恩至特与焉时馆阁诸公赋诗以进各録副卷於家阁老杨公士奇序已刋於家集此卷则平隂武德王家所藏者也於戏君臣之际亦重矣盖必有天冠地履之分而又有家人父子之情然後上下交而德业成都俞世远始替於下堂之见至於尊君抑臣之世则变之极矣後之所谓交者乃流於近狎失於浮艳或者不於公卿学士又移而之他其为治效安足望哉我朝自皇祖以来优礼儒硕远超近代凡一豫一游一张一弛严而泰和而节者皆於此卷见之宣德之治固有得於体貌之隆信任之笃者诚亿万世所当法也东阳以後进菲才备员左右不能赞明良喜起之化於此亦窃有感焉平隂之孙嗣成国公辅出卷相示因敬书於其末

书杏园雅集图卷後

杏园雅集图一卷乃正统初馆阁诸老西杨公而下九人会於东杨公之第各赋一诗二公为前後序图则谢庭循所作也当时此本盖家有之予始见於西杨之子太常少卿导再见於西王之孙顺天训导纶三见於南杨之孙尚宝卿泰其规置意象皆出一轨盖当笑谈偃仰之余仓卒摹写宜有得乎笔墨之外若太常尚宝二公及东杨之孙吏部员外郎旦东王之孙兵部司务仁皆予所与识其须髪眉宇固然莫殊也庭循非文士而获托於罇俎图画之间宁非以其苦心好艺兹会所不可无者而然欤且自洪武之开创永乐之戡定宣德之休养生息以至於正统之时天下富庶民安而吏称庙堂台阁之臣各得其职乃能从容张弛而不陷於流连怠敖之地何其盛也夫惟君有以信任乎臣臣有以忧勤乎君然後德业成而各飨其盛此固人事之不容不尽者而要其极有气数存焉然则斯会也亦岂非千载一时之际哉今越六十年而诸家子孙犹能什袭珍视不失其旧尤足以见功泽之深文献之相传未泯者时称文贞为西杨文敏为东杨文定为南杨皆以居第为别其称文端为东王文安为西王亦然今尚宝所居赐第尚在东安门外旧葬西为相近而东第所谓杏园者已易主闻其家亦有此图不及见也姑识於此卷之末以复尚宝之请云

书忠节録後

右忠节録一卷少师谦斋徐先生録尚书吴公友云死节事也公宜兴人少为国子生国朝洪武初高皇帝既定元都魏国徐公礼遣赴京师累官刑部尚书出为湖广行省参政坐事被逮上重其才释之时元梁王据云南尚未下命公往谕会梁王使其臣铁知院等二十余人使漠北为大军所获上欲以恩怀之令与公偕行至云南沙塘口铁知院等惧罪说公改制书共给梁王梁王亦遣人来刦降逼令易服辫髪以见公仗义直辞以死自誓遂遇害梁王壮其节命收其骸送四川给孤寺藏之先是金华王忠文公禕奉命往使不屈而死距公死仅二岁耳後云南入版图朝廷始知公死状及公子黻以其事来白乃命驰驿归葬而许黻为国子生黻贫不能归葬公於武昌旧治因占籍长子孙今阅再世矣弘治初李尚宝应祯使湖南访公墓不可得乃为传以传比都御史王公诏巡抚云南闻先生道公事谓忠文在正统间已赠官谥建忠节初祀於其地而公事独未着为请於朝今上命复赠公刑部尚书谥忠节与禕并祀改祠额为二忠兹先生所録者其始未畧备矣方黻葬公时大夫士赋忠节诗为卷後并其诰遗书皆毁於火潘子安海天清啸集有诗一章刘职方子高集四章则为公作者故并録之而凡书奏公移及续有赋者皆驸焉惟我国朝混一区宇以纲常立天下而以风节厉之於勤事死节之臣必有褒恤之制虽先朝所未及知所未暇行者亦举而行之不以其人已远时已久而或置可谓意周而法密矣云南远在万里外负固不服害我忠良而其名迹显着历百余年如一日英庙之恤恩今上之秩祀盖推高皇帝廕子返葬之意而行之者也嗟夫时变境易兵革扰攘之际虽阙庭畿甸之下节义之沈没者何限况其他乎金华文献在国初极盛故忠文事最着公之名虽前辈所重然非文足以轻重一世言足以荣辱天下如先生者则其事终不白而恤典未必行也崇德报功之柄固系於国论如此哉若表前贤重乡邑则先生之余事而其大者不在是也东阳观国史知公名又从先生获覩兹録因题其後

书五贤遗像後

按察副使邵宝国贤按方正学所叙五贤者各图为小像请予识之愚不敢议拟前贤乃取张南轩所撰诸葛武侯祠堂记苏文忠进陆宣公奏议表及司马温公神道碑温公撰韩魏公祠记魏公撰范文正奏议集序摘其要语各録於像之左方然又尝考其所自言者武侯则曰鞠躬尽瘁死而後己宣公则曰上不负天子下不负所学范公则曰先天下之忧而忧後天下之乐而乐司马温公则曰平生所为未有不对人言者而魏公所谓尽力事君死生以之岂可预忧其不济者则司马记已载之矣古之君子自知之明所学之正固如此亦岂待乎赞颂表述然後白於世哉学古人者必论其世而原其心国贤好古力学盖有出乎图像之外他日殆於此自考焉国贤勉哉

题唐宋名贤像後

右唐宋名贤像一册凡十八人予尝见於费侍郎廷言家盖宋笔也学士匏庵吴先生命写真崔姓者摹为此卷虽神采畧异而眉宇故存观者可以竦然起敬矣

题宋诸贤像後

右宋诸贤像一卷凡四十八匏庵吴先生所得像与费侍郎本相出入亦互有同异如王寇文富诸公尤甚苏像世所传最多大抵皆类此其多髯者妄也嗟夫士君子之德业文章名天下传後世者或旷世相感或殊方交慕每获睹其遗容余范必起敬兴叹而不能已此人心之同然者也顾残缣继素累岁积世出於兵燹道路之余虽其子孙亦未必能守况其他乎今去宋不数百年而存者止此非有所谓文章德业者宜不得而与也矧其间有子朱子在焉虽欲不敬且慕可得哉谨题於卷端复缀书其後云

怀麓堂集卷七十三







卷七十四

钦定四库全书

怀麓堂集卷七十四

明　李东阳　撰

文後稿十四

题跋

题宋理宗御笔後

宋理宗御笔七言律诗一首後有赐吴潜三字又有庚戌二字印盖淳熙十年履齐公为参政时所赐也明年公入相又明年遂罢开庆元年再相明年复罢方其向用之时恩礼优渥至以文事相与以治效相愿不旋踵而疎斥废弃若未始有者君子之难合而易退固如此故苟非道交义合乃徒以言辞礼貌为轻重其可恃也哉吾乡先达学士刘先生题是卷慨君子小人之并用盖公绍定间为郎官时上疏有云毋并用君子小人以为包荒毋兼容衺说正论以为皇极其於理宗固窥之深矣今阅世累代迹其故实犹以为朝廷之盛事不亦重可慨哉先生之题为公裔孙学正原熙原熙之孙为今行人宗周持卷视予纸墨图印完好如故自其家观之其文与献亦足徵矣因赘於末简而归之

书赵松雪十七帖後

古之名能家者未始不有所师法世传松雪翁临右军十七帖不啻数十本他可知已学书者以晋为正松雪书虽骨格有可议而得其风韵最多正坐是哉此帖充道宫谕所藏遇所得意往往有咄咄逼人之势较之其所自书虽妥贴未逮而奇拔过之亦岂非述法之易而创制之难乎後之学松雪者失其风韵而规规骨格之间是宜其弗逮远矣

书东莱先生手稿後

右东莱先生送张孟远序稿一通旧藏於孟远外孙潘日敏氏元季金华诸名士如胡汲仲柳道传吴正传皆有题识知为先生手笔无疑但纸墨磨灭前一行已不可句每行下一字皆横截以去以意属读仅可成篇而汲仲乃称孟远为孟阳不知何据按孟远名杰於义为近意者有别字邪抑其误也其前有朱崇者自称为宋遗民幸生於三四十年之前得以讲明诸老之学因叹後生者视咸淳又隔一宇宙且与日敏所识皆不书年号而书甲申元世祖二十一年也是时宋既改物宿儒故老犹有感於文轨之迁革宗社之黍离而不忍自附於肤敏祼将之列先生之遗风善俗於此尚未泯也及其既久而并此失之乃徒以前朝故物相夸耀何哉艾都宪德润所藏古书画甚富近得此帖独宝重之间以视予予於此亦有感焉若先生之文章道德天下後世所共知兹不敢赘也

书沈石田诗稿後

右石田沈君启南诗稿若干卷吴文定公序之详矣初文定以写本一帙视予欲有所序述尝观拟古诸歌曲爱其醇雅有则忽忽三十余年闻石田年益高诗日益富至若干卷总之为若干首间始刻於苏州而文定已捐馆舍翰林吴编修南夫来自苏则以石田之意速予予怃然感之夫形声之在天下皆出於自然然亦有诗歌以为声藻绘以为形者其大用之朝廷邦国固未暇论而闾巷山林之下或不能无若论其至亦可以通鬼神夺造化降於後世乃流为技艺之末而造其妙者犹以为难说者谓诗为有声之画画为无声之诗二者盖相为用而不两能若诗之为声尤其重且难者也石田寄意林壑博涉古今图籍以毫素自名笔势横絶敻出蹊径片楮疋练流传徧天下情兴所到或形为歌诗题诸卷端互以相发若是者不过千百之十一故多以画掩其诗及其抚事触物感时怀古连篇累牍则藏於其家非遇知者歛不自售今既梓行而人诵则诗掩其画亦未可知而惜予之不尽见也姑以是复南夫且终文定之诺云石田名周苏之长洲人石田其所自号年八十有一

书蒙翁书刘静修诗後

外舅蒙泉岳公谪戍肃州时尝书刘静修幼安濯足渊明归来图二诗肃州藏之几五十年矣常侍御承恩西巡得而归募善绘者为二图共梓为卷间览而伤之静修天下士也二图之题故非漫作我公以忠直致祸几死不测其书此诗则感流寓之久念遄归之乐托志寄兴确然不失乎正者亦已深矣东阳尚友古人景慕前哲无能为一辞之赞尝读静修诗集有所拟述辄附録於後云

书文公先生系辞本义手稿後

太常少卿兼翰林侍读费君子充得晦庵先生易系本义稿本数纸皆乌丝栏大小字分经注书间有窜易即所窜易与世所传定本亦或不同其意同而辞异者不敢悉举如游魂为变注曰魂既游则魄降而为变定本乃曰魂游魄降散而为变盖其初说似微有次第之可议而定说则见魂魄相离无分先後之意方为精当五位相得而各有合注曰一与六相得合而为水二与七相得合而为火定本乃曰一与二三与四各以奇耦为类而自相得一与六二与七皆两相合而语録亦曰相得如兄弟取其奇耦之相为次第有合如夫妇取其奇耦之相为生成又曰甲乙木丙丁火相得甲与已乙与庚相合盖初说止一义定说则於经文而字各字皆有着落而义益完足矣先生明圣学传道统之功固无俟论至於训释经传剖析义理茧丝牛毛各极其至而明畅妥帖无复遗憾天下莫加焉先生尝自谓字字从分金等子上称来今观命意造语累易而後定然後知其用心之密也今之学者苟能诵习而讲求之虽中人可以见道使此义作於宋之前彼以文章名一代者得而观之岂复疑於是书至以为非孔所作哉

苏子由告身跋

右宋苏文定公辙告身一通乃大观二年徽宗造八宝成肆赦加授中奉大夫者藏於霍山裔孙文斌景泰元年文斌卒妻仵氏守节不嫁抚其三岁孤虎底於成成化四年以旧业为邻人所侵携虎持诰愬於巡抚都御史王公竑王公见其卷轴断裂惟故绫诰词及三省官名尚书省全印尚存谓仵曰此尔家世泽不可弃也仵以疋绢属六安卫张千户为之装饰张诬为质物责贷金若干两有所赴愬辄遣人遮止之後仵死虎孱不能直张亦贫甚以诰予范千户易谷六斛指挥使张时颇涉书史掩而得之弘治十三年过庐州为知府马君金道其事遂以遗马马携至南京装饰复完访苏氏後无所得至十八年始得虎乃取而归之嗟夫故家文献惟制诰为重盖国之典命在焉然唐之中世已有以告身易一醉者若宋之盛时此诏方下不数年所谓八宝者几为俘物至於岁久代易子孙坟墓皆失其故里是物之存乃屡经於丧乱之变累脱於攘窃之手而後得可不谓难哉然则物之存亡得丧固有数焉而马君之希古好德公天下之物而不为私者亦不可泯也故既记所建三苏祠又为题其卷尾苏之後人其自今永宝之哉

跋聚芳亭卷

少保湖州闵公朝瑛出其七世祖介甫提举聚芳亭卷视予介甫盖其祖字本不仕提举则乡俗所称如待诏将仕之类耳记一通乃元至正间绍兴路儒学正陈遇所着称亭扁为九臯学士所书而不举其姓字亦已逸去矣诗若干首皆东南人士而缁黄之徒亦与焉诗不必皆工其字画往往得松雪余绪有赵相生赵肃者尤为近似意者或其族人有陈恂者号亦山则学正之族无疑也又有平湖钱永寿平湖本汉故邑後隶海盐本朝宣德间始析为县隶嘉兴府嘉湖固邻郡地平湖或其乡名昔已有之亦未可知也湖经元乱以张士诚为我驱除纳之盛世得不转徙故家文献犹有存者少保公以科甲起家位登三事文学治行为累朝耆旧亢宗拔族於前有光而其先世之清风雅尚托之冠裳鈆椠之间者吾能徵之矣夫所谓聚芳者名花异卉荡为浮埃不足深惜而诗书图史遗芬賸馥在其子孙者其来未艾谓非少保公之贤而致然哉公与予同举天顺甲申进士累官太子太保刑部尚书少保则致仕时加命也予既为补书亭扁於卷首因复识於後如此云

跋宋高宗御书养生论後

右嵇康养生论一卷真草相间用智永千文体後有德寿御书印德寿宋高宗宫名作於绍兴十八年戊辰实中兴之二十二年也又九年丙子孝宗受禅始尊高宗为太上皇退处德寿又十四年年八十而崩於是宫此书盖倦勤时笔计其年当过耳顺而楮墨精密乃如此岂真有得於养生之说故欤史称其博学强记继体守文而拨乱反正复讐雪耻为末足观於是书者其亦有所感矣吾友杨应宁都宪得此而藏之敬题其後

跋王守溪所藏古墨林卷

古墨林一卷守溪王先生所藏也宋苏长公一帖即万竹山房所刻者与黄山谷蔡君谟二帖皆精习米南宫後一帖亦佳前一帖自称醉书而其本朝御府题跋极其奬许盖宁宗嘉定间笔也张即之小草世所鲜见元鲜于困学後一帖殊有思致李雪庵以楷书名此一帖行草亦浑朴可重予尝见其大幅草庵字正如此虞邵庵一帖称归隐时作然犹当在目眚前也苏昌龄仕伪吴为学士周伯温为执政其人不足评而词翰皆可取但周草不及其篆书远甚杨铁崖不以书名而桥杰横发称其为人陈文东国初名笔松人宗之此一帖校其楷书颇似不及姚少师一帖小楷书其诗跋乃後数年作称侄继代书惟律诗一帖颇效苏书後书与仲温贤友仲温盖宋克字此亦必国初人而不着名氏不可考也嘉兴周鼎伯器题其後则遂以为南宫宋恐为误句但所谓云东逸史者乃前御史姚公缓知此卷为姚氏物姚亦能书有识鉴故辑此卷为精然其没不二十年而已再易主矣可胜叹哉卷首三篆字太仆丞金湜本清书金善摹印篆亦不俗予既跋此卷亦别篆三字於後是日在阁署与守静焦先生同观守静云尝闻赵松雪过酒肆见其帘字驻视久之谓当世书无我逮者而此书乃过我问知为一僧书则雪庵李溥光也因俟僧来肩舆往会与语而合荐之朝累官招文舘大学士守溪亦云姚少师赈济还吴见酒帘字问知为一少年书呼而见之养以为子大宗官之至太常少卿令其子孙存焉是代书此跋者也此二事皆奇而相类故附书之

书柳诚悬处州帖後

顔鲁公楷法严重而行草流动首尾贯串若无端倪柳诚悬此帖深稳醖藉与世所传石刻矜持结束弦直而铁屈者如若出二手观书者固不可一律论哉世恒谓顔筋柳骨故虽醖藉流动之中所谓筋与骨者固在也因与克温学士谈二家书法故并及之

七贤过关图跋

论七贤过关图者多矣会稽刘孟熙霏雪録所载差详盖黄山谷尝题之曰眉山老书生作此图人物各有意态乂谓七子者皆诗人此笔乃少丘壑意以为赵子云之苗裔摹拟渐密而放浪间远则不逮其言止此不指为谁某也元曹文贞公伯启集有诗曰清谈飘逸事陵迟七子高风世所师公室倾危无砥柱服牛乘马欲何之意指当代清谈之流不知何据今观汉泉集乃无此诗不知有别本否也録又称虞邵庵有题孟浩然像诗曰风雪高堂破?温七人图里一人存又称国初唐愚士有诗曰七骑从容出帝阍蹇驴骢马襟山犉瀛洲学士参差出十八人中一半人则是皆以为唐人矣予观雪楼程钜夫集有诗曰长庚自是谪仙人予美逢时稷契臣风雪茫茫五君子醉吟犹得继清尘又尝闻吾友倪文毅公岳称其父文僖公尝见旧图人各有标目有王维史白者而不能悉记也吾甥崔礼部杰世兴近得钱舜卿白描卷自题曰七贤相顾度关时正是天寒雪又飞大抵功名俱有分跨鞍何事不知归卷後西河李进者题长句有曰开元天宝全盛时闾阎巷陌皆能诗又曰陈平何事有行役况复冲寒欲何适无乃渔阳兵乱後飘泊天涯共为客又曰宋公七言变风雅崔李王岑各相亚谁言行辈不同时雪里芭蕉古曾画又海盐李孟濬题曰摩诰也知偏善画谪仙应是最能诗又三山泰懋题曰辋川图绘吴兴画太白文章檇李诗海盐李季衡曰谪仙之问诗无敌辋川绘事尤难匹高岑崔史总奇才岂少佳章纪行役大抵以为唐人也今此图摹写徧天下而牛驴羸马氊裘大?关山风雪之状皆畧相似盖必有所本者而鉴赏考索之家竟不能得其本末何哉崔甥间以质予予亦不能悉也姑辑旧闻以俟

跋米南宫墨蹟卷

右米南宫书七言律絶四首後有毕长史张抡二跋断为真蹟无疑米书与苏黄并价而各不相下大抵苏黄优於藏蓄而米长於奔放今观此帖则奔放之外有藏蓄之风焉予所见米书似此絶少评书者自知之

屠丹山诗卷

右太子太傅丹山屠公手书长歌一卷以遗赠太保周文端公者也弘治间二公并为吏户尚书曹署相聨接篇章相倡答胥史僮隶给役不暇大抵周诗尚精凿屠诗尚捷速体不必同而同於好乐观丹山此卷每章动数十言亹亹不厌其捷可知已及二公先後致政归不相见者数岁更化之初相继召用时礼曹事简文端多引疾在告而丹山以台务倍冗旧兴顿疎不数月文端复遂归志此卷盖别时所赠者未几丹山亦复归归又阅数月而文端之讣至矣嗟夫出处进退士君子之大闲其间聚散欣戚固有不可得而齐者二公承召而起奉身而退盖畧相同惟文端好得考终赠穹阶加美谥事定於盖棺之後家传於授简之余则虽言语词翰皆文献之所在宜斯卷之长存也文端之仲子尚宝少卿曾请跋於予盖公治命既为位哭公始得拔笔以附挂剑之义尚宝乃受而藏之

书化度寺帖

予儿时亟闻先憇庵府君称化度寺帖妙出九成宫右而未获见见汝帖数十字已磨灭不可观每以为恨今大师英国张公间出所藏旧帖乃驸马李祺家物铭叙畧备其空纸处率用印识若文书家所用盖印者帙後若赵松雪掲曼硕巙子山诸公皆有题识惟谢端所谓藏锋王沂所谓神气深稳者最为得之周驰云石刻羽化已久则此固二百年前物也公博雅好文事尤重世泽其永宝之如李氏所识也夫

书先府君遗墨後

先考赠太学士府君尝衍永字八法变化三十二势式及结构八十四例着论一道景泰间上之朝既不果用论例稿手自藏比弃养後发箧见之烂纸断墨殆不能读而所谓势与式者已失之矣弘治已未内弟太子太傅成国朱公廷赞尝出所藏势式一帙则府君中年所书以赠外舅太师庄简公者东阳不觉哭失声於是补订家藏论列之复取其所谓势式者彚成全帙以藏越十余年属国子生太原宋灏者摹勒大字势式而论例字少又多残缺东阳乃手録於石而篆题其额曰憇庵府君字法手稿并刻焉东阳不肖不能嗣其楷法粗以旧文用存手泽以毕平生之志若其品格意义则有能书家者在非不肖可得而与也正德某年男东阳书

书顔鲁公祭文

顔公楷法端严一笔不苟书家者流或颇疑其局滞及其属草之际流动飞越莫知端倪如西安所刻坐位帖者是也漂本序稿予尝见其真蹟於蒋御史宗谊家始知石刻去墨迹远甚恨坐帖真迹之不见於世也此稿乃在东京时祭伯父文尝於陆詹事亷伯家见之少宰李叔渊得以相视吴文定公及邃庵杨都宪皆有题识方与乔亚卿希大三复抚玩又不知此书曾有石刻否有之当否何如姑识卷末以俟知者

书陆中书所藏卷後

呜呼吾友静逸陆先生之卒二十余年矣其子中书舍人爰辑予尝所还往简札数十纸为卷盖自筮仕以来几五十年者皆在焉予展巷缔视猝不知为何人笔也因抚而叹曰人之少老其异一至此哉当弱龄骤进之时粗率简畧莫知所裁固不可与静逸并驾第意气之周洽志趣之符合仓卒造次亦不相远而箴规磋切予得之静逸尤多据时考事诚亦有不可弃者况卷尾一纸静逸已不及见其於存没聚散之际可胜道邪吾家私稿所识不过一二而中书君乃能俱藏并録无所遗失固趋庭授简之余事而笃念旧故嗜文好学之谊亦於是存焉予之始观不觉有宋景文欲焚少作之意徐而思之知其志之不可咈且自惧老耄之年所得与所进无几为不足校也乃为之标首跋尾怃然而归之

书石勒听讲图後

石勒令人讲汉书郦食其劝高祖立六国後以为此法当失闻留侯谏乃云赖有此耳彼勒以胆力骑射自负未尝诵习韬畧而及此不可谓不难矣史称勒雅好文学起兵时立君子营既僭位置史学祭酒其亦有所得而然乎勒之答徐光云若遇高皇当北面事之与韩彭比肩及其听讲乃与留侯之见合若高祖所不及然借箸未还而销印已趣高祖固兼留侯而有之矣且勒亦非真达义理识事势不过校计於利害之私彼张宾自比留侯勒所委重所为建议亦不过猾夏干纪之事罪不容诛寸长一得盖不足置喙於其间也此图殆元人所作意气之雄黠耳目之倾注宛若听说发难然者亦独非有所发感於其间乎观者其不以画视之而以史视也吾甥崔礼部杰得之予览而有感焉为题其後

书石鼎聨句图卷後

右石鼎聨句图一卷凡八段每段摘韩文公序语分书其次纸缝有小御书印後有宋学士跋语定为宋思陵书李公麟画观其苦吟傲睨潜行怅望风神意态各极其妙而笔势图活若真有契会然者谓为公麟真迹固宜思陵书意度整暇且当国讳则阙其点书间有遗误不复窜补揆之事体亦有宜然夫以宴安玩愒之时虽词章藻绘之事犹足以妨治而养乱若石鼎之诗说者谓文公寓言戏作非实有此人与此事即有之亦不过骚人墨客所与资唇吻适情兴者其於身心理政无益也而况有甚於此者乎此卷盖广信张真人家所藏故印识犹有所谓留侯世家者比楮墨散脱为家人辈包裹果物监察御史李自石见而收之叙次表饰完整如故因又叹其世家故物而使之散佚不守曾经籙符剑之不若则道家者流如轩辕弥明者亦难乎其人矣噫

书范寛下蜀图卷後

右范寛下蜀图往岁於谦翁徐先生家见之翁精鉴识相与叹宋初武功之盛绘事之妙翁不可作矣比再见於其孙尚宝丞文焕嗟乎四三年来蜀寇未靖安得起翁於九原而与之一慨也耶

书藏都宪手稿後

此松厓都宪寿东山司马诗手稿也越数日未登轴而松厓已物故司马乃为之罢会盖此诗作於十二月中松厓以明年二月初七十以次当夀曾不几时而竟莫能待也人生离合之无常可叹哉予既遣人録其诗因题於稿末以归司马为後来故事时弘治十八年岁未尽七日松厓没後一日也

怀麓堂集卷七十四







卷七十五

钦定四库全书

怀麓堂集卷七十五

明　李东阳　撰

文後稿十五

祭文

同年祭倪文毅公文

昔在先皇登崇俊良公我同进并跻玉堂经帷启沃史笔铺张宴必接席班必聨行公当此时顒顒昂昂南省擢秀中台耀芒车书玉帛黼黻文章宫保晋秩留司赞襄入掌天曹左右帝旁进退人物訏谟庙廊公当此时炳炳琅琅我唁公病握手在牀哭声载门我吊公丧迹谢朝籍魂归江乡公当此时窅窅茫茫凡在四类罔不?伤矧我兄弟哀胡可当执绋有日束刍是将呜呼逝矣何日而忘

同年祭傅文穆公文

呜呼乡有先达国有旧臣培养成就代不数人公之文章演迤渊沦公之性行缜栗温纯词范毓秀卿曹致身功在启沃业存经纶地极台斗望隆冠绅游鵾始运屈蠖方伸中道倾逝天胡弗仁友朋之义休戚实均共期戮力以赞化钧公今弃我孰与为邻昔我同年如木向春今我同年若星在晨嗟公已矣宁不伤神执绋而饯玉河之滨目送行旐心随去尘与公永诀涕泪盈巾呜呼哀哉

复畏吾村旧茔告先考墓文

维弘治某年孝男具官东阳敢昭告於显考赠大学士府君尊灵曰东阳伏承治命以祖茔狭隘弗宁厥居哀痛惶惑历於兹土先妣旧封猝未克合宅域未备碑表未建因循苟简十六七年比因长男兆先之丧追念体魄欲别卜佳城以次迁祔盖尝远涉房山改筑树村而山崎地衰卜不协吉穷则反本竟归故域乃竭志倍力尽市其旁近地百有余亩可以周筑垣墉通行神道昭穆可序迁合有期平生郁抑之怀一旦而遂感激之至转成悲伤是用告诸墓前上慰灵爽俯仰今昔哀何可言谨告

迁葬告先考文

维弘治某年孝男具官东阳敢昭告於显考赠大学士府君之墓曰旧茔既复迁合有期比者请假於朝伏蒙圣恩特赐葬祭增光墟墓倍感束肠敬卜良辰奉启伭宅凭棺叩颡宛接音容畚锸之声恐干灵爽事非获已情实难任道路伊迩松楸在望仰惟先志视往如归季弟东溟幼男兆同祔葬已久长男兆先权殡未窆并从迁祔谨告

将合葬告先妣文

维弘治某年孝男具宫李东阳敢昭告於显妣赠夫人刘氏之墓曰母之丧四十八年吾父新茔久未克合心悬两地痛彻终天迁祔有期褒恤旋降人谋既协神相攸同预告幽灵仰祈明鉴谨告

合葬告先考妣文

维弘治某年孝男具官东阳泣血告於显考赠大学士府君显妣赠夫人刘氏曰呜呼痛哉自我先祖葬曾祖考妣於畏吾村吾母之墓实在右穆墓地狭隘不过二亩吾父吾叔志存增石为有力者所据病间遗命饮恨而终暨别葬於故城小西门迁祔事重不敢轻议松楸相望旷如山海左瞻右盻五内分崩痛定而思有悔无及迩岁别求吉壤百计莫谐长男兆先旁殡墓舍久而未祔哀与日增天诱其衷复图旧地宅域既辟树筑苟完仰荷圣天子优假之恩贷以旬日褒恤之典过於寻常地利天休皆出望外神人协相悲感交并呜呼生也同堂没而同室昭穆具在子孙列侍吾父母之灵若可以少慰矣东阳不肖生不能尽承顔养志之礼丧不能致慎终追远之诚不孝之罪何其可赎扪心叩颡无以自容誓竭庸驽用图不辱尚祈恩庇佑我後人谨告亡弟东溟并此附告

安葬告兆先文

汝爹告兆先汝久未葬实伤我心葬既有日听我告汝小西门之地汝所乐也不得已而迁畏吾村之墓汝之所常病心焉者也而归之皆汝平生意料之所不及也呜呼送死大事其责在汝我乃行之人亦有言可谓倒行而逆施矣今上而迁父合母下而葬子劳苦不足论吾何为其心哉汝其从汝祖依汝母携汝弟以安处於斯也呜呼痛哉幼男兆同并此附告

迁葬告曾祖考妣等文

维弘治某年曾孙具官东阳敢昭告於显曾祖考处士府君曾祖妣孺人贺氏显祖考赠资政大夫太子少保礼部尚书兼文渊阁大学士府君祖妣赠夫人陈氏曰兹者奉吾父资政府君之柩自小西门与吾母刘夫人合葬於此弟东溟男兆先兆同并从迁祔昭穆具备骨肉咸萃伏惟尊灵默佑永底安吉庇我後人先叔父百户府君叔母孺人唐氏亡室赠夫人刘氏继室赠宜人岳氏亡弟东山东川同此附告

祭衍圣公孔以和文

呜呼哀哉畴昔之岁公来京师凡我斯文载游载嬉月夕风晨左书右诗惠而过我不醉而归二十余年敬久不衰婿我犹子聘我令仪曰此太宗实维本支後继我者非此其谁公奉兄命我慰母慈吉卜既协家人具宜我子东行骥尾是随谊重骨肉势忘崇卑笑而谓我此会何时踵未及还乐极生悲公书吊我情见乎辞公病不朝星霜再移为公屈指秋以为期讣音倏来将信将疑东望停云涕泪交颐瞻彼阙里莫抠我衣济上之约虽悔可追公有令闻美玉良珪公有高怀月霁春熙一旦而没云胡弗思孔庙之焚公适罹之梁木既构斯人则萎我为公恸匪独予私欲往哭公室是远而何以致我絮酒炙鸡辞以为侑公知不知呜呼哀哉尚飨

祭李孺人岳氏文

蒙泉翁门有女六人归李者四其一则学士之妇符卿之宾有孝有则于宗于婣家有禄食国有锡恩然而健者半病者半邅屯坎坷余二十春嗣未及延而已弗自保其身矣我蒙翁之泽於是而尽吾党之厄亦何相因至此耶闻讣之日执绋之辰吾方在告情莫得而伸也一畅之奠聊以致吾亲而已呜呼其闻耶其弗闻耶尚飨

祭海钧萧先生文

我友天下为士实难定山有庄南屛有潘公起东徼周旋具间穷滞太学达登谏垣谪郡蛮陬佐宪闽藩地历险夷事异悲欢凡今之人避难求安难进易退惟公有焉义重金石情倾肺肝山限海隔神交意传自壮及老踰四十年世路将别盟言未寒千里一诀下归重泉凡今之人雨覆云翻终始不负孰其能然公哭我子有诗载编今我哭公匪铭曷宣手閲遗书泪雨涓涓日望飞旐心旌悬悬絮酒而吊哀何可言尚飨

祭刘舅文

呜呼哀哉吾母之党独吾舅存骨肉之喜岂惟似人壮别天阙晚归玉门聚散欣戚余三十春今忽弃我吾畴与亲哭不凭棺葬不绕坟宁我恝心我疾在身公则谅我九泉有闻曷以慰公视我铭文一奠而诀哀胡可云呜呼痛哉尚飨

祭曾尚书文

人生聚会可谓甚难南北殊踪壮老异观惟今之悲乃昔之欢凡我同年迭倡交和朝必充廷宴必盈坐惟今之吊乃昔之贺过公之门邻哀巷怜登公之堂男涕女涟挹公仪容不见周旋听公音声不闻笑言公夀实希年既踰七公官实高品既登一公名不隳公行可述公无往憾我自公恤陈词叙哀侑我芬苾平生之交於此永毕呜呼哀哉尚飨

祭叶锦衣文

维公之先自越移燕我亦楚徙如萍水然丝萝之缘以世以年公以武显有位有权有守有为有行与言终始之际儒生所难公夀已希胡不少延病起而吊哭凭其棺公子公孙衰絰在前公不我迓悠悠九泉灵輀驾矣何日而迁辞以奠之有泪丸澜呜呼尚飨

祭孔氏女文

呜呼痛哉我女之生玉韫珠藏我女之嫁凤翥鸾翔我女之行山遥水长椿萱并茂琴瑟相将廕封圭组相祀烝尝我女不乐怀爷恋娘庙庭赫奕府第辉煌庄田徧野桑枣成行我女不乐言非故乡我女归宁欢声满堂我女疾病举家皇皇畴昔之夜我梦不祥我女告终竹死兰殇无论骨肉邻嗟道伤婆与汝棺母扫汝房弃汝药饵还汝衣裳含汝歛汝汝夫在旁我女何女质美德良我生何生有女无良汝弟既没汝兄亦亡嗟我老矣形单影双触物感事摧肝裂肠今日何日景物异常雪惨风凄云日无光昔汝别时涕泪淋浪今汝去矣形声渺茫求之不得四顾旁徨我有官酒汝不复觞我有家食汝不复尝吁其逝也何日而忘呜呼痛尚

祠堂成告文

维正德某年孙大学士东阳敢昭告於显高祖考处士府君显高祖妣谭氏显曾祖考赠光禄大夫柱国少傅兼太子太傅户部尚书谨身殿大学士府君显曾祖妣赠一品夫人贺氏显祖考府君显祖妣陈氏显考府君显妣刘氏曰粤自幼龄屡迁第宅比居兹地十有四年墓域已成家祠尚隘比因雨潦上漏旁欹怵惕誓心悲伤坎骨乃勤新构稍拓旧规面阳背隂昭穆并序捷灵有所抱痛无穷仰冀恩慈俯埀鉴佑谨告

祭方石先生文

呜呼士有旷世而相感终身而不相信者是非可以笑貌为亦不可以口舌论也或符契之左右或枘凿之圆方间之而不能使之离强之而不能使其合盖尝有慨於聚散而曷能无意於存亡方其并举甲第聨步词林忘年合谊异地同襟以文字相劘以道义相箴谅羣衆人而得此予不自知其何心及乎志薄功名趣怀高尚回车乎九达之间振衣乎千仞之上顾勲业之未终托文章以自放是宜称国士而有光齿前贤而无让者也呜呼我志君子公行我知神道之铭匪我其谁所谓上为天下恸而下以哭吾私者吾尝闻之矣岂但慨晨星之落落伤宿草之离离惜往日之不再叹人生之有涯而已耶尚飨

刻字法手稿成告考墓文

维正德某年谨以刻成永字八法手稿一部焚於我显考赠大学士憇庵府君之墓为文而告曰呜呼惟我先考精通楷书推衍永字八法定为变化三十二势结构八十四式归之独见成一家言手泽尚存纸墨多缺业慙授简力愧扬名惧夫积岁愈深幽光遂泯含羞抱痛死有余辜乃属太原宋灏摹勒大字风神体格幸免遗譌东阳仍取全编手自誊写统令上石数月而成追念劬劳敢忘敎育有身莫赎欲报何能徒以衰老之余年粗毕平生之一事尊灵如在鉴此?诚呜呼痛哉谨告怀麓堂集卷七十五







卷七十六

钦定四库全书

怀麓堂集卷七十六

明　李东阳　撰

文後稿十六

墓表

明故南京户部郎中致仕进阶中宪大夫罗公墓表

吾郡有耆德之士曰中宪罗公予盖及见焉修眉广颡朴中茂外伟然长者也自致政归十余年卜筑府城中端居简出优游自适飨子孙之奉卒不失其正以终呜呼今安复有斯人哉罗氏之先出吉安巇下後徙家长沙今之茶陵州自宋以来多显者公高祖十九府君为元国子生其季子曰丙翁丙翁之季子曰汶在国初为燕山护卫断事承勅理寃狱活四十余人断事之季子曰懋公父也公讳琥字彦武生而孑立无兄弟以孝闻茶陵时为县以县学生膺贡升国监以楷书选入中书録文武官诰勅正统已未授南阳府通判督赋有法承檄捕盗盗皆就获辩其诬者五人纵遣之孙公原贞为河南参政檄劝糓麦二十余万以备赈贷宋参政琰檄抚流民二万余户附籍诸县民甚安之余肃愍公为兵部侍郎廵抚河南檄筑封丘堤疏黄河八十余里下张秋入於运河三载考绩乞归省母又檄运京储边饷若干石丁内艰归州县请留之制弗许景泰庚午服阕改衢州府会有剧贼时孙公为兵部尚书轩公輗为都御史皆在两浙檄公领兵三千驻遂昌诸县获其党三十余人以功赐金帛诸物秩满九载超擢为南京户部郎中部檄勘官屋钞直监收京储造茶盐印契诸事事皆集值尚书阙署掌部事诸司皆受令焉复满九载自通判至是其考最之辞皆备极奬许与其大者则有公亷端慎之称将大擢以子镡膺贡监举乡荐乃谢事归後以诏例进阶中宪大夫鍳举进士为给事中为参议皆及见之卒之年九十有四弘治癸丑十一月七日也明年某月葬於某山之原配谭氏封宜人贰室郑氏以子贵从夫阶赠宜人子九鍪铠镡钿銎鍳銮□崟早卒镡奉新县丞鍳命为陕西右布政使余皆以输粟为义官孙三十一庭椿松栢桂槐楠梅梓梧榴相樟杞杨□树橹棐榆梁椅柰材杰柷彬槿梅栋杏柯椿桂梓亦义官曾孙十有五熿炜熇炳灿燿燔焲焕燮焯灯烱某玄孙几女一孙女二十有二曾孙十有几玄孙女若干昔李迁哲男女第宅聨接十余里子孙参见或忘其年各据簿以审公之嗣续殆或近之东阳生晚耳目所逮匪直一郡求之四方指不能以再屈也况经术相绍簪组交映而布政君之清谨恒固显庸未艾足以振起而扬厉之哉然则公虽没而其荣名盛业所以为不朽者固在是足为乡後进者劝而非徒以夀考嗣续为也布政君与予交厚且久奉四川参政唐君震状请表公墓数岁弗能复会唐君亦已夀终状所书子孙复增於旧则据今所增者书之以俟其後云

鄂阳阡表

平潮鄂阳山之原屠氏墓在焉盖自成化丙午屠府君葬於是时府君以子勲贵再封为刑部郎中以卒勲方为南京大理右寺丞例未及葬祭後十有余年当弘治已未屠母乃卒勲已为刑部左侍郎赠府君如其官而母以独存故自宜人加封为太淑人太淑人秩三品例得赐祭与葬葬所治封筑器数之等皆加於旧而府君以合葬故与有荣焉於是勲之官宠日盛家教益有徵府君之恩数固待於是而後备然刑家之义统於所尊必重为表襮不可独为母道勲乃録诰命之词谕祭之文刻石於墓以昭示来裔而鄂阳之阡始显其在嘉兴郡地若是者或有之而县境所在则未始有也按府君之遗行有三曰事病母抚孤侄拯急难母杨淑人病疡久躬自舐濯庐於墓侧三年兄枢之卒也以其子焕代役京师及焕壮未有嗣又给田置媵得子二人兄祀赖以不絶句容商徐氏者为盗所踣濒死水际为解缚易服以火熨之而苏酬以百金竟弗纳其贤如此太淑人之行有二曰狥姑难曰睦夫党姑之病有盗入其室左右扶抱以衣物慰遣之盗亦感叹不敢逼而去恒居与妯娌齿动先退让谓府君言必举世俗异姓败家事以为鍳人亦以此贤之呜呼夫与妇殊道而异施若府君及太淑人之行固各有所处而教子之方贻後之计无不同者勲之以文学致身以行检守官以才望受简任皆其徵也然则荣封显恤生有宠没有耀长存而不朽者固亦有由矣哉

翰林吴封君墓表

吴县天平山龙冈之原为封翰林编修吴君葬地实君所自卜者弘治戊申葬厥配司孺人而虚其圹之半越十有三年庚申君以夀终其子一鹏卜明年辛酉九月某日启圹而窆从治命也君讳行字仲恒世为长洲着姓祖讳敬考讳宗皆隐於农君少时父客死母周氏亦卒家遂落君内负干力奋自树植徙居苏城朝夕拮据积二十余年始复故业且寖加裕焉顾乐义举遇邻党贫乏辄为解槖逋不能偿者或折其劵至有急复周之他如建桥浚井凡可为物济者为之无所让教子专用儒业及一鹏举进士入翰林获沾锡命每戒以积学修行谆谆书札间不厌也性度豁逹尤喜游眺与徐侍郎公肃友善尝从至京师游玉泉诸山信宿而返家居山水间登覧不辍未病一月忽买舟徧抵乡邑与亲友叙旧故至徐公谈笑竟日若与诀别者比归疾作且呼酒徧饮家人复自引满合歌以侑觞遂沐浴更新衣以夙所治歛具授其孙曰吾且逝矣明日乃属纩其终始不乱如此可谓贤矣司孺人亦常熟令族生有内德能勤与俭其始归值君贫时协力治业以底於成一鹏尝溺水几殆孺人投水中抱出之爱不弛教每佐君督课一鹏或购书归取直值君他出孺人辄易他物酬之客至躬治馈具留与论议惟恐其去若父葬母馈及二弟之婚皆与有力然请必君出弗敢专也故君恒宜之一鹏亦赖以有立乡之称内德者盖不能释云一鹏念秋试时不获视母含歛及闻父病将请告而讣已至痛不自置乃图为不朽计奉其同官周朝振状乞予予校艺礼闱得一鹏奇其文又奉诏授业见其雅洁可爱重亦尝一再接君知家学之有徵也故为之表

明故广东布政司右参政戴师文墓表

成化戊戌予同考礼部得师文卷心异之曰是必博学多才之士比揭榜戴姓豪名浙江人退访之方石谢先生曰吾乡名後进也廷试之日方石实受卷见其策亦大奇之登二甲进士优等後累官至参政以卒方石方家居为着墓志且以书要予表其墓道之石其父亦予京闱所取士知安州将告归遣使申请而方石适被召入国学重为速予予值有哭子之恸痛稍定於师文重有感不能置也按戴氏出台之黄岩宋石屏先生九灵之後历宋元为文献着姓再徙温岭今分隶太平太平亦台属县也师文之大父讳圭隐处不仕父名通宿学不售实以经业教师文师文贵请以其官封之不受竟自取乡贡母陈氏累封为宜人师文年二十举於乡将试礼部其父少之不遣行久乃得遣遂聨捷授兵部武库主事主隶役出纳数年稍迁员外郎亦未有以自见擢职方郎中主营镇战守官士调遣之务会边报旁午夙夜综画应答如响尚书以下皆倚重之不欲使居外资望既积擢广东右参政以去时年三十有六而已而舆议犹若以为诎师文益殚志虑思有以救弊拯困未及一施而遽以疾卒大夫士闻者无不叹且惜之不独於知者为然师文嗜问学自为举业已窥见古诗文机格时有所出入既优仕加意研究深得肯綮间以所着质予予益以信知之非诬师文卒乃见其所谓赘言録者中间有检饬自励语期无负方石先生及予盖师文视予犹其视方石也嗟乎考校之职得一士焉辄藉以自慰且期其有所建立以相引重有士如师文者其文章行业皆足以大显於世而竟弗究以死岂不重可惜哉然师文之名托诸方石固足以不朽然图显録而互见者宜表之不可无乃叙而表之曰广东右参政戴师文之墓

遗善处士顾公墓表

遗善处士顾公讳显字文显松江华亭人遗善其所自号人遂以是称之公既没且久其子封翰林编修琼欲白其潜德未果其孙侍读清尝撰述为状比以母丧归因请於予将刻石表诸墓道成父志也公端重有则童时学乡校不烦其师性孝爱父晩岁喜宾客每先童治具夜归必洁枕席候之门至则扶掖以入既寝然後退虽盛寒暑不废也姑之夫赘於家视其二子不异同气共案而食者五十年後欲分所有且自名便利如其欲予之邻人侵所居地见而不问家人以为言曰尔曹第努力彼能侵之其子孙未必能守也已而果然配沈氏早卒公年仅踰三十旁无媵侍或讽令继娶曰吾既有二子矣若娶而不爱徒伤吾心躬自抚鞠终身不再议清甫能言即教以方数居近市有争闘屠杀者辄携而避之及诸孙列侍默授书史诵康节诫子辞曰吾愿汝辈为上品人尤乐与人善闻人过则掩覆之惟谩诈殄暴者辄诮让不少贷乡後进皆有所畏法焉平生惟一再入城目不识官府耳不听淫乐手不执铢两纎啬之物口不道市井机械之言身不蹈危险戮辱凡不义之事虽閲世甚久际物甚衆而秉彛之懿固未丧也盖清之自述云尔夫人之有庸言恒行闾阎畎亩之子弟不能知知之不能传虽士大夫家亦或然然礼所谓弗明弗仁者盖专责之士大夫其他则不暇责也若词臣史氏之施於人者发潜阐秘往往有之而於其祖或不及焉何心哉清以文学名家庭轨范皆得於濡染薰炙之间其辞核而理可据信也且语以大孝为扬名次不辱又次能养则懿行雅操荣名宠锡如清也者岂徒以藻翰为哉予稔知清因获识封君性行端厚已徵家教沿流溯源有不得不归之公者及考其实固治世之逸民畿邦之遗老也是虽生不宾於乡没不祭於社而勒名纪行为後来表式亦独非史氏之所有事哉

明周府封丘王教授赠承德郎户部主事李君墓表

庆阳李君惟中以教授卒於家友都御史杨公应宁为铭以葬而墓道未表後君以子梦阳贵赠承德郎户部主事梦阳乃请於予且出其所自为状梦阳学於杨公又予礼部所举士其视予犹视杨公也故予虽未识君而亦不得而辞焉按李氏出开封扶沟君祖讳恩从外舅戍庆阳死事边徼考讳忠有隐德妣某氏以节称於乡君讳正惟中字也生而庄重自负或诱以非道辄内愧累日家本饶父好施而贫居勤苦力学为文章敏赡过人试有司久弗售循次应贡以亲老授学职为阜平县训导俗野不学君严为诲廸越五年士习勃然若丕变者而君以家艰去擢周府封丘王教授王雅重之数日不接必问曰李先生无恙否有疾则躬往临视以为常王素严重久寖和昜议者以为辅导之助前後四十年官虽不显而随所受任以职务自饬固如此世之人苟不获显位辄自厌弃不复有所振厉观於君亦可以少省矣国朝之制凡藩府官不得为内朝卿士惟身没而子贵者则得封君之学未究於用而用之教子梦阳以文学发首解登甲科砥砺名行表然见郎署君预被封锡获报於身後其视诸所自得之也一间耳然则有子而不知教者亦独不以君为法哉以是表於君墓亦乡邦之劝也君配孺人高氏赤城农家女严明有内则既归君薪水舂?绩紝澣濯之事无一不亲事姑极孝敬或不怿则率诸幼罗跪曲为愉悦必意释乃已此其贤克称为妇者故并书之孺人以就养卒於京师梦阳扶柩过河南殡於城北越二年君启王得假以丧归道得疾至陕增剧抵庆阳六日而卒

明故赠翰林院编修蒋君墓表

全州之望曰蒋氏蒋氏之彦曰封君讳良字希玉高祖荣卿曾祖志敏祖贯举湖广乡贡官至刑部员外郎考安隐於乡君生而多疾祖母蒙母滕更相保抱赖以有成年十六为州学生端雅好学提学官至以友呼之为昜其旧字後所称者是也正统丁卯举广西乡贡屡试礼部辄弗利卒国子业天顺丁丑谒选吏部授云南河西知县县多夷獠好恶无常性君壹事抚化不任鞭朴平赋役循田野教民力作越数年增户四之一修建学舍增弟子员亲据案讲说诱使为文艺自是始有登科第者尤善制强梗有寸白里多不逞武断乡曲持官税不时纳君械治其尤者数人余歛不敢肆官长有迂视之者至是始叹服焉九载将上计耆老数十辈投牒借留之布政按察亟为草奏奏且上君念母老欲归觐以情告乃止於是备録状奏驿致之以示褒奬既上吏部改广东都指挥使司副断事品均而职散类左迁者人为之不平君自若也凡狱涉民事者时承檄治之亦为尽力未尝自弛间谳狱於韶闻母丧归归数月而卒弘治辛亥以子冕初命赠文林郎翰林院编修君仕虽不显卒以子贵於位不称德之义固亦有徵哉君事父愉婉在官得异味必思其母以世业让二弟其自奉计口置田所得俸稍嬴辄散诸婣族旧故及凡贫乏者人有过务为掩覆虽犯不与校读书求大义为诗裁取适意不事雕绘而教子务通博以古文草篆为法病革时召冢子昇于外手书数十字遗之命酒三釂朗吟古诗二句即就枕翛然而逝盖其心宇清泰故至死不乱如此然则其所养者可知己

明故封徵仕郎刑科给事中锺君墓表

岭海间多幽人逸士顾僻在南服去京师远甚非有所凭藉或老死岩穴名不逹於朝者若锺封君松雪翁者非其子兵科给事中渤之贤人莫之知也君卒渤介其同官王工科文哲造予请为文表墓自述父德哀咽不能辞文哲为毕其说曰封君讳铎字文振广东东莞人也生而頴异好学学举子方弱冠州县荐以应试其父不欲使去左右君素孝谨因叹曰仕以为亲亲弗乐将焉用仕遂弃不复业家居色养外内无间言比其以贫故出游江湖过豫章下金陵徧於吴越之墟挟所有为贾服计铢累寸积家日以益裕已而归曰吾非好游者也每读书为歌诗多所自得尤究心小学一书人欲淑其子弟者延至家塾则欣然就之诱导不倦其教子尤肃尝手抄经义数百篇授渤曰吾志在此今以畀汝矣渤既举进士获以初命封君徵仕郎刑科给事中君益谦慎自视与韦布无异且戒其族姓曰鱼盐之利小民所恃为命者慎勿夺之邻邑有荒地数百亩可渠而为田君集衆力图之垂成而争者至君遽以让之其人偿半直君悉分於衆一无所取至於恤孤拯难恒汲汲若弗及然故乡人皆以长者称之其崇尚礼义不自矜溢如此然犹有世德焉君考讳玘号横溪素履恬靖年七十未尝至公府祖讳定安号守骥先生始迁横塘尝分田赡族煮茗以饮行者大父讳立成侨居良平时已以善闻其庆泽所由来远矣退次第其言为状以致予予怃然叹曰乡之评自古有之盖耳目所逮毫髪不容遁然孔子论好恶於乡人之善不善固有所择苟其所不合虽不为所好无损也文哲为谏官方以论议荣辱天下非阿所好者矧其指事核实凿凿可据信哉

毛间翁墓表

苏之太仓州有百岁翁毛姓讳弼字惟忠晩自号为间翁人亦翁之翁生而质美不假问学慎身寡欲无伪言饰行宅心夷旷待物以和遇横逆未始与较虽贫居能以所受田让其兄尝独处有少妇来奔正色叱之後三十年其配王孺人始以告其家乡人莫之知也成化丁未诏民年八十以上赐冠服及肉帛翁实应格或讽令稍增年至九十冀多得帛翁曰朝廷施不报之德又欺而取之何心哉此二事皆君子之所用其心者使出为世用则其所操执所施措必非负国与民者也教其子昇曰汝为商以供吾养遂致洗腆安其高年昇亦简易俭约读书好礼後以子贵累赠奉政大夫左春坊右庶子兼翰林侍读人皆称之曰此毛间翁之子也教其孙澄曰汝为士以亢吾宗澄状元及第累官右庶子兼侍读赐四品服直经帷修国史以学行称於时人皆曰此毛间翁之孙也州之始建翁实应?为乡饮大宾及澄归省值翁夀期大夫士为赋颂以相艶慕故翁之名老而益彰盖不独於乡为然弘治辛酉十一月日南至无疾而终葬於州城北陈泾之南翁所作夀藏王孺人先卒且葬至是祔焉翁惟一子三女五孙某某曾孙八某某玄孙二某某於戏古之论夀者必归之世运盖虽其人之善有不能以独致者我太祖除残定乱疮痍之民死而复苏大宗始奠大业暨於宣庙翁尝由京师瞻辇毂预闻刑赏之大累朝以来休养生息以至今日庶富之效极矣而翁随际其盛身不出乡闾足不至公室秤尺之具不经於目甲兵敲扑之声不入於耳安居色养全而归之箕子所谓攸好德考终命邵子所谓生太平世老太平世者殆兼之矣是非间气之所萃故欤太仓本崑山地有周夀谊者生於宋季入国朝洪武初为乡饮宾至百有余岁而卒郡志书之以为奇事後之夀者固多其至百者惟翁一人而已然周虽终始盛世而壮长於改革之时宜无以自乐者其子孙亦未甚显况贤且贵如毛氏者哉揭名着行附诸贵德尚齿之义诚不可冺没於後澄以礼部之举予实校其文比奔母丧有事於墓念祖德未表请予文刻於墓道乃按其所自为而志复论其大者如此云

怀麓堂集卷七十六







卷七十七

<集部,别集类,明洪武至崇祯,怀麓堂集>

钦定四库全书

怀麓堂集卷七十七

明　李东阳　撰

文後稿十七

墓表

封中宪大夫湖广武昌府知府秦公墓表

无锡秦君廷韶既丧厥考中宪公自述行事遣人上京师请予文表墓道之石曰夔恃此以瞑我先公予辱识廷韶知其贤而有文旧矣上遡其世得公之为贤乃表之曰封中宪大夫湖广武昌府知府秦公之墓而为之文曰公姓秦氏系出宋国史院编修观子常州通判淇家於官徙无锡者五世至厥祖彦和考季昇未有显者公夙有至性生五岁丧妣惠氏哀慕如成人稍长嗜学强记日数百言长老皆使就举子业厥考曰吾惟儿一人忍令一日去左右哉顾锡俗尚诗俾学焉公稍经指授辄得肯綮能作惊人语御史成始终者以诗自名独爱公所为遂与缔交公家素裕正统间有司命长乡税非其好也乃去之益肆志於学谓词藻不足以为至因读论语修已以敬之言自号曰修敬志警也父疾祷於天祈以身代忧瘁累月髪有变白者比居丧哀毁踰制事继母华务求其懽弟贫弗能自立赡之终身虽一味之甘必分之岁时家祀器物必精洁虽老不以属诸人家教清肃训子孙必先行检加以礼法其为辞甚寡发必中节对客终日风范不少颓乡子弟皆敬畏不敢侮视有不善必相戒曰吾乡有王彦方勿令知之尤重义举有贷白金百两者覆舟而亡之归则号泣将自经公亟慰之曰痴男子得不葬鱼腹中足矣尚惜囊中物邪遂还其劵其人感泣曰活我者秦公也公自其子夔举进士累官郎中知府布政使累荷锡命有名秩冠服益以齿德重於乡而公愈自谦抑与韦布不异有司礼致为乡饮大宾大夫士过者必访於其家夔既谢事归事志养故公日得与诸耆旧结社赋诗徜徉林壑终其身无隐忧亦无放言昜箦之夕犹不废巾帻子孙问所欲言徐应曰吾於世无不足者尚奚言翛然而逝某年月日也葬於龙山之原所着有诗集若干卷子三夔其长次旦次奭皆输粟拜官尝以双孝旌门呜呼东吴多文献无锡殊盛非惟科目踵接山林名行之士亦多其人若秦公者是已予往年归自湖湘值廷诏宦游於外弗获登其堂挹公之风公今已矣不可以复作矣可胜叹哉公既没乡人议其有贞靖之行相与私谥之如吴渊頴故事因附着之

明故江西按察司佥事冯公墓表

昔在国初洪武永乐间豪杰并用中外大小各称厥职承平百余年壮者老老者尽子若孙代更而世昜非有尊爵重位奇功异迹虽善不能传其传者非其遗民故吏之有知识则子孙之贤且贵民若吏之无知子孙贱且弗类不能称述而扬显之则终於无闻岂不重可惜哉若浙之余姚有佥事冯公者人始未之知也公讳本清宋枢密使京之後曾祖通义祖彦诚考伯泰皆隐於乡公生於洪武元年少学春秋游县学膺贡为国子生授湖广道监察御史在壬午之岁盖所谓三十五年者也永乐甲申奉文皇帝勅同锦衣卫刑科官抚苏松常三府长洲有宿盗聚至数百人督兵擒之同事者欲槩论大辟公不可奏诛其首恶十余余差为五等皆得不死上海行台有淫祠为□前御史辄避不居公入而毁之妖遂息他如按贜吏振士风善政尤着再廵四川甘肃亦如之都御史顾公佐重许可凡台议疏奏俾閲而後行庚寅扈从北狩归辛卯考绩擢福建按察司佥事分廵漳泉诸府兼理海道庭无留案惟死狱必请平反甚衆府岁输番货百万而非其产公请半折钞以苏民力建宁大水溺者争附槎木蔽川而下公聨百艘为浮梁截流救之活数千百人会天变陈时政甚见嘉纳时逋赋繁重廷简方面官公道徵之公得太平诸府以民贫不忍督迫善为抚谕民感激为之称贷以输仅踰月而毕事宣德丁未改江西廵饶信诸府与御史俞谦録囚安仁方莅事忽得风疾端坐而逝俞督官属治棺歛归其丧葬焉年六十矣其为人孝谨亷直不苟为趋避久且不变尝自号曰介庵人亦以是称之子某孙某曾孙几兰举进士为翰林庶吉士累官江西提学副使文学治行绰有时誉为当道所厄而罢论者至今惜之公墓在县之华原正庵植松成林蔚为乡望成化间海溢尽坏提学归手复封树为庐室後以其伯及父祔焉间为书抵予致大常吕少卿升彰状请表公墓公之没越四世八十年而其事乃大显於世盖自提学始若予文恶足以为公重哉

赠户科给事中薛君墓表

昜称干父之蛊盖取诸器书称堂构播获盖取诸田与室皆以小喻大家之有业莫切乎是三者君子之论兴替必先焉则其大者可从而识矣且子之於父蛊有干以为之用室有构以为之居田有获以为之食则凡其亲之飨於身者皆其所自遗也而况有大於是者乎予於薛氏之兴得其父子之贤因为其子表其父以为世劝君讳云字成霖本河东望族谱传自唐少保稷始居常州江隂之宝池乡今乡有稷山实以是名五世祖薛兼入国朝以楷书召预书诰勅引疾归其乡兼生文远出赘黄桥杨氏生佺世有隐德佺实生君君髫时以才俊简为县学生比长为尚书举子业业成连试不利丁外艰力治丧葬服既阕犹悲恸久未起复学官以旷废举白当道例黜为府从事君隐忍就役然不为习变知府孙仁御下颇严独器重君委以杂务干治井井部使以猛厉称者亦假辞色遇之值岁饥输糓若干斛以佐赈贷获给冠服待次家居者数年期且至不屑就选竟弗出平居友爱诸昆弟有过则恳曲开谕抚羣从子不异已出有寡姊事之终身棺歛葬祭必亲治虽冒雨感疾弗恤也其治家严而有则子侄无少长侍立终日下逮厮仆咸凛凛屏气息静闲寂肃如公室而教子尤切以所业授仲子金曰汝为我成之金之举乡贡也犹及见焉既卒之三年金举进士入翰林为庶吉士又二年授户科给事中又一年今天子御极恭上两宫尊号以恩赠君徵仕郎户部给事中盖金以文学论议显於时以及其亲而君之志始毕论者谓金於是乎能子金念父德久不白间奉张进士简所着状请表君墓故书之明故赠文林郎广东道监察御史石公墓表

予每检故箧见同年按察副使石君大器所着其父文林公行状盖徵予为表墓者复十余年君之墓木已拱矣而旧诺尚阙未尝不怃然感之比其伯子玠以御史继为副使提学山西仲子珤自讲筵擢南京翰林侍读学士将道归省墓则须此以行呜呼是安可负哉按状石氏为真定稿城世族其先有长卿汉卿才卿者并以直义闻於乡里人至今称为三石家元季丧乱子孙皆转徙他郡入国朝乃复故业公祖讳永考讳友智世有隐德公生而爽郎旷逹不事容饰学春秋永乐癸卯举顺天乡贡甲辰中礼部乙科授山西临晋县学教谕时年甫弱冠抗顔立教寛而有则人不敢昜视当道亦器重之使摄县事坐逸死罪囚就逮罪且不测按察亷其无他以常律论左迁广东河泊所大使人以风土弗习讽令勿赴公曰事君者罪不逃刑亟上道数年以疾卒於官年三十有二而已识者惜之配时氏早卒继孺人徐氏广信上饶人宋国子祭酒元?之後父聆知稿城因家焉孺人婉嬺幽洁通书史义公在临晋时礼迎於官年二十有六矣在韶遭公丧力谋返葬有张参政者稿城执友也欲留俟入觐挈之以归辞曰父死之谓何而宴安是图至上饶宗人亦留之曰闻而父门户已落太夫人亦谢世归且无所於依是父母之邦也盍少驻焉复辞曰吾尚不敢缓而敢留乎竟间关违稿城族党尊幼皆壮而悲之既葬公命其子曰玺汝力父田曰玉汝读父书玉大器名也其後产数破孺人脱簪珥给膏烛且尽则劝耕课绩以共之如是者几二十年及玉举进士为监察御史每谕以平反故玉持宪久虽号严肃而常依於恕成化丙戌府县上其节诏旌为贞节之门明年丁亥卒於京师年五十有七又三年玉以考最赠公文林郎广东道监察御史孺人亦被封命人盖曰石氏有子及玠珤继举进士以文行论议合举其官则又曰石氏其有孙乎予尝叹按察君才不尽用以为公所积累抑而不发及再世迭见方隆而未艾然後知蓄之久者发必大在物固然而非旦夕所可必也然则士君子修德行义固将尽所当为而曷尝以预必哉苟其愿皆可以预必则世之乘时射利竭志力以敺之者无所往而弗获矣因表石公以为世戒

翰林伦封君墓表

士有所负挟而不用不过施於家及乎其乡而止其名与姓天下盖鲜知之及生而有子有子而能教教之贤且贵则因以锡於朝庭而闻四方然非身有其实亦不过凭藉光宠而止恶能久而不朽哉予尝求之岭海之间则伦封君其人也君讳明字宗立号月林少尝问学性敏而劬年十五遘黄贼之乱疲於窜越弗克究厥业兵荒後仅修墙屋室如悬磬备历艰苦躬农贩为养有伯兄某号糓林先生者为乡校师卒君适代其事志兼斆学博综羣籍寄情吟咏已而大有所得或谓其才局非乾没者讽令幕书州郡以阶仕进君谢曰吾年四十而无以自见其所就可知而更进乎识者知其巽辞以谢实非其好也自是抹摋世务混迹乡落益务为韬戢不以所有先人而中屹屹不为流俗所动五昆弟皆蚤世抚其孤八九人当门祚衰落孑立无援而强犷有力者不敢以弱肉视之误有吞噬旋亦脱牙吐喙以去君夷然一听其所为顾值不平事则善为开谕不假激辞怒色而悔心革面者亦时有之远迩人士造访寄寓倾接之际皆自以为不及且曰有人如此而世不见録焉何也文叙以省元连擢廷魁授翰林修撰君就养京邸公卿以下谓文叙志行识度足当远大及见君则相与叹且羡曰固宜有子如此君归一年勅封如子官阶儒林郎贵有名秩监牧守令庭分礼抗非复曩者比而君亦逊处欿视若韦布然於是益以见君之贤云今天子嗣位文叙颁诏安南将过家展觐未至道得讣乃奔还襄事而告守制於朝礼也伦之先以爵氏散处关辅唐末多避地岭南宋有自南雄起为广粥教授者始居南海县之魁冈祖观德以上皆隐於农父敨号聚庆先生殖善为业期至君当显再世乃大显君生宣德某年卒於弘治某年其葬也文叙依朱子家礼志於圹直述其族里生卒曰我不敢文也其上京师请予表墓奉监察御史张君津状曰是皆实行取质於吾乡者我不敢诬也予以文艺知文叙於人人中久而信其贤且尝一再接君得其所为教者因为文表君而亦举其实庶几信於其乡以及於天下俾其後有徵焉

明故河南布政司右参政进阶嘉议大夫顾君墓表

吾友云厓顾君居母丧时庐於姑苏周山之墓予归自湖南夜眠抵庐下呼而起因叹世所旌庐墓事多文而寡实云厓既不自衒当时有司亦无能旌之者後三十余年知府林世远始旌於朝未及报而云厓卒矣予故表於其墓特举其大者先焉云厓始顾氏讳福字天锡云厓其所自号世为江东着姓曾祖某祖某皆隐於乡考讳贤以工籍隶顺天之大兴後赠儒林郎光禄寺丞云厓以成化乙酉举乡贡丙戌登进士第历刑部主事员外郎郎中调永州府同知迁知吉安府擢河南布政司右参政分司南阳致仕卒初在刑部声甚着録囚山西多至七千余衆平反者六十余人前後四十余疏多见采纳每摄他司事事皆立办勘狱浙江发巨贜七千余两时锦衣千户吴绶势甚熏灼勘狱者皆往受成议云厓独不往会下诏狱遂摘其疵误出永州受檄决狱至兼旁郡有部檄徵芽茶香草云厓计合藩所徵全数上疏请停之至吉安承大猛後稍济以寛剸理繁错不动声气而条绪具举张都宪公实周都宪公可刘侍讲景元皆慎许可特称顾君独不善事上官或以簿书相窘然即所治校之诸郡不啻兼之矣陈时政六事时议韪之参政报至民兵数千人遮道泣送府府及千户所各留一鞾以表去思南阳宗藩军校多不戢每用理断亦无怨辞抚徕流徙复业者至四千余人修诸葛武侯庙及阅武塲开拓有加其去也以老疾名盖郡人在言路者以私请弗获故隂为媒蘖而其藩人犹惋惜不少置云厓乃自叹曰藩不负吾而郡负吾赖幸有二三知已者存尚何言哉知已者张刘周也云厓既归日与乡大夫士觞咏为乐足不至公府手不操书札惟岁时以诗寄予未病前一月犹然呜呼讵意其遽至此耶云厓尚意气故人潘郎中琚客死歛葬之其子鼎方十岁携以自随比长以女赘之又置田庐於苏居其寡孤後鼎举乡贡卒於京又遣人葬之赵知府祯没又以次女妻其子镐尤笃伦谊弟禄早世葬北土者二十年亦归祔祖墓恤其婺俾不贰志今旌为节妇事其兄光禄丞祯甚谨嫂欲析居即俯孙於外泣告於兄乃得归然引咎自责未尝一以语人人益难之而庐墓事尤大且着云

明故刑部员外郎刘君墓表

刑部员外郎刘君天瑞既寝疾自度不能起属其子翰林编修龙请予表墓君母大恭人之葬予实为铭铭表皆以龙请者龙盖予礼部所举士也乃按丰编修原学状而表之曰君姓刘氏讳凤仪天瑞字也谱传出宋元城忠定公後有曰务者避金乱徙潞之襄垣凡八世曾祖徵明历数国初以遗逸徵不就祖端永乐间贡士终新安县学教谕赠监察御史考讳洁景泰间贡士历御史至浙江按察司副使君弘治庚戌进士授高密知县值岁饥後逋租万计民流徙且半极力绥辑复二千余户逋亦寖举久之积糓至三万石以上自是饥者赖焉忽大旱祷而雨蝗伤稼亦祷除之县地多荒令民自垦田得四十余顷戢奸宄均赋役狱虽小必亲鞫非捕巨猾隶卒不至於乡民甚安之比召入邑人为刻石纪绩为户部主事分司临清出纳明允以内艰服阕改刑部益精核弗懈庭无滞囚凡所受判往往皆帖服以去然君亦以勤悴致疾比迁员外郎阶奉训大夫未入谢而卒君少孤能轝榇归葬结茅墓左课耕养母以孝敬称抚庶弟凤鸣口授经义每游宦必携以自随姑所生子委以家务二十年求去恣所欲取仍割田庐畀之叔母陈寡而无子母事之且为置後婣党婚葬亦视力为周恤有疾属来省疾操白金佐医药费君泣曰吾宗多贫安取是是益吾疾也竟弗纳内弟有遗女失所会李氏女没俾继之曰犹吾女也其笃恩义类如此初按察公之从治荆襄也叛者伏法流民未有处君时尚稚以私书白公曰宜因而籍之按察欲上其计弗果後别命官往治果郡县而定按察竟以是奇之及有官守更历曹署不克究厥藴以没然刘氏祖子孙三世皆以文学行业取高第为美官至翰林乃益显君之志固不终负哉

味泉钱处士墓表

无锡钱氏故文献家予所铭识者殆数人大抵以工部郎中世恩请比其叔父味泉处士卒且葬又请表焉其辞曰荣固知先生之弗遑及也顾以荣故意者其不终拒乎呜呼世恩固能文也而必我之托盖将以公视而不敢以私预也处士讳濬字盃濬以居迩惠山因号曰味泉乡之人谓其不屑仕也皆称曰味泉处士生而峻嶷多智识而沉默不外见弱岁代父长乡赋不令而集居常勤穑事月累岁积其所拓业百倍於初然益俭节不妄费一钱独喜交贤大夫士馆糓馈赠未尝色恡亦不以盛衰存亡昜心用是名籍籍动三吴间每市田物必称其直佃夫之贫者岁所入租常十免其一又以其二贷之而弗收其息於是佃者德之相戒莫敢负业顾以益裕岁大祲凡三出粟以佐赈济郡守拟授七品阶不受以移其子杞杞亦屡出粟荐陞苏州卫指挥佥事县令复欲官处士不能疆卒旌其门礼之为乡饮宾处士雅服孝义少刲股疗父疾居丧哀毁如礼谱先世所遗文字自武肃以後若干世凡若干卷传於家自族属暨於乡党道路周穷恤婺各当其分尝造石桥四佐有司者半之余所施药茗棺椁诸物多至不可数宋人所辑名贤确论者近始出钞本腾贵或至一金处士刻置家塾其传寖广盖其晩岁所为义举类如此而未竟也处士年及岁制乃自治夀藏於艮山之原夀七十有一而卒君子谓逹生知命正受而全归者处士近之矣斯可谓一乡之善士非耶

赠文林郎广西道监察御史陆君墓表

君姓陆氏讳溥字宗传苏之长洲人系出吴大司马杭宋有千九朝议者始居陈湖四传曰仲祥以力田为钜家又三传曰起敬娶於周壮而无子间梦其先人抱一儿遗之乃生君性温厚谨饬有钜人度稍长其父若母若所生母夏继卒能礼治丧祭去佛斋弗用人称为难既乃与其弟宗涵协力家政以俭朴率下家益起平居无私藏一饮食未常不共遇族人恩意尤厚恒曰人能以祖宗之心为心则何疏戚之间居室服食待君而具者数人所识穷乏若急难赴之惟恐後郡县亷其贤推长乡赋事不告废而以身为民庇者尤多未中岁辄营别第将谢纷冗从贤士大夫游以诗酒图史自老而遽婴疾以卒其年甫四十二後十年以子完贵赠文林郎广西道监察御史方君之疾也乡人相率走神祠祝曰幸活陆君以终惠吾人比卒皆往吊且哭曰公需甚急孰为我纾之岁输漕粟多以破家产孰贷我往役而蠲其息地若潦荒孰不幸灾为利且代我出粟以偿逋赋如吾陆君者是言也流闻郡城郡之人皆叹且惜之今吏部侍郎吴公原博为君铭载其事为详予得而观焉夫天道好生故人之能利物者天必佑之若赏其心而酬其劳至其多寡轻重亦若有典籍存焉虽旦夕不相应要其终未有不合也世之人知善之获福而不为甚者肆为凶恶以召祸取戮甘其心而不悔亦独何哉陆君一布衣无荣辱予夺之柄而惠泽所被至使人乐其生而哀其弗夀以死其可谓之善非耶身没未几而子登高科为显官行绩表着貤天子之宠以耀於厥世君之所得顾不既多矣哉夫使富者散其财强者输其力显者施其泽一人倡之百人从而效之自一乡一国以及於天下天下之福宁有穷乎君之泽在一乡君之子又将为天下用天之报君盖自是未可量也然则録名纪行以垂後世非独以励为善亦岂不足为有子者劝哉

怀麓堂集卷七十七







卷七十八

钦定四库全书

怀麓堂集卷七十八

明　李东阳　撰

文後稿十八

碑铭

明故正议大夫资治尹户部左侍郎吴公神道碑铭

弘治九年某月某日赐葬户部左侍郎吴公於漳浦云霄里之原盖公之卒朝廷特赐赙钞三千贯又给驿归其丧遣官谕祭而其葬则有司所治者也公举景泰初元乡贡登天顺八年进士授兵科给事中时宪庙新即阼百司皆悚厉修职公陈正心用贤简名将斥异端诸事成化四年与诸科合疏请溥恩泽以广继嗣七年迁右给事中九年转左给事中以外艰去十三年改礼科十五年进兵科都给事中西厰久炽公乘衆忿倡诸科劾罢之有镇云南者肆贪虐镇辽东者匿贼不以闻又劾之为谏官二十年前後论奏数上虽少忤不变又奉勅督马政考牧有法见称为才十九年擢太仆寺少卿再閲京营马数又召商市马若干匹以给边兵二十二年进为卿二十三年用廷荐擢户部右侍郎总京储事寛不弛制邸官卒多怙势擅出纳辄绳以法今天子嗣位公莅事益谨弘治四年迁左侍郎部事五年浙东西大水勅公兼都察院左佥都御史往视其地公宣德意诹民隐劝分平籴给米糓三十万石银七万两蠲累岁逋赋数十万他如修海堤塞银冶严禁溺女申婚礼旧制援古人政迹着为编刋布诸郡民甚德之六年召还部在部近九年历二考累阶正议大夫资治尹夀六十五疾卒乙卯十一月十三日也公讳原道本其字髯而长身器宇丰硕性笃厚不乐为湥刻居官能以俭养亷而不废賙给同里客死凡数人皆为经理後事甚者殡於家虽盛暑大疫不避也痛父弃养力共母事为给事尝乞归省为侍郎再乞得赐钞接驿以归乡人荣之尤景慕先哲尝请立宋儒陈北溪祠岁祀於乡为诗文浑雅可爱有奏议杂文纪行録及族谱若干卷藏於家公与予同举进士久且厚比遣子学於予予既往吊哭从其子之请按翰林黄编修澜状叙事着铭俾刻於神道之石铭曰吴出泰伯族散南纪由江逮湖东际於海漳称名邦有地高垲实生伟人出佐天子为名进士为中给事荐升大僚以长卿寺载迁户曹式赞邦计勲庸被褒封及祖祢惟祖及祢世积仁累溢为巨流有决其滙曷徵厥源如彼漳水公泽不匮式续式似有来後人公德是视

明故赠通议大夫都察院右副都御史徐公神道碑铭

有谈常熟徐氏之盛者遡处士公之贤云公生元至正壬午卒於国朝永乐丁酉夀七十六有子一孙八曾孙二十一玄孙二十三越八十余年二传至若干人而来者未艾其盛如此公幼通书史大义旁及艺数弱冠学春秋未卒业会大兵下苏州乃奉其祖父母徙县城备涉艰险连遭四丧造次不废礼已而复徙郡城吴元年天下大定始挈家归渔梁业已废极力营治久乃寖复而閟不自耀益慎游处每求自益时吴文恪公讷未有名公一见定交吴既显亦重公不置也公居乡恒服义食力利所不当取宁弃弗顾晩倦家政一以付其子讷独寄兴林石间或歌咏竟日意不厌每自诧曰使吾婴一命於时宁复有此乐哉一日谓讷曰吾平生无大过人者惟以勤慎自免今亦遗尔矣因沐浴就寝明日复与兄子言保族宜家之道甚悉乃翛然而逝讷後以行义称赠工科给事中累赠如公官君子曰不愧其父恪清慎不苟尝廵抚两藩风裁卓卓为时名人君子曰不愧其祖然则公之所自立以待其後之人者亦岂独官爵间哉铭曰明覆九宇苏实畿辅粤有遗民虞山之下遯形岩穴寄迹城府抱贞履幽永谢圭组首沾王化若饫膏雨睟盎终身行罔疵窳曰予靡憾中足仰俯有生必归此固其所歛华约赢以遗来者粤一再世蛰若螽羽有闻厥孙若翼斯举为国卿佐光施於祖沿流遡源势孰予御生有堂构没有封树维百余?望彼南土穹碑峩峩下有行路路人载言都宪之墓

明故嘉议大夫南京太常寺卿陈公神道碑铭

吾友太常陈公之卒也予暨诸同年会哭於京邸退各为文以彰潜懿予知公最湥独惰且劣久莫有所就惟负公地下是惧越五年其子华赴试北上泣且告曰神道石尚未铭吾父於先生盖有托焉予泫然感之乃按通政郑公廷纲状为叙及铭公姓陈氏讳音字师召自号愧斋莆田涵江人也宋明州观察使淬暨子仲刚同死靖康之难旌其里曰忠孝坊子孙居之至今曾祖宗义祖光远世有隐德考澄崇尤号长厚累赠南京太常寺少卿妣黄氏赠恭人公少为兴化府学生业诗经有名天顺壬午举乡贡甲申登进士第被选为翰林庶吉士刘文安柯竹岩两先生奉诏授业殊器重之成化乙酉授编修丁亥与修英庙实録成赐白金文绮加从六品禄尝上疏陈时政数事如乞起李秉张元祯复罗伦章懋用陈献章革法王佛子名号皆剀直不阿当道者或衘之不为动中官最贵者有母丧或议旅吊公奋曰堂堂翰林相率而拜内侍之庭柰天下笑何议遂止丙申九载迁侍讲加从五品禄侍经筵西厰方炽其党韦瑛者夜帅逻校入兵部主事杨仕伟家掠其妻公居比舍亟乘墉呼曰尔何人乃擅辱朝臣其人曰尔何人乃不畏西厰公曰我翰林侍讲陈音也声气愈厉其人为之少戢辛丑同考礼部会试时称得人癸卯擢南京太常少卿供祀修洁凡庙荐必躬视缄识简置官属不受私请尝兼南京翰林院事人皆曰公真学士也而乃摄邪弘治壬子九载奏绩始升卿於是公资日湥望益加重每两京列卿缺辄拟属之而竟弗及以卒卒以甲寅六月二十五日年五十有九朝廷遣官赐祭命有司治葬於某山之原公问学湥博学者至席不能容若太常卿齐章通政吴裕少詹事王鏊其显者为古文歌诗简而有则四方购者无虚日所着累数十卷藏於家其为人天性孝友痛弗逮养每忌辰悲终日念仲弟祖之劳为输赀得冠服教季弟员举乡贡今为嘉兴府通判叔母林与妇偕寡屡给之婚其遗孤举其丧婣里旅寓者视贫富疎戚为賙施有急则力赴之与人交乐昜信厚畧边幅遗形迹有过则箴切不少贷平居细事多不经意或遭嘲谑无所校至分别义利则界限截立中有执守有毅然不可夺者焉古称仁者必有勇信哉铭曰惟天生才国用攸系气厚则纯漓者反是繄我纯皇初科策士有才孔硕公禀惟粹公生海涯迹远都市内刚外和惟德之备有文弗夸如絅斯衣翰署词塲留台礼寺官非显曹力有余地流俗可镇懦夫可厉彼葩弗实曰辞与艺岂吾弗能匪此伊恃公弗大用世岂公置荣途显阶公亦自避彼挟数者皆谓予知不旋踵间车覆马踬惟公考终得正而毙鸣呼愧斋可以无愧

明故陕西三原县儒学教谕致仕赠光禄大夫柱国太子太保礼部尚书兼武英殿大学士刘公神道碑铭

少傅刘公尝出所述先公家传且道父德之详谓东阳曰吾先公之葬久矣神道之石尚未铭所以告子者非徒言也子为我铭将俾吾子东刻之以毕吾私焉东阳在舘阁从少傅公久谊不敢以不文辞乃叙而铭之公姓刘氏讳亮字彦明其先出开封太康祖讳绍祖元顺德路总管卒葬某州祖妣夫人翟氏河南洛阳人也有子荣方九岁留居顺德值元乱翟二弟居瑞居理迎归洛阳入国朝遂定居娶曹夫人生二子其次为公公早有识量七八岁如老成人弱冠为县学生永乐庚子举河南乡贡宣德庚戌登礼部乙科授陕西华州训导条格严整尤勤训廸不任私喜怒为赏罚尝再摄渭南县学两学生皆父视之赖以成材者甚衆正统己未以母艰去壬戌改山东滨州学虽不久任诲亦弗倦癸亥考最迁陕西澄城县学教谕俗戅直难训公用刚克毕就矩彠乙丑以父艰去丁卯改三原县学公爱其士多秀敏年虽高犹日夕讲授不辍寒暑景泰丙子秩再满乃致仕归天顺癸未十一月十二日无疾而终夀七十有七少傅公既贵累赠公及祖考皆如其官考及公皆葬洛阳东侯里为世墓云公素孝谨事父如严师既仕每值诃责犹跪俟杖怒解乃已暨兄寛勤苦树门户居相慕爱老不色忤兄子斆少失母躬抚教之与人恭孙未尝骑入里门见老长虽贱必拜然介直寡合好面斥人过不为私议里有不检者讫其归匿不敢见人用是称曰板刘平生务实学其教以明理饬行为本不专文艺学者皆畏且服之在滨尝病暑两坐诸生更执盖立侍比秩满争遣子弟挽车上京师讫改任始返其去澄城值道梗诸生共推勇有力者护之行次朝邑盗忽夜至竞升屋操挺石敌之盗不敢近比晓乃引去没後数十年诸家子姓传道旧时事犹恋恋不置其感人湥如此亦可谓难矣呜呼古以栽培倾覆喻善恶之福祸此理之常然必要其终乃可以无爽惟公朴学直道位不满德天固将优之今少傅公名德重天下屹然为一代元臣勲业所被皆公教也国有锡命家有庙祀巍阶显号上逮三世科第廕泽蝉聨而不絶则公之所获孰与朝荣暮悴竞得失於顾盼之间者哉然则掲名着行俾後来有所据法非直典式所得为者其於伦谊风俗宜不为无补也铭曰国有大老元气是锺曷徵厥成於彼先公公名贤科公职黉宫亷贪植懦君子之风牖昏击蒙儒者之功啬不世用於家则丰吉不在躬於孙其逢帝曰予弼其佐朕治惟我先卿教泽攸致曷其报之有燀明制显号穹阶跻於极地瞻彼洛矣其源千里於河於海其流无涘公生其邦毓灵受耻其泽不匮有如此水後百千祀视公孙子

明故赠通议大夫都察院右副都御史何公神道碑铭

刑部右侍郎何君世光为都察院右副都御史廵抚山东时以书状抵予请铭其祖素庵公之墓比入朝又以辞趣予其书曰监少承吾祖之教占一第历官数命有姓名於时而祖德弗着曷以称孙子是以请也其趣予之辞曰监已荷锡命赠吾祖以官阶跻三品宠貤再世足以昭身後乡所以未敢亟者盖有所待也其状畧曰吾何氏本青州人五代时有讳茂者仕吴越钱氏为节度使卒於绍兴之新昌因居之十有四传至训导府君又传至处士府君以至吾祖吾祖少失怙与吾伯父彦温营葬事置墓田若干亩奉母必躬具甘旨疾则吁天请代或亲涤牀箦及瘳乃已正统己巳方居丧忽讹言闽处寇至举邑奔避或请行吾祖泣曰母柩在吾将焉往竟亦无他居墓庐久得寒疾亲族强之始归乡人皆称曰真孝子也事兄谨家政必请而後行田宅服器皆以义让子其遗孤无间言有族弟贫且徙留为娶妇给以本业俾不失所时祀毕则合族而燕以礼法训之敦朴自守足未尝至公室邑大夫礼为乡饮宾亦不赴博涉经籍以目疾不求仕监蒙时教以四书小学皆口自默授比长遣游邑庠俾治举子业曰吾以卑汝矣监举进士为知县为监察御史吾祖皆及见之及为知府为参政为布政使以至今官而吾祖已不作久矣吾祖尝以书教监曰为官必律已爱民毋挠法毋为利诱毋逸以自败监谨识之其他得於吾父者大抵皆祖之教也吾祖夀八十有五生洪武某年卒於成化某年是岁十月十五日葬某山先墓之外壠予昔校文礼部得世光名及观其才识行业卓然知其贤遡祖德之有原乃叙其所自述者如此公讳浩字彦广其祖训导曰友谅父处士曰遵道长子曰琏皆世光所自讳故特书之铭曰维越新昌山还水重公居其间韬真葆光服义在躬孝为之先如彼襄阳有龎德公遗子以安关西有杨清白之风後裔是传种德之方与种树同以岁以年如糓在塲晩食其曹其耕孔难为时名卿为家大宗惟子斯贤身虽云亡终飨其封天道好还刻此铭章昭潜发蒙世永勿谖

明故资政大夫南京礼部尚书致仕赠太子少保童公神道碑铭

天顺癸未公分考礼部东阳与今太子少保吏部尚书倪公皆在选公之卒倪公实为铭墓且经理其家东阳远且劣无所於助乃按通政参议戞君崇文状撮公事行之大刻诸神道拜系以铭公姓童氏讳轩字士昂本鄱阳钜族也祖讳金友考讳碧瑄号玉壶以号显皆用公贵累赠南京礼部尚书玉壶在永乐初徵为钦天监天文生始居秦淮之西为南京人而公生焉公少为应天府学生举正统丁卯乡贡登景泰辛未进士拜南京吏科给事中上疏言省冗官杜幸进公考察倡武勇择师傅诸事又请赈南京饥民多被采纳乙亥诏留司贡翠羽鱼魫诸物以万计公极论止之英庙复辟检公奏嘉其敢言公因言弭盗安民数事天顺戊寅劾户部尚书张凤罪名益起己卯丁嫡母忧辛巳服阕改户科宪庙践阼公首言帝王之治在修德纳谏爱恤小民因请召儒臣稽祖宗谟范及古帝王修身立政之道着为大明一经以次施用命在庭三品官举堪为大臣及布政按察者上优诏答曰轩言良是朕当自勉有司其各议行之四川盗起公承勅往治徧历贼巢宣布威德谕以福祸贼数十辈迎拜请命公召同食饮示以不疑降者渐衆进都给事中偕廵抚及守臣分兵掩捕亦多斩获奏功还朝未几盗复作廷议乃归咎於公致以重辟公请用守臣奏疏为验犹坐免官上察其情不忍重谴调夀昌知县成化己丑述职京师礼部尚书姚文敏公荐之擢云南按察佥事兼督贵州学政多所造就为御史所旌甲午召拜太常寺少卿掌钦天监事核生徒简官属省诸浮费侥幸者皆不便居悒悒不自乐累以疾辞不许己亥进秩为卿言隂阳官输粟免考为非制癸卯又辞许焉弘治戊申监正官阙衆复以公荐今上命仍旧任公言日食纪元之初当盛戞火王之侯宜正心修政进君子退小人以应天变寻自言本不习天文乞改他职久之改都察院右副都御史督松潘军务兼领廵抚开仓赈荒设粥食饿者给粮以徕流民制兵车为御敌具请出官帑以充边饷复陈三利八害荐按察使林俊可任都御史皆不果行召还道擢南京礼部右侍郎甲寅进尚书前後上数千言间谓朝廷大政廷议仓猝不能尽宜如古昔公卿大夫各得议识者韪之丁巳再乞归语益加切上乃许之以公既满三载特给诰命戊午二月十九日卒於正寝公配陈夫人先卒上特遣礼部谕祭工部治茔域至是赠公为太子少保启竁合葬且为增饰而祭之数亦加其一云公事嫡母甚孝分禄以养兄?遇诸婣旧皆有恩顾性寡合孤居介守不苟受馈遗为时所重强学好问为文通博诗尤丽则得唐人体裁所着清风亭稿行於世枕肱集海岳涓埃谕蜀稿筹边録藏於家铭曰维皇旧都实萃英杰公生其间行艺踔絶为中给事论议孔掲出抚夷徼誓扫氛孽有劳弗甄遽尔蹉跌外领州县起佐藩臬司天严秘礼寺清切为都御史佩符仗节入登留曹在六卿列若操大阿历试不折若驰康庄逸驾中辍始终完名竟免磨湼我铭公行以俟来哲

明故赠通政大夫南京刑部尚书戴公神道碑铭

西涧戴公之葬也侍郎杨文懿公为志厥配吴氏学士柯竹岩先生志焉尚书王文肃公合而为之表後数年公以子珊贵累赠南京刑部尚书吴累赠夫人秩二品制得为碑神道後珊入为都察院左都御史以东阳同年进士与闻世德乃奉表志及状请为铭状盖公子璨所述夫人状则公所自述皆诸作所不能悉载者也按戴氏自晋侍郎济始迁江南唐兵马使护居婺源後有士先者举进士知钱塘县徙浮梁至於今居焉曾祖德诚元麻姑寨廵检祖璹国朝洪武初有司徵不就考嗣安乡称长者以子昇贵累赠陕西布政司右参议复以珊赠如公官母徐氏封太恭人累赠夫人公讳冔士仪其字少承家学博覧强记词翰頴出永乐庚子以春秋举湖广乡贡有司録其文甲辰举礼部乙科授顺德府学训导当兵後人不知书公教未几士颇向学调嘉兴府公病文胜先行检重经术故士多实才而公亦以绩最进德清县教谕一新学政士不举凡十科自是举者不絶父丧服阕改慈谿县士恨得公晩然化其教者亦多有之秩满归省母母适病卒服再阕擢教授再莅嘉兴学者益衆有富民数辈遣养子入学公不可民激按察官强公公报愈确坐是忤意竟以他事去归营西涧休休谷啸傲其间人莫之测也初号讷庵至是号退叟着西涧集及浮梁县志若干卷公夙负才行慷慨有大志事亲孝谨昆弟交睦从子瑺早孤抚教之後举进士为吏部郎中有名应举时道见一士病卧风雨中濒死扶入寓邸疗治之久而苏谢曰我郴州高信也既掲榜信名第一其重义轻施多类此官以身教意识所到辄抗言高论不嫌越职杭湖诸府漕仓去河远奏徙之嘉兴吏胥时被绣乘马海观诸卫进表牋多不如制皆奏禁之建阳知县张光启伪称其先世从文天祥起兵窜入旧史亦奏削其板嘉兴民坐豪当籍都御史咨公公素嫉其人顾以为罪不至此力解之有提学官以丧去朝议将起复执政者语及公曰是风化所系恐无以示诸生事遂寝人亦以是难之夫人柔嘉有容事姑舅如公事父母自公起布衣为儒师三十年独举内政每见公嫉恶甚则谏曰此怨道也及闻其论议不下人则曰求益者固如是耶其平居未尝问学而言辄近理道殆天性然也夫人卒於天顺某年公卒於成化丙戌合葬於下长源都岭背坞之原子男四某某孙三某某公教子严肃俾各治一经言行动履必有矩则夫人实相成之故科第累出而都宪公才行卓卓称时名卿其为御史为按察副使两督学政教法尤着人谓得诸家教为多且公之未尽於用者亦於是焉验矣然则揆之葬以士祭以大夫之义既祀於庙又碑於墓传之世世以为後式固亦不可阙哉从而为之铭铭曰职必务称位岂在达公居黉宫有萃斯拔生徒如墙载室载堂公来跄跄公去伥伥公才实兼若有余地溢为高谈孰匪予事志之难行止或尼之归敛诸身弗我失之厥刑在家曰有良嗣公泽之施孰谓非试??褒章峩峩德门持以质公其亡若存公碑有铭愧我生晩庶其勿谖以示悠远

明故资政大夫南京户部尚书致仕梁公神道碑铭

初南京户部尚书梁公引年请老时病新瘥所具疏词恳甚上恻然感之乃赐温诏许致仕给驿归其乡仍命有司月给米二石岁给舆隶四人恩礼特厚归二年讣闻复遣官谕祭营葬事盖备数也公讳璟字廷美世为太原崞县人考讳资有行义乡人称为直轩先生赠资政大夫南京户部尚书性至孝少时直轩血出於面公以舌舐之而止正统己巳北边肆乱直轩从征官兵溃公闻变被髪号且走求父所在值归乃已尝为马邑县学生後学革乃入崞学学成景泰庚午举山西乡贡天顺甲申登进士第授兵科给事中成化初累迁都给事中论事持大体壬辰与诸同官劾大臣不职者因荐致仕尚书廵按都御史高明可用言太激切获谴几殆不为变癸巳擢陕西布政司左参政徧历所部询民疾苦察郡县吏称不称得牧民体分守洮岷适西番纵掠居民惊徙公提兵斩其魁男妇复业者千数以内艰去辛丑服阕复任廵抚都御史而下交荐於朝乙巳进右布政使丁未迁左布政使敷惠勤事视昔尤着在陕前後十五年民熟其名益宜之擢都察院右副都御史廵抚湖广兼督军务公整肃风纪赈饥民理寃狱简民壮以增武备永州寇作督官兵平之镇守中官殴杀王亲下公勘覆力拒请属不为挠以外艰去壬子改四川有武官骜不听令公痛绳以法始皆帖服有剧盗亦督兵剿之甲寅擢南京吏部右侍郎会独理部事事毕举戊午进户部尚书出纳明审时已婴疾庚申遂得请去及归足不至公府徜徉山水间日围碁赋诗为乐笃伦睦族事兄宗尤谨每宴会拜跪如少时所赐禀饩月必分给间以散诸族党岁歉则出粟以周贫乏死者具棺歛葬之又建石桥书院以教子姓及乡之俊秀给薪米笔札而时课试之纩且属属其子曰无废义学盖其生平所乐为者故至是犹勤勤云尔公敦雅厚重耐清苦遵矩度不事矫饰随所受任必称事举职閲历既久资望兼积人无訾议而又先几勇退以夀考终延及子姓方隆而未艾揆诸理数可谓不失其正矣古之语大臣者必先出处其间幸不幸弗论惟所自处合时与义乃可完其名而不辱其身苟终之不令虽有奇节危行卒归於无所用之地故非仕之难而保终为难公亦可以无憾哉铭曰公起谏垣出领方牧入为都宪两镇南服均劳内外徧涉川陆政勤教条法慎刑狱亦有兵威匪我穷黩有言有功并受褒録既登留曹遂典钱糓雍容庙堂以率羣属官无躐资器不覆餗功成志倦勇脱覊束居驾康庄永谢颠蹴若颿巨津既往而复彼疾行者匪溺斯踣相彼川流往过来续亦惟天道盈祸亏福其所未竟後人是淑家有遗书乡有义塾有封在原公所自卜其幽有铭永世斯告

怀麓堂集卷七十八







卷七十九

钦定四库全书

怀麓堂集卷七十九

明　李东阳　撰

文後稿十九

碑铭

明故赠光禄大夫柱国少傅兼太子太傅礼部尚书武英殿大学士谢公神道碑铭

弘治己未先皇帝覃恩臣下今少傅谢公於乔之祖直庵公始赠资政大夫太子少保兵部尚书兼东阁大学士祖妣余氏赠夫人越六年乙丑今天子嗣位於乔以辅导功进今官及恭上两宫尊号又获以其官加赠祖为光禄大夫柱国少傅兼太子太傅礼部尚书武英殿大学士祖妣为一品夫人制得树碑神道於乔乃自述事状以属东阳忆与於乔同在翰林入内阁稔闻公之志行才畧卑官小试厄於横逆卒以终老暨其子资政公之贤然又弗显而魁名重位正言直道伟然以学行勲业显於天下者乃於其孙见之向非抑遏屈郁之久且深亦恶能一发至此哉是则天道庆善之公徵诸圣天子崇德报忠之典皆足以为世劝文而铭之宜也按谢氏之先本台州临海人宋季有行长二者徙绍兴余姚之东山乡公生而闳伟洞达孝友直义尤多闻识宣德庚戌浙江布政司辟为从事长遇事敢言布政诸公多折节从之进隷兵部尚书邝公埜素严重寮属无当其意者凡章奏出公手则不覆视比旅试内廷混在常等邝道公才行力争之乃置优格柰侍郎享掌寺事挟中贵势陵蔑官属公每正色拒之为所构陷吏部尚书王文端公知之奏调福建布政司都事会沙贼邓茂七作乱刑部尚书薛公希琏出鎭委公军饷先是输费三倍且弗继公收积水次召业舟者使运之量予之直约有损则均其偿皆乐为用民不倍歛军食亦足承檄守松溪政和贼保官台山为窟合处州贼掠平阳诸县公以计招其黠者用其谋诛首恶宥其胁从还所掠妇女童穉若干人贼遂平又奏政和地广难制请割其二里及福安一隅置寿宁县薛公上其功进禄二级御史应颢荐公可大任吏部以资浅格不行适薛公劾巡按御史许仕达并及其素不谨事许京居尝与公邻疑事出於公中以危法大理卿萧公维祯察其寃将为申辨公念日者言年四十六当失官叹曰命也不复自列旣免归奉母严氏以居悉举家政付其子徜徉山水间效仲长统乐志论作写情说以自况葺谱合族而周其贫乏延师置塾教子孙皆立身应事之方乡人有过虽衆所惮者必加面斥然闻一善则奬誉不释口尤笃旧故布政使黄泽在浙公尝以谏忤後被罪力为排解旣而官其乡尤厚待之参政俞士悦待公国士後谪戍辽阳屡遣使慰访友人俞汉远客死为棺歛归其丧尝买一幼女旣而知为宦家子女育之比长为嫁良族平生好学卷帙不去手为诗文下笔立就多不存稿雅不喜浮屠凡世俗邪妄之说一无所惑自谓以刚直得祸因号直庵人亦以是称之寿六十七尝自制寿藏於鸡笼山先墓成化癸巳九月二十九日卒再踰月而葬夫人余氏同乡处士安之女温懿端慤事舅姑孝敬备至处娣姒常倍任其劳公贫时恒以俭取足姑老不就禄留养於家躬事纺绩至老不倦其治家寛而有制为教亦然羣从子姓数百指抚之甚周邻党之婺妇病媪待哺者不下十数家有火警舍其家而来赴者甚衆尝遘危疾女妇多涕泣请祷愿以身代至於逮下之德尤为婣族所慕效云寿七十六某年月日卒越三月而合葬子一讳恩孙五於乔其长名迁乡贡廷试皆第一八命至今官次选早卒次迪举进士累官兵部员外郎清愼有祖风孙五长正次丕皆有文行不失世守丕廕国子生举顺天乡贡第一进士及第授翰林编修以祖命为选後其所为赠以此铭曰谢以国氏自周申伯历汉中微至晋乃发由安曁玄将相勲阀有乡东山公盖其裔公曰无徵宁远毋伪公自作祖绰有余地公才实多可贡可科卑官畏途既蹶复蹉直不狥物竟婴祸罗人不足尤天其谓何公家有敎公子惟肖载堙弗宣天稔其报巍巍公门公有闻孙出应瑞世为凤为麟上补帝衮为龙为山志行道施有泽在人风采凝峻蔚为名臣兹固间气亦惟庆源其源维何公自作祖世苟有济岂必在我赠官赐秩视祖如父计功报直亦固其所发潜阐幽於义斯可刻铭神道以耀终古

明故兵部尚书致仕进阶光禄大夫赠太子太保諡襄毅项公神道碑铭

公姓项氏讳忠字荩臣其先世本汴人宋南渡有曰秀者徙浙之嘉兴曾祖永原隐不仕祖邦历孝感吴江同安三县丞及父衡皆赠资政大夫都察院左都御史公生於吴江正统七年举进士授兵部主事迁员外郎十四年扈从北狩陷敌中以智自拔而归进郎中景泰某年擢广东按察司副使尝按部高州谍报贼携男妇数百刦村落部将请发兵公曰流贼无携家理慎无恐及讯其俘果皆良家被掠者尽释之四年征泷水贼以功加从三品禄丁外艰服阕改山东按察使天顺某年擢陕西按察使值岁饥亟发廪给民不待报所活万讣丁内艰军民诣阙借留者几千人诏起复公某年以大理寺卿召借者再至乃改都察院右副都御史巡抚其地洮岷诸番作乱公帅兵抚捕遂降其衆成化元年寇犯延绥公与宁远伯任夀奉命御之战屡捷寇遽遁去西安水多卤宋渠久废公开一渠三十里又凿泾阳郑白故渠溉田七万顷民立生祠祀之二年敌人摩罗欢入寇公提督军务与彰武伯杨信御之寇复遁三年召还佐院事四年固原土胡穆苏据石城杀我边将将窥陕公总督军务与都督刘玉讨之伏羌伯毛忠战死我军遽退公即阵斩一千户以徇衆乃定适彗出台斗人情恟惧公屹不为动据要害以困贼廷议请益兵诏以问公公谓兵不须益惟坐困可毙相持百余日公单骑抵贼寨谕以福祸脇从者稍稍出降其逸出者皆纵使去以孤其党贼穷甚每突围薄我大小三百余战皆却之禽其爱将杨呼哩公曰是可用也解所服金鈎赐而遣之约为内应卒禽穆苏斩首七千六百俘获二千六百有奇因奏便宜四事为经久讣五年迁右都御史六年京畿大水公巡视顺天河间永平三府多发官廪又劝分得米十六万银布牛具各万余所活尤衆荆襄贼李胡子者本刘千斤余党倡流民为乱公复总督军务乃遣人持榜入山招谕其负险不服者纵兵搜捕凡发遣还乡者百四十万编戍者万余斩首二千余级献俘於朝者百余人仍献便宜十事诏暂留抚治进左都御史盖自南北用兵以来论功迁秩者至是而再降敕奨谕者五赐白金彩币者六会有星孛於天田言者谓荆襄杀戮所致公再疏自列言为国任怨未尝妄杀因乞骸骨上温诏慰公且召之还後荆襄三十余年芽孽不作迹其摧创之力未必非绥抚地也十年拜刑部尚书寻改兵部公晓畅戎务简贤属以自辅图大展所藴十三年锦衣卫百户常瑛者挟中贵为詗察屡兴大狱至擅执京朝官中外重足莫敢正言其非公奋笔具疏草倡诸公卿奏之瑛坐谪戍边朝野称快而其党竞仇公不置又有千户吴绶先在军中挠法为公所黜时亦用事极力构公欲寘之死公廷辩慷慨不少屈仅坐落职以去久之陷公者次第皆败上洞察公枉复兵部尚书致仕今上登极及建储恩再进阶光禄大夫吏部侍郎彭公韶巡视浙江特荐公可用而公年已至亦不果起夀八十二卒於正寝弘治十五年八月十一日也上遣官谕祭命有司治葬事赠太子太保赐諡曰襄毅録其孙镛为嘉兴守御千户皆异数云生二子长经举进士历南京监察御史为太平知府有父风次绶累官苏州卫指挥佥事守御嘉兴侧室朱氏生子四缙缵缮继公以十六年某月日葬象贤乡之原鲍夫人祔公刚果沈毅遇事敢为不惑羣议故能临敌制胜累着勲伐及排击凶暴身犯大难中虽顚阻终暴白於天下而先帝知人烛物之明今天子报功崇德不遗旧臣之义亦可仰见於此矣乃叙其行业之大者而系以铭铭曰昔在英庙贤俊辈出甲科继登盛者壬戌有十尚书公盖其一抡才校功公在甲乙入典刑狱出长师律庙堂中严疆圉外谧识机应变捷在仓卒持坚握强勇定羣怵公身兀兀其气屹屹摧奸堲谗公有直笔公心铁石宁折毋屈彼繁有徒如鬼如獝野磷宵熠潜形昼匿隂霾荡灭仰见白日乃困而亨匪满斯溢壮当其劳老飨其逸何以雪之生有阶秩何以锡之没有褒恤天王圣明君子贞吉视彼徼幸畴得畴失惟天生才大者丞弼胡成之艰而夺之疾惟士用世必先委质行孰我使止就我尼其间利钝岂我能必公志旣毕公泽未讫公功在焉来者是述

明故赠光禄大夫柱国太子太保刑部尚书闵公神道碑铭

太子太保刑部尚书闵公朝瑛为监察御史时尝获封厥考竹深公如其官阶文林郎赠厥妣严氏为孺人为都察院右都御史时公已弃养则如其官赠之阶资政大夫而妣为夫人曁其祖考妣皆然弘治癸亥始赠公今官阶光禄大夫勲柱国妣为一品夫人曁其曾祖考妣皆然公念父德久弗白兹假宠於朝制得建碑神道则以同年友请予铭公行具兵部尚书孙公原贞所撰墓表孙为进士尝使浙采图史为尚书又统兵鎭其地与公晤接得其贤为深东阳生晚获与太保公同举进士与闻世德义亦有不得避也按闵之先本汴人从宋南渡至临安徙居乌程之晟溪今湖州属县也元季兵燹谱逸不可考公曾袓讳某敦雅去俗为後进师表称牧斋先生祖讳性考讳绶皆富善好礼为万石长惠加於乡公讳节字以度竹深其所自号少失恃克自树力学通经籍工古今诗体每家居尊祖合族训督子弟义敦旧故佣佃者厚议其直贷不能偿者折其劵值岁饥解槖以周饿者给婚丧不举者甚衆性易直人有过必加面斥而非理相犯者不为校鄕之人无远迩疏戚必以长者归之曰闵公厚德其後弗昌者吾弗信也严夫人讳贞字淑澄子六孙六曾孙九自某以下及诸曾孙皆公所不及见而来者尙未艾云予闻江南多钜家望族而贵富不两得若子孙绵衍久而弥盛者指不能一再屈意福祉为造物所靳非积行累善宜无所能致竹深公躬服德义不见用於时厚积大发固其宜也太保公以才行为三朝耆宿百僚冠冕扬显之道於斯为极论者徒见其恩所由起而培植启迪之善鲜克闻之然则勒铭纪德虽缓至今日而具美备载若有所待而然者後之人尚亦有徵哉铭曰浙有封君家始由盛世历三纪王三锡命其命维何御史尚书宫保载陟阶穹礼殊山林庙廊韦布簪组旣晦而彰名徧天下诰增旧秩庙饰新主有宗曁婣改聼易睹朝书暮诗我实教之生荣没昌我实召之若田在耕旣稼而获若桑於蚕旣绩而织以小喻大乃物之则此地之宜矧种斯德维德之效有倍斯百有瓞斯绵由曾逮玄弗娯目前以慰九泉刻铭匪稽以徯厥全百世之下郁哉斯阡

明故赠通议大夫南京礼部右侍郎马公神道碑铭

西充马公讳觉照其字曰悟明其号曰圆山居士其赠官曰通议大夫南京礼部右侍郎其先出果州其祖元保宁路鎭抚月满始迁西充其父愈音号龙门居士其子铎号虹桥居士为国子生三世不显皆以号行及其孙廷用始举进士累官南京翰林院侍读学士获赠其父及为礼部右侍郎乃赠其祖论者谓马氏之显自公始云公性朴厚与物无竞且乐施予少喜浮屠法乡人有小讼辄为开导不烦官府而退者往往有之尝患旧茔卑湿躬相吉壤迁其祖若父於青草沟之阳庐於墓左负土植树三年而後去有白鸠巢於墓木人以为孝感所致从兄庸为税课司使卒於荆州公负其遗骸归葬之抚其孤不异已出盖其家居所自尽者如此间游江湖下瞿唐过金陵北走燕蓟观两京宫阙台署衣冠文轨之富慨然叹曰名教中固自有乐地也旣抵家尽屏旧好遣子铎为科举业及孙廷用甫髫丱为择傅就学步送於三百里外家虽贫膏火笔札之费不絶於道廷用攻苦力学举乡贡报未至而公卒公娶淑人朱氏勤俭有则善综家政遇中表族婣并致亲睦廷用之为编修也犹及见焉公生於永乐某年卒以成化某年墓在岳店庙之东淑人祔焉铎所卜地也公子二铎其长次曰监孙五长廷惠授将仕郎廷用其次曾孙十金龠皆举进士金累官庐州府知府龠吏部考功司主事仝国子生企义官玄孙三盖其子姓之盛如此而以女称者不与焉马氏居西南僻地世以农隐圆山公用儒学为教再世乃发至以父子登甲第内列曹省外领州郡文学政事先後相辉映而敦朴易直之风固未改也是其深培厚积理实有自致者岂直亏盈屈伸之数固当然哉然则公之名已逹之朝廷籍之有司见诸辞命典册之间由是而托文字刻金石以昭来世固孝子之志亦史氏之所有事也侍郎君追慕先德久有待於今日者谓予为翰林旧寮特述事状请铭於神道之石乃为铭铭曰西充之隂有山紫崖或若五马从空西来有壤可居有原可薶生斯葬斯曰维马氏龙门圆山是父是子载营载迁相望伊迩圆山有子惟孙是似子堂未构孙干其蛊旣锡其父貤及於祖龙章凤函下照林莽山若增高地若增膴彼陬岂遐若在畿辅九原有知公掌可抚穹碑岩岩金书石劖挂於新阡有来必瞻晦极而彰理则可占太史作铭以发尔潜

明故赠通议大夫都察院右副都御史毕公神道碑铭

赠都察院右副都御史毕公为教谕时以其子亨为吏部主事弃官就封後累封至都转运使及亨为副都御史闻公丧归自甘肃值今天子恭上两宫尊号恩赠公今官给正三品诰命制得遣官谕祭有司治葬事恩数备矣毕氏族望济南之新城曾祖讳庆甫祖行二以行称世有隐德考讳铎赠如公官公讳理字文义生而魁伟重厚頴敏内发居乡无师傅学礼经自得奥旨为县学生累试弗售天顺己卯次当贡有伊某者亲老且贫甚怜而让之遂领山东乡荐庚辰中礼部乙科授凤阳怀远学训导怀远久乏科第公择少俊十余辈躬督教之自是举者先後得二人以母丧阕服改保定束鹿举三人秩满考最迁开封西华教谕西华乏士如怀远而举如束鹿之数父丧服再阕改彰德安阳安阳多贵宦子不帅教公益严条格其举者有加焉盖公以笃志实学操矩彠为身教故随厥所至类能有所成就四县之士衔感恩德虽越地累岁视之若父母然其乡党後进经讲授者多举进士为显官如御史孙敬于璧布政使李延夀此尤可指数者也晚号敬斋学者因称为敬斋先生自致政归以泉石诗酒自娯县官礼请为乡饮大宾者几二十年年八十有一而卒生洪熙某年卒以某年配高氏生同乡有懿德孝敬勤俭少老如一日视侧室若同气抚育诸庶无异已出累封至淑人以今弘治丙寅某月日合葬於吴公山之原太淑人亦赐祭焉子五亨其长举成化乙未进士累今官以亷能称於时次成夔龙孝成龙皆县学生孙五长昭弘治己未进士累官工部员外郎识者曰不愧其父自公以礼学教於家用是取科第者三世矣都宪君以予同朝久尝接公风范昭又予礼部所举乃奉吾友左副都御史杨君应宁状请铭公神道而以母德附焉礼也铭曰教士得第国课其最其所得者为迁陟地计功报直维有司事矧有遗教及乡子弟匪我职者功实兼倍天则课之锡以繁祉其祉伊何曰有贤嗣维子父述维孙祖似教实自我成之在天天道国法若符契然贻我身後击我目前官我能弃敢几报焉校彼自得不盈一间匪流斯长曷泝厥原父教既着亦维母贤我铭毕公以耀九原明故资政大夫都察院右都御史赠太子太保左都御史史公神道碑铭

公姓史氏讳琳字天瑞在宪宗庙举成化丙戌进士为工科给事中擢江西布政司右参议迁左参政孝宗朝历迁左右布政使擢都察院右副都御史巡抚保定诸府兼督鴈门诸关历工部左右侍郎兼左佥都御史经畧边备以秩满进右都御史提督军务署院事今上皇帝以提督功赠太子少保左都御史未几又以恤典加赠太子太保凡阅三朝四十年官十命其卒也给驿传遣官护丧治葬事赐祭者再及加祭亦如之盖其始终遭际之盛如此可谓难矣初公为给事时言事有体为参议时平巩昌番贼修安定会宁诸路边备督甘凉军饷事皆集以家艰阕服改福建有求开银矿者公力沮之为参政时豪家多怙势庇盗每为禁治袁吉二府饥发廪赈贷全活甚衆贑盗攻城邑杀官吏督兵剿之获七百余人枭其首恶脇从者皆释不问为布政时藩府岁禄多倍取民困输纳请自所司类输之始大称便为廵抚时定均徭优戍卒开小河以杀滹沱水势复眞定保定二府柴夫旧额大明诸川果园皆居民世业嬖臣怙宠者奏取以备供应公力言不可以数千人之命供一已之奉辞甚激诏遣官核实果如公言乃止为侍郎时尝以灾异言止织造惜供应诸事为经畧时言募军丁禁盗贼省中官差遣诸事多行之为提督凡三命始赴宣府大同值敌退会兵食为後计後敌寇榆林率偏师先往曁大帅至共谋觇敌酋所在夜潜师捣其巢贼闻礟惊遁毁其庐帐而还以捷闻赐勅褒谕副以银币宝镪入朝言便宜事加详弘治乙丑新遭大丧国事方剧适宣府失利遽命出师公与大帅分驻宣府大同大同诸路斩获以百计捷再上褒谕如初特命中官迎劳於关赐赉甚厚下曁部曲并加犒赏殆近岁以来所未有也今年丙寅为正德纪元正月十二日以疾卒自居九列前後请老十余疏辄得温旨勉留其在新政尤多眷注而勲业未究卒齎其志以没悲哉公性本孝友其先世居浙之余姚元市舶大使应炎为宋防御使张畴子去史为张姓七世矣公始请於朝复旧姓事其祖处士府君讳仲昇考教谕府君讳才甚谨皆累赠如其官显其家賙恤亲党不遗余力其为人坦夷宏豁不设崖岸意常近厚人以故多亲爱之平居不事作业家无余赀然终其身未尝以屑意也号一拙而实多艺能戏作墨竹自谓天解尤好谈兵於诸推步占候医药之术靡不通涉比见荧惑犯执法谓人曰是必有当之者已而左都御史戴公廷珍卒曰未也不踰月而公亦卒乃撮其大者为铭铭曰有伟一人生南东长躯广颡声洪钟蚤占骨相非凡庸溺水不死惊羣童殿前射策囘重瞳谏垣启沃开宸聪关闽楚地三藩雄力折强暴苏疲癃手操宪节廵畿封入贰邦土官冬工豸冠象简乘青騘出门按剑气如虹部曲百万皆貔熊三边四顾多狼烽衔枚夜捣穹庐空五年再出威权同北走上谷西云中胡来如云去若风公归献捷明光宫台评庙议坐雍容武戢不用文治隆扶揺万里方上翀六月一息何匆匆稽山镜水精灵锺公往归之可长终神无不之感必通或者尚在燕然峰

明故中宪大夫太常寺少卿兼翰林院侍讲学士杨君墓碑铭

国朝廕录之典惟大臣有之然不甚显其显者必其才足以应选举膺任使资累序积乃得之而亦鲜矣若学士杨君知休固其人哉君讳时畅知休其字世望西安之咸宁曾祖讳惟敬祖讳森皆累赠资政大夫户部尙书考讳鼎举乡贡会试皆第一廷试第二历翰林侍讲官至资德大夫正治上卿太子少保户部尙书赠太子太保諡庄敏君其伯子也少美丰姿能问学庄敏公为侍郎例得廕子君以让其弟时逹旣举进士授翰林院检讨修宪庙实録以劳迁修撰充经筵讲官今上在储宫君以廷荐侍讲读改春坊右赞善九载秩满进左论德以修大明会典劳迁侍讲学士续修玉牒以登极恩进太常寺少卿兼职如故复以两宫尊号恩进阶中宪大夫预修孝庙实録初开经筵复充讲官其在成化时尚未显越弘治正德间多所历试史职之外会试为同考廷试为受卷弥封读卷凡儒臣所有事无弗与者自余若分献郊坛陪飨太庙清理武官贴黄预观籍田从幸太学赐坐彜伦堂恩礼尤渥玉牒之进君按宋制於正殿登受亦前所未有也其所被赐若冠服金币宝镪珍馔诸物不一而足卒之日上追念旧劳特命官致祭营葬给驿归其丧其长子依泽先以祖廕为太学生至是改命肄中书舍人业出身仍许其仲子依江补廕为生盖庄敏虽以勲绩闻望显於时代而在翰林未久辄擢故编摩讲读之务所以遗君者犹多而廕録相续又逓为序进固公以文学遭际明圣有足自致实庄敏之泽未艾也君为人内敏外重意常近厚伦谊尤笃庄敏之归卽欲终养不果乃请侍以行张氏姊寡而无子养之终身後被旌为节妇谭氏妹有遗女为嫁名族诸弟旣失怙并加诲导时敷为兵部员外郎时逹为顺天府经历时敷卒育其孤於官及君之丧羣从环列伏哭皆如礼亦以见故家风范如此云依泽将树碑墓道奉左庶子毛宪清状请予铭君同在院署久予弗能恝也因掇其行实之槩为序铭曰惟庄敏公昔事英祖肇登甲科终致台辅老归其乡弗?厥施教成於家有子似之孰其似之曰维伯子为名进士为世太史越在宪宗曁於孝庙今皇嗣基臣职是绍经业有门周彖羲爻史法有传钺贬华褒讲幄敷陈艺苑甄择有一於斯皆公遗则有笏堆牀有里鸣珂仲叔之间孰与伯多譬室与田将获将构而成弗终抑又谁咎惟恤有典兆域是营奕世遗恩二子是庸咸宁之墟先公所藏君往从之百世勿忘

怀麓堂集卷七十九







卷八十

<集部,别集类,明洪武至崇祯,怀麓堂集>

钦定四库全书

怀麓堂集卷八十

明　李东阳　撰

文後稿二十

碑铭

明故赠中宪大夫太常寺少卿兼翰林院侍读费君墓碑铭

赠中宪大夫太常少卿兼翰林侍读费君讳璠字叔玉以子宏贵累赠如其官时其卒且葬已六七年矣宏既得诰命将树碑墓道乃奉湖广按察佥事姚君文灏状复自述行实请予铭且谓卢於陵连舜宾皆以处士得文章而显呜呼若是则予恶敢当顾君之贤当不在卢连下故叙而铭之初公父奉训府君蚤孤失学有五子各授之业珣字伯玉举乡贡士瑄字仲玉举进士累官贵州布政右参议璵字季玉为义官瑞字幼玉亦举乡贡公其叔子也当伯玉蚤世府君亦弃养仲玉已游县学以母嫂寡弟妹皆稚委君家务卒国学业以成其名府君止一弟有嬴赀悉付之其没也无私藏焉君入给家费出应公役勤苦百状久而赀益饶外侮沓至随事扞遏强暴者更为屈服曰费氏有人矣君痛弗逮父养以母王太恭人多疾躬习汤液储善药以备之逮事继祖母张孺人晨夕候问手其肌肤寒燠饥渇类不後所欲曾祖妣王孺人墓为盗所发遗骼散落灌莽中一一掇拾内诸故槥礼事兄嫂幼弟病亲为扶掖至察其秽器弟尝沾醉濡首夺其杯掷之其感励有成亦以此後归自京师病益甚冒暑迎之失於扬州闻已至镇江反渡而南则知尚在瓜洲日暮风甚舟人请少俟君曰吾弟忍死待我遑恤其他亟欲渡而北及见握手语数刻而絶抚其孤寯尤笃闻有盗警亟叩寝合抱之出寯犹未寤也理家四十年下上辑睦如一日晚与仲玉定家规至今行之其为人英儁而善检饬自谓有三不惑每岁荒辄减价出粜有笋舟覆於潭为渔者所得家僮利其贱市之盖自是不笋食者数月故乡人德之最深尝病殆为之社祷者数百人非公事不至城府母党有请托者业已得贿以母命强君君代偿所得竟弗为动君通堪舆家学葬二亲於金相之原配余恭人先卒别葬於杨梅尖而君葬於天柱峯皆所自卜地也君世家广信之铅山曾祖讳广诚祖讳荣父讳应麒以仲玉贵封奉训大夫兵部员外郎子三人其长宏也状元及第在讲筵史局蔚为时望於是天下称之曰费氏有子矣次完县学生次审早卒孙几人孙女几人长许宜兴吴骥今翰林侍读学士克温子也铭曰费氏五玉玉总良其一韫匵山中藏平生执德不毁方人有誉重无疵伤沽哉沽哉价莫偿宁为横弃官道傍耻以泣献封陵阳种为玉子森成行前如蓝田後崑冈如扬瑶琨雍琳琅中最贵者登玉堂为璧为瓒为珪璋为世物瑞为国光佳城有埋厥壤黄宝气融液天无霜後千百年阙精芒生刍欲奠远可将贞珉着德永不忘

明故嘉议大夫南京都察院左副都御史陈君玉汝神道碑铭

玉汝姓陈氏讳璚玉汝字也世为苏之长洲人举进士为翰林庶吉士擢兵科给事中历迁刑科都给事中大理寺左右丞左右少卿两京都察院左佥都御史以左副都御史致仕南京卒於家玉汝居官谨饬不事矫亢言必据理法在谏垣封驳惟允孝宗莅政初妖僧继晓既就逮法司拟以常典玉汝与同官暴其罪乃伏法有妖人惑衆通寇奏令巡抚宪臣禁絶弊源因请置天下社学以端蒙养则邪慝不生有中使手击尚宝官於朝具状劾之彭城伯为幸臣诬奏为辨其非罪当道欲令以齿颊报怨则谢弗能虽以召怒弗恤也在理寺最久详谳为多在南台兼督操江兵上自九江下至沼海岁再巡历过其家必奏焉而後入周府庄地与屯田相错奉勅往勘岁久籍去军卫不能直因两具以请中旨归之府而议者弗察乃着屯田十二难以着志复勘吉府狱下上无间言再入南台会海贼为孽与巡抚官议先抚谕首恶出降业已许不死发戍岭南後贼党大肆更化初方议剿捕而玉汝已沾疾谢事去矣礼部以讣闻上遣官谕祭命有司治葬事丁卯十一月某日瘗於隆池山之原子四鎡钥键鍭孙八涛早世次淳津汸渶泓洵汭玉汝位不称行若为造物所诎及归子姓蕃硕至不能猝辨乃作颔孙之堂亦衣冠盛事云初玉汝为生从吴文定公为古文歌诗弗屑程试试京闱有司録其论以传予同考礼部初试已落之榜时策问涉僻事阖场莫能记惟此卷备举不失一字遂寘上第入翰林为诸老先生所器许而选授不及虽得要地每公暇未始废学所着有成斋稿使归有二上録三上録其诗清简有思致文亦如之玉汝谓予为知己以文字友甚习故鎡以治命走京师迄铭神道予悲而铭之铭曰吴文献地文定其首陈君视之义则师友乡评以行省试以文有言孔扬吾得其人其人维何玉以比德琢汝器汝为圭为璧木天石渠有图有书何以用之校閲之余谏垣有议乐司有比随所历试亦足致理经与律判中世已然一之谓难而况其全人亦有言清则弗要二不可兼一不为少志所弗屑若或强之所未竟者莫或广之知人实艰惟我与子既録其生复铭其死

太原王氏柳林世墓碑铭

柳林阡者太原王氏世墓也王之族系出周灵王太子晋代有显者而谱毁於兵无所考见元有子实处士居邑西之蚕石生二子长处士均圯次良仕元知潞州兼管本州诸军兴学劝农事有惠在民老而无子以兄子伯聚为後至正之乱故家大族焚掠殆尽伯聚自山蓁别墅亦襁负子女避乱於外及国初肇定版籍始卜居柳林家复振永乐间岁歉尝出粟贷贫饿活数百人後有归直取劵者则既已焚之矣乡人德之夀百余岁二子长寅举乡贡士仕凤阳真定二府通判有亷能声擢知陇州以老致仕而卒三子永吉永泰永昌皆以耕读为业次安质直好义举人德之若其父然夀至八十有九二子长永夀举乡贡士累官资政大夫正治上卿南京工部尚书巡抚湖广提督军务有平寇功行业闻望为一时所重赠其祖若父皆为资政大夫工部尚书次永亨有大志折节读书亦以乡贡士知昌黎县迁知隆庆州性严毅未尝苟取比致仕归无嬴赀人以古先生称之以子琼恩授封诰进阶奉直大夫协正庶尹夀至七十有二今琼累迁户部右侍郎文学志操於前有光而赠锡之典盖未艾也若其先茔旧传邑西柳谷南之蚕石者久失其处而其子孙皆散亡弗祀潞州以下始葬柳林之南二里许则伯聚之所迁序以昭穆至今不紊尚书公之卒朝廷赐葬於邑西店头之原其子孙皆祔之别自为序蚕石之阡琼近已求得之将图修葺以广祀事独柳林之墓几二百年最久且盛而未有表识之者盖於此深致意焉惟王氏居土厚水深之地宗族蕃衍閲代累世皆能以忠厚朴质为业故夀富荣显年有过百龄官有登六卿者盖其所禀厚而习与养之善也至其坟墓所在兵荒转徙之余犹秩然不失其序而修治秩祀礼亦有加焉仁孝之泽自是其有穷乎养生送死王政之大端而公卿之家佐政以化民者其责尤重是不可以不识也户部君念潜德弗着自述事状介乔礼部希大请予文刻於丽牲之石且以备家乘之传乃铭以系之铭曰郁彼柳林山崔巍巍兮葬其下者塜累累兮惟州有侯相厥宜兮爰复爰处归流离兮数穷则通福履绥焉侯子侯孙曾玄随兮其生维斯葬亦斯兮昭穆序列俨庭闱兮翼翼卿佐皆穹跻兮由枝逮根雨露滋兮维柳之隂若彼槐兮繄彼在谷复弗迷兮礼有小宗继别为兮体魄在焉魂何之兮自西自东往复来兮刻石纪德峩丰碑兮

明故中奉大夫广西布政使司右布政使伍公神道碑铭

广西右布政使伍公卒於家其子湖广右布政使符具书寓公从子进士箕上京师介翰林庶吉士张鳌山请予铭神道之石越数月其孙工部主事全来速铭予与公同榜相知好音问久弗逹闻讣哀悼不忍辞伍氏世居吉安之安福元季有性中者以乡兵扞州里生於洪武国初以春秋举进士为临清县丞是为公高祖处士讳述经者为公曾祖知乐清县赠监察御史讳冕者为公祖封刑部员外郎讳体祥者公考也公讳希渊字孟贤少敏悟季父御史骥奇之言於刑部公俾与从弟希闵同受世业一日塾师请辞曰吾不能为二子师也天顺己卯公举乡贡癸未试礼部彭文宪公以春秋宗一时适主试事擢公为第四人经义梓行者不窜一字甲申登第二甲进士授刑部四川司主事未踰年尚书以为能令勘狱北畿归辄称旨有大臣荐为按察佥事例以资格弗许迁员外郎进陕西司郎中决南畿重辟及録浙江系囚多以开释复荐为大理寺丞不果有中贵臣衘命谳狱尚书以下皆噤莫敢抗公执论侃侃麾之不肯退坐是贾怒寻以诖误出为广州府同知会後山有剧寇承檄与按察使陶鲁分路进捕多所擒获勾稽军籍陈便宜二十事御史而下列郡行之民相与语曰非伍贰守几不可为郡矣传间京师遂擢知府事公益自展布事无剧易务力为之尝相水作陂堰多积谷为储蓄置保伍使民自相扞卫徵科差役必审定丁户凡所规画有至今存者狱讼尤所素习辞察面折庭无留案兴学表善取乡先逹遗文刻於郡斋时集诸生称说经史以风厉之登上第为显官者踵相属每部使举郡县能吏必为称首一月间吏部连拟云南按察副使及湖浙参政皆不果弘治己酉九载考绩王端毅公为吏部方欲进用而巡抚都御史请还公旧治乃擢广东右参政诸路习闻公名皆安其教令不敢犯乙卯迁广西右布政使取道归省遂丁刑部公忧继母刘宜人亦丧家居数年公亦谢事不复仕而子符已进云南右布政使为用事者所中就理浙藩既而用事者败始得白归比有後命公已属疾踰旬而卒公寛厚豁逹不设崖谷而中有介辨解纷治错皆谈笑为之虽专城牧长若不尽其用者事继母甚孝谨抚二弟遗子女皆底成立官所入俸廪为奉养宾祭费余辄以分子侄暨诸婣族赙丧结婚不可胜纪学士大夫谪岭南为所周恤者或祠而祝之广人过其乡不远百里必通问候其交际之得人深如此公生正统某年卒於正德某年葬於某山之原子六皆践世职有闻於时孙五长全举正德戊辰进士授今官次仝会仓令盖自临清及御史君而下举进士者一人乡贡者一人族望名第之盛亦世所鲜见云铭曰维广东西维国钜藩比壤殊俗政通实难公官其东长郡参省十年再迁维西牧是领茧丝之能保障之功政体则然匪才弗同维古有云以经饰吏甲科之储刑曹之试政久乃成世亦曰尔有明弗涉则命之使乡有文献家有范模公德不孤来者其图之

明故湖广布政使司左布政使刘公神道碑铭

吾湖南有藩臬之长曰刘公讳乔字述宪吉之万安人也其先出河南祥符宋季曰功甫者丞万安家於官曾祖昭祖俊英皆赠刑部尚书考尚书公讳广衡为累朝名德公其次子也成化丙戌登进士第知湖之归安归安壮县公应手剸折狱无滞囚苗死涝而邻邑早不可植公教民市其苗植之获再倍每东作躬历田野徒步入里社问民疾苦默询其家丰啬人资不肖赋税狱讼率视此为据吏不得售其奸礼葬丧俗士家以佛斋致馈却弗内富民送葬妓乐数十则罚以示戒癸巳召为河南道监察御史按广西荔浦徭叛檄藩司守臣平之柳庆田三府多警凡所指画动中机会还按京畿稽诸司卷籍无所纵壬寅擢福建按察副使发慝摘伏属吏畏服有大侠私番射利盘结下上莫能制亟断遣之弘治戊申以外艰阕服擢湖广按察使持法甚谨庚戌用刑部尚书彭惠安公荐迁右布政使辛亥转左布政使则壹尚寛简尽除苛厉人或讶之曰牧道固是也会修三王府极力综治民不告怨勘诸府狱事皆得理盖自筮仕至是勤勩举职未尝少逸间代祀南岳力疾以往还至簰洲卒子四玉奎璧璜玉本季弟之子也初公未有嗣故子之後举进士累官御史绍公行业以考绩给诰命公当进阶而所司失据仅授中奉大夫公之葬也佥都御史林待用为铭玉间请予铭诸墓道予省墓过浙闻人道归安政绩甚悉知公久矣兹於义有不容辞者乃为铭铭曰有湖在南楚邦是瞻藩臬之间有牧有监有贤实多来者踵接前过後绩功施惠浃仡仡刘公有言有功植我善柔苏我病癃星霜六周亦距非久民无訾謷誉则多有我居北方顾怀旧邦曷其徵之於我父兄父为尚书子为柱史何斯人斯是父是子汗竹有传甘棠有诣丽生有碑邦人之思

明故赠光禄大夫柱国太子太保吏部尚书兼武英殿大学士焦公神道碑铭

吾友少傅焦公孟阳始入内阁加太子太保吏部尚书武英殿大学士特赐诰命封三代获赠曾祖全德公如其官又为光禄大夫柱国如其阶勳欲树碑神道以昭潜德乃属诸东阳而岁代绵隔事行无所据惟述其祖光禄公之言曰吾父事亲能竭力共养与人和厚有令闻於乡又常谓芳辈曰予幼时吾父以为可教每擕以自随方值草昧士未有定业家不蓄书教小学四书皆以手画地口授耳命旋为讲解不一存笔迹故人无知者尝中夜语予曰元季之乱南北扰攘强暴四出荡无统纪者几二十年中原人民自为吞噬死锋镝者踵相接即不死则死於道路沟壑之间幸而存者不十一而子生其时未尝去庐舍坟墓居与乡人树栅相保宗戚百余家皆藉以无事遂能存乱後之身以承先世之?以遗尔曹殆若非偶然者今又值圣天子光复古帝王礼乐之化尔生斯时宜学以待用则以忠信仁义修其身以淑诸人人而进退之际尤所当慎尔其识之亦以教尔子孙予谨识之不敢忘用是官不过九品年仅踰四十而即退耕於野以成先训然察吾父之意不独在予实有望於尔後之人尔後人者不可以不知知之不可以不勉也芳闻曾祖语意於吾祖者仅仅如此他莫能悉也东阳乃起而叹曰嗟乎欧阳氏徒以一妇人数语而表德於先世取徵於後代矧父祖孙曾问学德业相授受若是其明且远哉盖天地之道亏盈否泰循环而无穷自开辟以来一治一乱至於元季否亦极矣我国朝扫除戡定休养喣育百四十余年日趋於盛於是乎有重熙之世以一家言之积德累善閲世历代而不试试亦不显既久而得今少傅公又出於翰林之储养州郡之敭历愈久而後大发焉乃以耆德硕学尊官重望简於朝廷耀於天下於是乎有三孤之贵三世之封虽其渟蓄培植有足自致而遭逢会合於千载一时之盛固亦非偶然者哉然则公之高识远见至今而始信而其为人亦从可知己公讳成全德其字世居南阳之泌阳有曰义者仕元为万户抗志不合弃官而归其後遂相率不仕云铭曰维国之初如日方晓维桐柏之隂宿彼灵鸟其章弗耀维九苞是荷有雏翩然览德而下倏还故栖亦戢其羽维予孔似维孙实旅其仪楚楚其行举举复有名孙出於治世维时之灵亦维邦之瑞纷彼羽族实拔其萃衆雏从之趾美方继以今校昔何显何晦维古有闻莫克见之考迹审象於书於诗维国之初代亦远而见其子孙宛尔其仪取物以德阐义以辞匪凤斯铭维斯人之碑

明故光禄大夫柱国太子太傅吏部尚书致仕赠特进左柱国太师谥端毅王公神道碑铭

自古凡治朝盛世必有恢弘博大之臣布列廊庙陈昌言着伟绩显於天下播在史册以传不朽然不可遽得求什一於千百得焉亦足矣自我英宗皇帝旁求贤哲其所敷遗閲宪宗孝宗累数十年时则有若王端毅公固其人哉公讳恕字宗贯陕西三原人也正统戊辰举进士为翰林庶吉士授大理寺左评事景泰间迁左寺副条刑罚不中六事上之朝擢知杨州府屡辨疑狱岁饥发廪不俟报且给医药多所全活作资政书院教羣子弟科不乏人天顺间迁江西右布政使杨人为立石颂德广贼寇贑州公帅兵剿平之迁河南左布政使成化间擢都察院右副都御史抚治南阳诸府南阳豪争矿杀人公获其魁余悉解散以内艰去会襄阳盗起诏公起复会兵捣其巢走之及刘千斤辈作乱公亦会王师剿平之大帅欲纵兵搜山公不可因下令曰擅杀者斩复榜示流民谕使复业民为建生祠绘像事之乞终制不许寻奉勅巡抚河南迁左副都御史岁旱蝗上疏请崇俭去奢以回天意入朝言时政六事迁刑部左侍郎丁外艰服阕改刑部巡治漕河成言弭灾数事未几而蠲租之诏下矣改南京户部再改左副都御史巡抚云南进右都御史以地切交趾言御夷方略劾镇守中官诸不法事没其部下所得金宝输之京师勲臣世帅亦为敛戢所役官军土民皆还部业使人至夷方无敢索赂势家假驿传般私货者皆自雇役於是声震远迩改南京都察院参赞留务兼督巡江寻改南京兵部尚书考选官属不受请托为同事所忌命兼左副都御史巡抚苏松诸府会江南地震乞归不许言内外官收纳过重请为禁革光禄寺岁供白粲概及庖人贱工请为分别泒买物料织造彩币及贡献禽鸟花木请为节省又请免常州夏税六万余石以羡米还之又以补诸府户口?钞六百万贯又以水旱灾请免秋粮数十万草半之以宫田赋重减耗米十余万发廪赈饥民令减价粜谷又同行赈贷以户计者几二百万以口计者有加焉有中官以买书收药为名搜括遍江南千户王臣者为之助恶公累疏言之上乃命械系中官泉臣於市而中官亦诬奏公及知府孙仁仁就逮公又力捄之得免又请罢内降官数人又以京师地震乞辞位不许寻复改南京兵部尚书仍参留务闻秦晋饥言便宜十事闻林俊张黻之谪乞还其官因请罢永昌寺役加太子少保言政令必信不宜数改语尤激旋落太子少保以尚书致仕孝宗在东宫已闻公名既登极首降勅召之改吏部尚书加太子太保阶荣禄大夫台谏劾巡抚及藩郡官奉旨黜革公以为不得其职连疏乞休皆不许南台荐公可入内阁上曰朕用蹇义王直故事委恕吏部若有谋议亦无不听乃已弘治初从耕籍田预九推礼视学命下公请释奠用爵用三献分献官致拜上许分献行拜礼公又争之乃於孔子加币用太牢改献为奠至日分奠郑国亚圣公侍经筵偶议不合辞印乞休上曰君臣之间恩同父子各陈所见何嫌何疑可视事如故乃起就职属有疾上命医诊视遗中官赐酒米诸物南京给事中周弦御史张昺奉命点军为留司所奏出补外公论捄之未得命台谏交奏以为老臣言当听弦昺乃得改南京别任徵王奏知陞钧州为府晋王乞为世子别设典膳皆论止之知州刘概与御史汤鼐言涉狂诞当道欲坐以死御史李典多枝罪人至死亦坐重辟公皆论救乃从末减山西叛贼王良等既伏诛或议除其党千余辈公以为胁从宜免议始定又请老诏大风雨雪免朝又免午朝复以慧见自劾求退不许进阶光禄大夫勳柱国封三代有旨令中官会选御医公执不可夀王冠充副使都御史秦弦以总督两广军务奏安远侯柳景不法坐致仕去公极言弦当用乃起为南京户部尚书大贤院判刘文泰者奏公不当令人作传议者以为有所受公具自列乃下文泰狱降御医公又乞休盖自苏松以来前後疏十余上乃赐允命给驿还乡有司月给米二石岁给夫役二人赐宝镪三千贯居十有三年圣天子登极诏赐牢醴遣行人存问於家复加米及夫隶数倍於昔且赐玺书有嘉猷入告语公复上疏言数事正德戊辰某月某日卒於正寝夀九十有三矣讣闻上震悼赠特进左柱国太师赐諡曰端毅遣官谕祭者九令有司给棺椁治凡葬事公墓在西园尚书府君墓次其所自卜地也子曰承祚为义官有丈夫子五人承祜南京前军都督府经历早卒承禄义官承祥顺天府通判承禋亦为义官承裕举进士累官吏科都给事中孙十三人某某公平生好学博涉经籍至老不倦所着有漕河通志介庵奏议石渠意见经籍格言行於世承裕予礼部所举士因奉户部尚书刘公用斋状来请铭是恶可不铭铭曰岩岩华岳雄镇秦封灵秀攸萃为人中雄端居庙堂进退不辟高举长步直言正色奋翼而起排云厉空纷彼羽族瞠其下风羣疑纠纷中有定括南山可移三军可夺用我则出舍我则还外若可挠其中浩然秉彛在躬弗枯弗失其所余者以还造物拄车守闾世岂无才持以大用匪违则乖滔滔江流中有砥柱颓波狂澜不见其处功名始终自古谓难我所自立其成则天国史有书乡贤有祀公铭不隳公墓在此

明故正议大夫资治尹南京工部右侍郎徐公神道碑铭

弘治乙卯公以都察院右副都御史巡抚湖广一日忽有中旨迁南京工部右侍郎公闻命骇愕亟上疏言臣平生不敢自他途以进乃今名不荐於廷臣铨不由於吏部臣之心迹何以自明乞收新恩以全晚节因以疾告先皇帝优诏答之乃就职又再疏请老弗许戊午献绩於朝疾遽作又请乃许给廪驿而归言事者往往起公不果癸亥三月七日卒夀七十三遗戒子孙勿乞葬祭甲子岁未尽一日窆於凤凰山姚塘之原後冯御史允中按南畿表公名行为请恤典朝廷乃遣官谕祭命有司治兆域呜呼观公之终可以知其始矣公在成化丙戌举进士为工科给事中诸中使欲领郊关抽税公与同官言不可遂遣诸给事往莅意因以窘之会公在遣中摭拾无所得乃止乙未擢湖广布政司左参议値兵荒後加意抚恤民赖不徙有中使采竹笋诸物责非所产地公移文止之甲辰秩满迁河南右参政陕西饥当运粟数万石民苦远公请出粟易银畀之弘治戊申进右布政使迁左布政使有藩府承奉司制置吏公勒停之会计财赋谓费用寖广岁入且弗给乞少节京运以寛民力庚戌河徙开封有奏迁藩会者公条陈不可事亦竟不行辛亥迁都察院右副都御史巡抚河南旱溢交作公请减秋税省织造折?课有藩府据鲁山民业公承命会勘议归之民户部督积逋急公以灾变请缓其事有言官请割汉中郧阳夔州诸府别置布政司公亦言不可邻境民来就食发粟赈之所活甚衆尤重名教令归德修微子祠彰德建西门豹祠洛南祠范文正又令诸州县学秩贤哲无文者公名益彰而忌者日益甚再乞归不许於是有湖广之命两河士民夹道攀送哭声闻数十里布政有羡银三千两举以为赆公一无所纳至则有中使载私咸百艘抑市於民为公所持比去乃得市云公器宇凝重不事矫饰而中所操执介介不苟虽优仕不倦问学自辑所为诗文奏牍若干卷藏於家修家规以合族子弟虽颁白无敢肆者其高年令德盖非特一郡之望也公姓徐氏讳恪字公肃苏之常熟人祖德贤考纳皆赠都察院右副都御史子四綎先卒次绾次縜绦绾上京请铭刻於神道之石曰治命也予与公久同朝每见公奏牍辄叹羡不置重其为人乃为叙及铭铭曰国有四维亷乃一士而弗亷曷自律观德之隅如彼室徐公手持法三尺威来如山气不屈深言远计心在国羣猜衆忌不我恤避嫌远耻如有激毋我身贵隳我节台高省严出复入身虽庙堂志岩穴旋亦弃之如屣脱乘坚驱良虞颠踬蝇营蜗争竟何物公怌谦冲敛不伐康宁考终多类锡天实成之岂人力吴山之原閟元宅家有胤系庙有食後千斯年保贞吉

怀麓堂集卷八十







卷八十一

钦定四库全书

怀麓堂集卷八十一

明　李东阳　撰

文後稿二十一

碑碣铭

明故陕西宁州知州赠光禄大夫柱国少傅兼太子太傅吏部尚书刘公神道碑铭

汉之守令多久任至长子孙或十余年或二十余年然不数见在我先朝法令近古其最久者时则有若陕西宁州知州刘公盖三十二年然後去前此未之有也公生於洪武某年登乡甲科三十三而为县三十六而为州七十而致仕至八十四而卒又五十一年赠今官於是宁州之名益加显公讳纲字文纪其先自汉更始时居颍川有曰元者避乱居嵩南至建武初占籍於钧州今河南开封府地也唐以下谱逸不可考公高祖讳某曾祖某祖某考某赠如其官公生而孝友敦确有干局初为县得延安府之邑俗号难治教法并举颂声大作及为州州人闻公威名皆色惧公至则曰久敝之地刑非所先乃因俗为治不专绳墨民翕然乐之民未识树艺教以播种民未知学问教以诗书植善锄恶习为之变既又均赋役置屯田简兵练武百废俱振以内艰去代者已至民不忍释公诣阙请留太宗曰民既念纲可令起复乘传之任而别用代者公心丧莅事未尝轻用罚而民不忍犯经鞫问者退无异词尝署按察司事旬日间屡释寃狱州有龙尾湫时出光怪远近聚观公伺其光动手射之应矢而?既而泄其水乃巨鼋也怪遂息间行野中值横石为虹马惊不度公谛视之盖狄梁公碑范文正公所撰者也即起竪之为建祠焉其他善政多不可殚纪此其异者耳间又尝丁外艰考绩者殆十数皆以州人奏留而官亦不调仁宗朝特赐玺书表异及四品章服尝至京师上亲召问劳以酒馔时人荣之英宗朝以老乞休章数上乃得致仕去之日哭声振野州旧有六君子祠祀狄公以下尝为刺史者民生祀公其中改名七君子祠及家居遗问踵至其卒也有裹粮致吊者焉其得民心如此公配某子某孙三长为光禄大夫柱国少傅兼太子太傅吏部尚书宇举成化壬辰进士累今官材行勳绩伟然时望为今天子所简任其赠三代以此公葬于某山之原少傅公既贵欲遵典式立石墓道以昭不朽自述公状请予铭予惟世之论有後者必曰位不称德君子固未尝责报于天而理有不能违者夫积久而发发必大公以平生所学专施于一方官不过郡守再世而少傅公出焉又以言事被谪越数十年然後显不可谓不难矣今举甲第者三世在仕籍者四人文武并用中外相映方承而未艾有家之盛鲜克过之是不足为为善者劝哉铭曰

陕之西疆有州曰宁爰有贤守来侯其氓氓有素愿侯实营之氓有外侮侯则撄之三十二年政举人存不食而饱不衣而温氓之戴侯我父我昆氓之颂侯侯子侯孙侯子既善侯孙乃发内秉政柄外着功伐文扬武掲其声烈烈莫为之後有播谁获一郡虽小其名则长没为三孤身後之光嵩洛之间有河汤汤公泽斯流百世勿忘

明故资善大夫太子少保吏部尚书致仕赠太子太保许公神道碑铭

有居大官当重任仕而人望之退而人慕且荐之没而人惜之若不尽其用者是恶可强合幸得盖必有所由致即是而观不待接其言考其世其人可知也若河南许公固可诬哉公讳进字季升举成化丙戌进士擢监察御史出按甘肃山东风裁卓卓都御史陈钺附大监汪直启衅辽东为御史强珍所劾公亦率诸御史论之珍被逮谪戍公与凡劾钺者皆夺俸三月选山东按察司副使监乡试事有欲私贵家子者执不从东昌有武官子怀金挟一儒生饮于酒家是夜被杀有司疑生所为备极拷讯生诬服公徧閲商历见酒家以杀之翼日买布数疋讯之遂伏辜弘治戊申迁广西按察使未上擢都察院右佥都御史巡抚大同赞理军务上边事数条比边入贡骄诈百出公严为节制遂不得逞武邑王骢沐不律公奏置于法降为庶人又奏大监石岩岩诬公擅用旗炽降知兖州府甲寅迁陕西按察使寇犯西陲复命公为左佥都御史巡抚甘肃吐鲁蕃世仇哈密遣部酋逐其王入据其城久不复公与都督刘宁辈出调齐勤罕都诸夷为声援冒雪夜进城中人从乱者余八百登台自保公谕使下或欲尽屠之公不可乃止丙辰以功迁右副都御史巡抚陕西不屈权贵召入为户部右侍郎刑部主事郑岳下狱不以罪公疏白之彗见公会奏修省数事庚申寇入大同复命兼左佥都御史提督军务与平江伯陈公鋭出师进剿陈以无功获谴或因以累公遂令致仕归数年廷臣论荐者数十疏乙丑今天子即阼召为兵部左侍郎督团营兵马进尚书赐莽衣三袭正德丙寅公上疏请勤圣学戒游逸改吏部尚书赐玉带加太子少保方逆瑾擅政事多龃龉时传公议瑾寖不能容乃以署员外郎再署郎中者诬为非制谪令致仕又以公尝荐雍泰为失当除其名而怒犹未解又捃其在大同时尝藉军丁出银雇役後为典守者所尅故苛为稽察因以中公几至不测事未结而瑾败朝廷用言者复公官仍致仕而公已卒矣乃赠公太子太保遣官谕祭命有司治葬事焉公器宇魁崖负抱甚伟论议胸出若无不可为者法尚严峻凡有请托多拒不行见者敬而畏之顾性孝谨尝被庭训挞指出血後每举指示人辄感泣不已事二兄礼敬不替家素饶而自奉俭约至于老犹然所着有宪台奏议平番始末东崖稿东崖者其所自号也公生某卒某葬于城南石觜山之北麓娶某生子某继夫人高氏生诰举进士擢户部给事中改翰林院检讨调全州判官讃亦举进士擢监察御史改编修调临淄知县公高祖某曾祖某祖某皆以公贵赠如其官其上世谱逸莫可考一日于茔域隙地得许五公墓志称隋楚州刺史法光唐谯国公裕左相国师有五世为同州刺史八世为宋端明殿学士简其子东迁长安又四世为金兵马都元帅威西征过灵实爱其风土始居焉又再世为元百户玉则五之考也于是许氏之世系灿然复完人皆异之公且葬诰至京师奉礼部右侍郎李公希状请予铭铭曰陕重周甸地分东西西有名关山川崛奇代生伟人出为世用屹屹许公有威有重肃肃内宪严严外台有剧必折靡强弗摧赫赫天曹百官是统震撼击撞有震无恐仕我已我其机在人不怨不尤在我者存明扬在廷嘉遯于野既老而传非徒夀者膏之沃矣有晔其光维源之深其流则长物则有然于人为大我最公名昭于一代

明故通议大夫礼部右侍郎管国子监祭酒事致仕赠礼部尚书諡文肃谢公神道碑铭

吾友方石先生谢公卒且葬既閲岁予始得铭神道之石非忍为慢重之也公讳铎字鸣治别号方石台之大平人少为县学生天顺己卯举郷荐第二甲申登进士第入翰林为庶吉士乙酉授编修成化丁亥预修英庙实録成陞从七品俸乙未秩满迁侍讲仍加从五品俸戊戌以家艰去既免丧谢病居数年弘治初台谏部属言事者交荐之会以修宪庙实録徵乃起供职庚戌擢南京国子监祭酒辛亥致仕归荐者以十数特擢礼部右侍郎管国子祭酒事命吏部遣使即其家起之公再辞不得道得疾径归复请而敦迫日益急乃行至京师辞所加职以本官治事亦不许居二年辞至再癸亥修历代通监纂要命为润色官疏又五六上复乞归养疾乃许命给驿以行命有司俟病愈闻奏正德戊辰吏部例上其名会权奸用事恐其复起遂仍致仕某年月卒盖公出处履历之槩如此可谓得其正矣公为编修时尝奉旨校勘通监纲目上疏言神宗喜通监理宗好纲目而不能推之政治因劝求贤讲学以史册质经传穷义理则大本立而万末自随矣为侍讲撰经筵讲章必尽所欲言者在南监时动以身教每严约束禁诸生班见礼捐皂役钱以沛僚属籍膳夫余钱于官购东西二书楼以度镂板上疏请增杨龟山从祀而黜草芦吴氏余若择师儒慎科贡广载籍复会馔均差遣论列尤多在北监请增号舍修堂室又谓庙门衢面多狭斜以为?慢买其地而廓之又买官廨三十余区居学宫以省僦直皆出夫皂雇役余悉藉为公用诸生贫困者亦有给死者请京府致赙给驿归其丧又别祀叔梁纥曾晳顔路孔鲤配之以全伦义而议黜吴氏者尤切皆不果行凡所建白皆师古义持独见未始有狥俗希人之意虽尊官要地忌者不能无而舆论所归若出一口其辞则相率请留其去则争为论荐如输粟纳马诸途素为所抑者亦连名荐之前後所上辞疏朝廷每优诏慰荅至停禄以俟命仅予告归既其没也特赠为礼部尚书谥文肃遣官谕祭令有司治葬事始终极备皆平生意望之所不及信公道之在天下固亦不可冺者公孤介寡合性气屹屹嗜义如渇见不善若将凂然家居孝友自违养後辄无意仕进少从从父宝庆知府世修学师事终身及玉城山人世懋早卒并集其诗刻之其父赠礼部侍郎世衍尝出祭田二十亩公买田代之而以其田分诸弟及供家塾间以葬族之贫者又买田以益弟侄数亦如之又修宗谱构墓庐为合族计其高祖孝子温良遗行久弗白至公始表着之祖母赵氏以节死後公以侍郎考绩请辍所得封诰移为旌典诏特表为贞节之门仍予诰命以至乡郡诸先正遗文善行皆辑録以传与南京工部侍郎黄公世显为知己始终不负婣党知识困乏者皆有周恤然实无长物惟节俸入为之其居常第疏食醴饮而已为诗精链不苟力追古作当所得意殆忘寝食又尚理致谨体裁考订评隲多前人所未及所着有桃溪籍续真西山读书记伊洛渊源续録伊洛遗音并四子择言元史本末宰辅沿革国朝名臣事略尊乡略赤城新志及诗集论谏録螘忱稿汲绠余诚归夷杂録缌山集祭礼仪注若干卷谢氏出晋康乐公後经畧使鞅至今若干世公配陈氏继孔氏宣圣五十七代孙皆赠淑人公三子某某次兴寅孙一必祚公生某卒某夀七十六必祚以书告哀曰非先生文吾祖且弗瞑呜呼公天下士也予故先序其出处之大者後及其详而系以铭铭曰

君文献地山水盘结锺灵聚英代产人杰谢出申封从晋东辙峩峩东山支编诸越巉巉方岩逮宋乃发石生其间百碎无屈维文肃公矫矫风节言论铿耸行操孤洁文必己任教必身率羣疑衆咻莫我能述事有难继弗我遑恤力有余步宁我无蹶其所未竟付诸造物好德考终生也无缺乡贤有録公自编帙信史有笔公所删述公名孔彰允继前哲

明故光禄大夫太子太保礼部尚书致仕赠特进右柱国太保谥文端周公神道碑铭

昔在英宗复辟之日登明选公储养俊哲以敷遗于後时太原周公实领国史越三朝四十余年洊历诸曹官至一品再谢政事以功名终君子谓其遭际之盛出处之善胥得之矣公讳经字伯常公举天顺乙卯乡贡庚辰进士入翰林为庶吉士壬午授检讨成化丁亥修英宗实録成进编修己丑同考礼部会试丙申直讲经筵秩满进侍读丁酉考南京乡试戊戌改春坊右中允日侍皇太子讲读辛丑庄懿公致仕居南京公乞往省命给驿赐道里费且速其来讲御制文华大训皇太子每起立拱听内阁大臣或以为劳谓公宜跪请坐听公不从竟得如礼甲辰丁庄懿公忧服阕弗调或讽使图进取计公峻郤之孝宗登极超擢太常寺少卿兼侍读弘治戊申命直日讲修宪宗实録未成己酉擢礼部左侍郎兼议政莅事必传经义若郤西域贡狮毁黄村尼寺为先朝盛德事皆公与左侍郎倪文毅公赞成之辛亥改吏部迁左侍郎一日有中官谕旨欲以通政司经历高禄为参议公独承谕执不可退与尚书王端毅公上疏论之灵夀人献大明川民田于太监李广户部驳议弗得公谓诸司宜会奏尚书耿文恪公属公具草上之事遂已乙卯诸司以灾异言事吏部请早视朝勤听政节侈费省游素止贡献而斥乐戏一事尤急亦出公手後有踪迹为此草者以问耿公公曰宜以实对耿曰吾为尚书不宜他诿时论盖两贤之丙辰拜户部尚书诸王府多奏欲自领河泊所赐税罢其官公言国体非便且民力不能堪乃止有中官织币南京奏给长芦盐八千引鬻于两淮仍给淮?价银二万两公言盐?本以济边且各有分地若公许越境则私贩必多官盐反滞命止长芦之盐勿给浙江守臣亦请给竹木银钞税为织费公又言关征非旧且浙地大水民困徵役先暂停织造从之每委官盐税必谕以爱节民力课入多者则与下考大同缺马尚书马端肃公请给折粮银就市之且戒警粮官毋得沮格既传旨公言粮马各有职不宜侵夺且引祖训六部不许相压之文为据词甚激上为改命兵部以马价银充用给事中鲁昂以财用匮乏请令诸藩公帑积贮及均徭羡银尽输大仓公言用不足者盖以织造赏赉斋醮土木之故若一切节省自宜少裕必能尽括天下之财恐非藏富于民之意又有旨取大仓银三万两为张灯具公言不可以小民膏脂供耳目之玩乃一命以明年内帑藏额补还之内灵台奏增洒扫卒宜当给月廪公言禁地非外人所得入不过为守者私役耳疏再上竟寝之清宁宫灾方议修建兵部欲调山东民夫七千余人公曰今岁歉民贫不可使远去乡井也请以本都羡银就京师雇役为之外戚张氏有河间赐地数百顷欲并其旁近民田千余顷得之且乞亩加税银二分公言河间多沮洳比因久旱贫民即退滩地耕之遇潦辄没即亩加税将贻无穷之害且王府赐田例亩税二分而此独加税人将谓朝廷待外戚与宗亲异矣又闻宪宗妃家亦有私田与民田比一切夺之彼亦无以为业人又将谓朝廷待张氏与他外戚异矣疏三四上後又以雄县地献为东宫庄者上因公奏皆抵之罪一时近戚贵幸有所陈请公一裁以法皆敛不得妄肆有中官及部属以言事获罪与同官上疏捄之声称藉甚而怨谤亦日深庚申以灾异事乞休致诏许之加太子太保赐勅给驿令有司月给米三石岁给舆隶四人命下廷臣皆相顾失色争上疏留之不得自是数年中外请留及复起者多至八十余疏前此未之有也公归摘勅词二字为保完堂啸傲其间今天子嗣位特起为南京户部尚书公辞以疾会丁继母忧未上戊辰服阕改礼部又辞上降勅遣使即其家起之至京疾作寓都城外上遣人慰问赐玉带及通监纂要以示宠异比莅事数月疾复作累疏乞休乃许之复赐勅褒谕推封三代月廪舆隶视昔有加焉至明年公以疾卒上震悼辍视朝一日赠特进光禄大夫右柱国大保諡文端命工部治葬事礼部谕祭者九公年七十有一以是年某月日窆于彭村之原配韩氏陕西按察司副使仕琦之女慧而知学先公五年卒已赐葬至是而合子四人长孟以?为右军都督府都事次曾举进士累官尚宝司少卿皆有世守次齐早卒公乡试时有甘露降于学县之松学者因称为松露先生公亦以自号少頴敏而庄重寡言笑继母性严急奉事惟谨及遇诸弟友爱曲至母弟纶早卒抚其四孤皆登仕藉少时受学于吴布政绎思吴既谢事岁致衣一袭银十两终其身其友蔡知府霖卒申御史论罢官皆贫甚并致优恤久不厌其敦尚义气类如此为诗文及书丽而有则自为小官已忘世用日侍庄懿公习闻天下事矢志清散两荐为内阁不果入其为尚书简在属吏亲为裁决剸烦应变畧无稽滞而秉政执法不为权势所挠尤人所甚难者予与公同官久比以孟曾请铭神道因撮其行业之大而于户部独详焉墓铭出少傅新都杨公者尤备可互见也铭曰

国有世臣实称济美其最贵者尚书父子施何耿王维白及倪公盖其一他莫与齐麦有两岐芝有三秀矧人有生得物之厚惟家之昌惟国之光气运攸系亦靡厥常两都四曹公际其盛令终令归公受其正父曰庄懿子曰文端代有美谥夫人则难亦有难者祖孙科第公居其间有创有继一品虽荣公不为华七十诚希公不为遐胡进之难而退斯易所不朽者非世禄谓大行之西有生若人百世而下其永有闻

明故赠奉直大夫尚宝司少卿崔君墓碑铭

吾甥崔尚宝杰泣告予曰杰早失怙恃铭弗备礼惟先考平生苦志?行矻矻勤子敎而弗观厥成兹窃与锡命按制得树碑墓道非我外舅谁可为不朽托者乃自述事状缕缕数千言予览而哀之按崔氏本苏州吴县人君父讳仲祥永乐间自永平卢龙卫改籍锦衣隶内监工作生二子君其次也讳忠字景忠十余载能楷书内监掌书记者奇之以告其长遂勒令供事值正统乙巳事尤剧小大悉辨监官出使者必挈以从成化癸巳以劳授工部文思院副使乙巳迁大使君素抱智识久益精链凡工徒钱糓动以数百心计手籍不遗铢寸尤习文移体式尝使山西前威宁伯王公见其奏曰此老吏笔也又尝过河南建王府佐监官出纳所省半常数比归官吏部诸君多致赆悉孙辞之一时中外共事者多藉以起家君独畏法痛自检制人以急来赴则曲为调护亦不受报大监黄公顺老更事殊爱君如左右手比卒哭为失声裒银米为赙复念之不置书其名于公署曰俾後来知有此人盖君虽穷约不显施其所自试亦畧畧可见已君性雅洁食不兼味服止布帛一鞾至十年祭必致腆遇婣戚必从厚乞其门者不使空返事外祖父母至分俸为养内弟有负劵辄弃之其人至齎愧以没而君弗计也顾不苟合族子有自残者絶不使见族女将为尼即勒归嫁之尝手録举业数百篇遗杰谓之曰吾本慕学为人所抑弗克竟吾志是惟汝责杰谨识之不敢忘配宜人许氏常之武进人家隶尺籍生于京师厥考重择配二十七而始家事姑谨姑亡君在外或閲四三年宜人独抚子女虽岁时未始归省谓杰曰我初归汝父家甚乏後渐饶裕今益落中间不过十数年好光景犹如白驹过隙耳汝勉图之吾不及见矣因指其女曰汝知汝父之所以嘱汝者乎杰亦谨识之不敢忘君卒以弘治某年日年五十七宜人卒以壬子某日後君三年合葬于城南西郊亭之原杰举乙丑进士初授礼部主客主事以才行闻调兵部职方三载考最时已署仪制员外部例得赠君为兵部主事阶承德郎比历郎中迁尚宝少卿复以考最赠君阶奉直大夫宜人自安人实再命焉君二子长俊早卒女适周寛其嫁也杰实成之杰以父命娶于彭而卒吾子兆先请以吾女继之初封安人今加封为宜人君四孙某某幼子良吾女出也铭曰

往役之义不为屈身身所得为与仕者均生未从学暗合道轨岂弗终仕亦既教子易箦有言授简有辞九原可生还以报之报之维何既载科籍録有家状命有封锡矧有大者有行有名行则不辱名则孔扬我弗知君亦惟子故後二十年刻石君墓

封翰林院编修文林郎王君墓碣铭

弘治戊午天子覃恩臣下永嘉王君祚以其子翰林院编修瓒贵获给勅封如其官阶文林郎又明年君夀终馆阁诸学士而下以瓒故遥致祭赙用大夫之礼周编修朝振以邻郡产状君行瓒奉以请铭碣于墓道亦礼所得备云君讳祚字怡远生而醇谨朴直简言慎行事亲能左右永顺出入扶掖比老尤力奉诸兄情理兼致旁逮族党务相为辑睦常以孝弟闻于乡善交际言若恐伤人有犯者直受之畧弗与校或忿争不相下求直于君君有言辄帖服以去郡邑亷其贤曰是可属公家事藉为耆老事有难理必委之无弗辨者年既高则礼致乡饮置诸宾位盖自壮至老未始有仕进意惟教子读书服田亩曰士四民之首其次莫如农外此者吾弗知也及瓒进士及第擢官侍从又遗书戒以积学励行故瓒美文翰以恪慎称于官焉君既屏家务放怀自适岁艺秫酿酒杂种柑橘茭蔗以给燕饮植梅名轩以供吟咏时选胜地挈榼擕客鼓琴奕碁为乐或登近海楼阁观潮望月累日夜弗厌若不与世故相涉其宠锡夀祉虽理有自致实未尝预卜也君生某卒某王氏本温着姓曾祖夀大在元为福建提举每雪後视里有不举火者辄周之祖元弘为千夫长入国朝初定田赋尝请减乡税乡人德之考文焕号环庵居士前知府何公文渊着牧民备用尝称其名君之贤固亦有自哉铭曰维温有田一岁三获彼地之沃伊人之力藉令再易当倍其息维人亦然在理无忒王实着姓代有隂德若培益深若稼将穑敛数世之积于子是责终食其报禄养封锡君弗自耀曰先人之泽我铭在碣来者必式怀麓堂集卷八十一







卷八十二

钦定四库全书

怀麓堂集卷八十二

明　李东阳　撰

文後稿二十二

志铭

明故嘉议大夫詹事府詹事兼翰林院侍读学士赠礼部右侍郎陆公墓志铭

弘治乙卯三月八日詹事陆公卒朝廷赐葬祭如制长子含章来自家复援前比以请特赠礼部右侍郎含章乃奉程公所着状乞予铭墓盖予与公同史局同讲事又并命考礼部会试契分殊厚三十余年於兹矣呜呼孰谓遽铭公之墓哉公少有盛名成化乙酉以府学生举南畿乡试第一连擢礼部高第廷试第三授翰林编修英庙实録未成引疾归肆力问学其父郎中公得谢南曹公乃北上分勘通监纲目暇则应制赋诗数蒙赐楮镪会修宋元史续纲目分领元史丁酉书成赐金币九载满则迁侍讲再閲月仍以修史功陞右春坊左谕德今上在春宫侍讲读庚子主考京闱乡试癸卯丁郎中公忧读礼既益大肆於学未辄出弘治戊申今上诏修宪庙实録公被徵至则以侍从旧劳陞右庶子兼侍读充经筵讲官寻奉命日直便殿讲读辛亥实録成陞詹事府少詹事兼侍讲学士复兼领玉牒事癸丑主考会试甲寅以日讲劳特陞詹事兼侍读学士仅閲月而病閲岁而卒年五十有四而已公姿貌秀伟识趣超诣见者谓当远到公亦重自待必欲大有施於时埋光铲彩不自浅露而锋颖隐出若莫能制其所受职纂述精确论说明畅校閲详慎举无遗力退而为文缜密峻洁力追古作而不轻应接有求之积岁卒不可得者然所着已累百数十卷盖其发情感物之作为多志尚修洁晚益劘砺喜谈节义尝念宋刺史姚等十八人死难言於有司立忠义祠祀之君子谓公於是有远识焉公讳简字亷伯一字敬行号冶斋又号龙皋子考讳恺举进士累官南京户部郎中妣徐氏继母萧氏俱封宜人祖讳渊南乐县学教谕赠南京户部郎中妣李氏封太宜人曾祖朝宗以父命後表叔金彦名氏遂仍其姓公既仕乃复陆姓世居常之武进徙自浙盖宣公裔也公父从教谕公居奉化实生公自公父及叔父怡愉先後举进士为郎署至公益显公娶同邑池氏先公卒继凤阳姚氏封宜人子八人某某女四人适某某含章奉公及姚宜人柩卜是年某月某日合葬於某山之原程公所着为状者也铭曰

文以奇胜耻弗已出持坚敌强孰我能屈中所自负触事硎发有銛弗施饮志而没若在冶金久乃成质器之实坚恒百斯一成斯弃斯嗟彼造物谓天墨墨孰尔扬扬公名在人公没不灭

明故资德大夫正治上卿太子少保南京兵部尚书谥庄懿张公墓志铭

公讳蓥字廷器姓张氏累官至太子少保南京兵部尚书阶至资德大夫正直上卿封至祖考妣廕至其子卒諡庄懿遣官谕祭赐葬於华亭车墩之原公在正统末举进士景泰间初命为监察御史方其北戎内寇承敕往北畿河南山东西清理马政密云譌言有不轨者公受密命往察且抚定之按宣府大同有都御史子犯法公案其罪并劾其父罢之以宣府将佐多冗请分置独石诸边归总诸道奏牍事继承勅巡临清案治豪猾余党悉散天顺间再命为江西按察司副使风裁清肃吏不敢欺三命为按察使有贑州贼作乱公预捕获功赐白金彩币四命为陕西左布政使督运辽饷用不告乏五命为都察院右副都御史巡抚宁夏城皆土筑始甃以甎导河流以溉屯田若干顷尝帅兵行边与贼战归所掳男妇及牛羊器械赐敕褒谕戎四叛王师出固原公劾守将致变者寘之法时宁夏属地多永乐所置降兵朝廷虑其为变公受密勅抚之如密云间遭父丧起复巡抚河间诸府值久旱给民牛种俾不废业复承勅考稽戎籍王师出宣府催督军饷如陕西巡抚大同斩首寇夺兵械筑城浚壕清理屯种复被褒谕如宁夏六命为刑部右侍郎七命为左侍郎江西有大狱连引千余人公奉命会官往勘皆得实八命为尚书法意平恕侍经筵读进士卷赐酒馔楮镪会朝廷遣内臣録囚公与之察情可矜疑者奏释若干人复赐楮镪加以羊酒九命加太子少保以母丧去服阕今天子御极即其家起之改南京兵部参赞军务秩如故公以国家根本重地政尚简靖兵民悦服盖自筮仕以来历三朝四十有六年更十有一命年七十有二而卒其始所树立所施措举克自遂而终以厚重持之不弛不折老而不变可谓难矣公长髯伟干襟量夷坦与人谦让不事矫饰不以富贵加人人以是称之公卒於弘治某年月日乙卯某日乃窆公先世本扬州人从宋南渡居华亭祖原壁父璚乡贡士累官淮府纪善俱赠资政大夫太子少保刑部尚书祖母岳氏母吴氏俱赠夫人配卫氏累封夫人子二长?国子生次某女一适某孙二女孙二?奉南京兵部郎中孙君行状来请铭乃叙而铭之铭曰旧都在南帝属羣辅公为尚书实赞留务世际重熙武偃弗服本兵壮强城府肃肃公在北陲摧坚折冲公在西曹诘奸制凶敛厥锋銛归於大体内宁外清循治之轨垂绅正笏越五六年华不外襮实则茂焉国有大臣先朝是遗胡天弗恤遽尔长逝九峯之原实维帝畿山遶水迎以绥公卿穹碑峩峩过必下马我铭其幽以俟来者

明故都察院右副都御史唐公墓志铭

公姓唐氏讳瑜字廷美其先晋阳人在宋有曰子方者为御史中丞高祖讳英国朝洪武初为上海税课局大使始居松江大父讳以忠弗仕父讳昭累封中议大夫赞治尹衢州府知府母张氏继母沈氏皆封恭人公器宇凝重失恃时才九岁事继母如所自出十五游邑庠以尚书举正统丁卯乡试登景泰辛未进士第拜南京礼科给事中赵都督者有罪公劾寘於法甲戌京师饥分地给食活者甚衆天顺丁丑以继母丧归辛巳擢知衢州府询察利病惟民所便其俗健讼示以亷明民无敢欺者县有孔氏别族为民所夺以私财赎其租使供祀事其子孙德公图像於家庙并享之石塘洪浮桥坏为舟以利病涉癸未年疫为文祷於神雨大作沴气遂消甲申洎成化丁亥数値旱祷雨辄应民勒石纪其事有李延者为媒匿人聘金粥二子以偿不足又市其妻公闻而叹曰民穷而犯法畏法而弃妻子典守之过也赎归之龙游张福戕吴氏四人事觉以诿金氏已诬服公疑其枉别置於狱以甘言诱之又始得实乃释金而罪张民相惊称之曰神有为士者赋十诗颂之将去有千人诣朝乞留不得老稚攀送至不能行後民立生祠及去思碑於府学辛卯进湖广左参政分按荆襄置廪积谷値歉发若干斛鈎房流民当散归者公给饩解系俱获生还甲午荆湖水溢民四出逃溺公发舟载?米给之襄河为患作堤障之民名其堤曰唐公堤京山旧无城公始议修筑土亦赋十诗如衢州乙未擢山西布政使取道省遂居父丧丁酉改云南右布政使寻复迁左布政使奏立祠祀王忠文公名禕正土官宗派以定传袭悯边兵贫米价贵则给以米贱则易以银时悉告便蒲蛮弗靖亲为榜谕皆听命辛丑以大臣荐巡抚湖广壬寅荐河南癸卯荐贵州甲辰荐本藩乙巳荐兵部左侍郎皆弗果为御史所诬封及再世丙午迁都察院右副都御史巡抚甘肃训练调度若素习兵事者以其俗轻生特严法制出战者恤其家死事者请赐以祭奉命与御史録囚多所平反诏使至讽织细毳充贡献费至数倍公执不从复有武臣被黜者竞为隂中遂坐劾以去时论惜之弘治壬子以建储君诏复故官致仕甲寅某日疾革奄然而逝夀七十二配尹氏封恭人先卒子六某某女五俱适名族孙十二乙卯某月某日葬公於周泾之阳公生而秀伟喜怒不色见事亲终慕待羣从子弟有恩尤善吟咏所着有学吟稿拙庵集滇南杂稿若干卷藏於家公在云南陈备边五事在甘肃陈时政兵备各五事及凡所请事宜前後五十余卷多见施行论治者皆称之铭曰

仕有失得讵不谓命有失若得亦讵非正世岂无得匪求则竞厥终孰多公有遗庆庆不在大公族斯盛盍观厥成以俟天定

封孺人柴母苏氏墓志铭

都给事中柴君昇衰絰而拜吾庭其色墨以悲察其意若有所欲言叩之曰昇不幸有母孺人之丧将归葬惟礼制弗合是惧又惧濳德之弗白为人子羞故奉状请铭诸给事君感其孝皆为助请其状则左给事李光昭所着也予每见柴君论事抗慨激发气勃勃不可屈及幽居执礼恂恂若不自容亦为之感之曰有美在人而吾弗克成之人情乎乃为叙及铭孺人姓苏氏世居济南商河处士某之女归於柴氏为封给事中廷美公之配柴盖南阳内乡望族去商河千数百里公叔父斯馥尝为驿丞于德州公考景州判斯馨实遣公从时公方弱冠驿丞为择娶商河与德比境闻孺人之贤始礼聘焉叔母谭氏御下甚厉独于孺人妇亲而女育之公归内乡景州公尚家食暨太孺人贺氏喜曰吾弟能于吾子得吾妇使吾自择无以越此矣贺暴疾孺人衣不解带夜则祷于神祈以身代景州之仕也公挈孺人以从未几景州卒孺人奉贺归养愈笃然亦念叔氏恩不敢忘会驿丞谢事谭病痬危甚孺人事祷如贺病时连遭两舅姑丧葬祭皆如礼公有异母弟文玘方六龄女弟加初皆孺人抚育公母兄文夫妇早卒遗孤一文玘夫妇遗一子两女又抚之俾有家室自余家务非公命不敢行而综理详密恒助所弗暇内教尤肃子昇虽甚爱督令就学小有失必诃责之不少贷隣姥或谏之曰吾不欲使骄纵他日类乡里儿也昇举进士拜工科给事中进都给事中考最被勅命封公及孺人孺人生于正统某卒某年六十是岁某月某日葬于某山之原铭曰有子如此必有母也虽父教则然必有辅也才斯成斯固其所也曷其报之名以遗尔後也

明故资善大夫南京户部尚书致仕赠太子少保潘公墓志铭

尝观蒙翁岳先生遗文称潘公之贤且谓公在吏科一官二十年为巧宦者所讥笑其守不变予用是慕公比入朝籍未几而公为南京大常以去厥後敭历出入又二十余年以尚书致仕归又九年以夀终迹其履历无媿乎所谓大臣者予於是益服公之知人公子俭奉翰林江侍读文澜状来请铭是固宜铭按状公姓潘氏讳荣尊用其字也先世出河南固始唐季从王氏入闽有为龙溪簿者始居漳历宋元入国朝族益蕃硕祖某祖妣某皆用公贵公起于县学生正统甲子举乡贡戊辰登进士第被简为吏科给事中景泰壬申迁右给事中甲戌归省遂丁外艰天顺甲申进都给事中复以内艰去成化庚寅擢南京太常寺少卿丙申进南京户部侍郎右戊戌奉勅督南京储粮寻改都察院右副都御史仍领其事辛丑以左侍郎召入会尚书缺权署部事甲辰陞南京户部尚书丁未今上登极公上疏乞休致其为少卿再乞休不许至是上以其词意恳甚许给驿归仍月给米二石岁给舆隶四人终其身其卒以弘治某某夀七十有八矣讣闻赠太子少保遣官谕祭命有司营葬事丁巳某月某日窆于某山之原公丰仪伟特性寛厚不屑屑为苛细居家孝友与人交底里洞见而在公谨慎其为进士犒师广东出纳明允为给事中论停起复抑奔竞数事时论韪之充荆蜀二府册封副使又充琉球国册封使慎不辱命为少卿荐享仪物必致精洁为都御史禁仓庾诸弊省军士般剥诸费积羡米数万斛以备赈济为侍郎疏抑权幸之挠法者减两浙偿补盐课人皆称便时漕河淤滞承命往督漕舟无後期者为尚书政尚寛简惟恤下养民是念其于营利澹然无所恋着卒克辞官谤免时毁以保其身云公配林氏累封淑人赠夫人先公卒侧室温氏生子四某女二孙九公卒之八日温氏哀顿成疾死焉故附书之铭曰

士仕而出譬行路然有之必归实鲜厥全居易由正庶几罔愆不我失义命也则天明哲保终于公有焉公际宦途弗骤以颠身计以十岁计则千阶陟二品三朝载迁崇名显资不愧为贤思危去盈未倦辄还某水某山我庐我田有子及孙以娱目前夀考终命式归九泉是曰大归匪岁与年载启手足永辞氷渊有穴孔深有筑孔坚公灵在兹世守弗谖

明故昭勇将军锦衣卫指挥使刘公墓志铭

宪宗初设武举命兵部及诸总戎校天下应试者若干人彦方刘公骑步射及所答策皆中格遂得首选迄今二十余年中格者散布中外多不甚显而公官至锦卫指挥使夀终于家若科举之法所谓拔十得五以彼校此其难尤甚如公者今亦已矣惜哉公讳良彦方其字永平卢龙人祖讳某从文皇靖难白沟之战以功授永平卫百户考讳斌嗣以讨贼功迁武城後卫副千户正统乙巳寇犯京师公以胄子守德胜门以功授总旗景泰乙亥徙都督白公玉征湖广五关诸蛮功最多擢百户天顺辛巳曹贼乱名亦在功籍进副千户成化丙戌为太监王公定所荐从征广西征鸡冠诸山苗寇迁正千户庚寅始与武举擢署指挥同知月加俸三石令分领奋武营数队总戎荐其端谨达事可任将帅久之未用也然论武事者必称焉丁酉锦衣卫官缺兵部简于衆以公名上命署卫事日亲任每郊祀必扈跸或留直禁卫累赐飞鱼蟒衣佩刀及通监纲目诸书己亥勅督都城渠道修金水河赐金帛文绮诸物壬寅与法司勘狱江西归亦有羊酒之赐盖自筮仕至是守不变名益日起遂直授指挥佥事仍署同知乙巳勅督捕京城内外盗贼弘治戊申今上録捕盗功直授同知辛亥赐诰命赠祖及父如其官祖妣及妣皆淑人丙辰复累捕盗功特陞指挥使未几卒上遣礼部臣谕祭于家公器宇魁硕言论鸿畅涉书史及韬畧事亲孝谨父没弟俭嗣世官悉以产业让之所交皆一时英俊意欲立功万里外中不获所愿殊不乐既能自拔起名誉致位通显才望兼积然亦老而且病矣识者犹以为未尽其用云公生某卒某年七十二娶王氏赠淑人继魏氏封淑人子四某女三适某卜以日葬公城东西洋坝之原奉吾友工部左侍郎曾公克明状来请铭予乃据状以铭之曰

今之锦衣右金吾身先导驾夹陛隅公长六尺美且都在帝左右承宣呼顾盼光出重瞳余出领玺勅司邦涂外扫四野空鼪鼯公归退食华堂居高谈大啸缓步趋问公能武还能儒圣朝武偃无外虞公惜不得当匈奴年踰七十壮者如公怀有物郁不舒敛而归之返厥初都城东原平且腴刻名着绩吾岂诬後欲知公此其符明故中宪大夫云南按察司副使致仕石公墓志铭

呜呼公吾同年进士也以按察副使卒于家吾闻而悲之其子监察御史玠翰林检讨瑶皆归襄事奉白侍读秉德状请予铭按状公姓石氏讳玉字大器世居真定之藁城曾祖讳永祖讳友智考讳麟山西临晋教谕赠监察御史尝署县事坐累谪广东英德为河泊使卒于官遗腹生公母徐孺人携以归勤苦鞠育誓不二志後被旌为节妇公痛不逮父取遗书读之始习礼补县学生改学易御史赏其文名遂盖一郡天顺己卯举京闱乡贡甲申登进士第成化丙戌被简为御史监通州仓摘抉奸蠧声骤起辛卯出按江西九江李指挥者诬执十七人为盗送巡江御史狱既上公怜其非盗自往趣对即日解其梏纵之监乡试事综制严密帘内外无敢言私者癸巳擢山西按察佥事戊戌迁副使丙午进按察使前後十五年所决疑狱无虑百数事涉利害不巧为避忌其在大同值西北用兵躬督馈饷未尝告乏咸宁海之捷以劳赐玉币若干平阳饥民死徙过半刑部侍郎何公乔新奉勅往赈公承檄分治徧历州县冲冒疫病病且惫或请暂归大原不可小愈辄力疾从事所活甚衆杜侍郎铭边都宪镛陈御史英亟荐于朝久始进秩当道有弗悦者仍以副使徙云南平阳人遮拜道旁曰是活我者皆攀泣不忍释公慰谕而去至则以公务上京师遂归藁城未几遂谢事时玠瑶已举进士後玠历知县瑶为庶吉士至今官人谓公抱艺负气卒阙其所施以没而二子以才擕显于时公亦可以无憾哉公性质直意气磷兀不能下物虽居官久家无赢赀亦以俭自律不少变睦处宗族若从弟石州同知斌从子吏部主事确皆经指授教子尤严恒曰吾以孤遗自底成立持宪二十年未始坏法汝辈生长温饱继有官禄若所就如吾非志士也此其行与教可知已公生某卒某年六十有三某月日葬宜安社徐村之原配赵氏封孺人以瑶恩进封恭人子五女三铭曰

有鹗摩空翼倦而止何斯人斯国之豸史中宪执法外台振纪中更险夷谁尼谁使自我制命能进能止其进与止于我弗愧匪天则诬报以贤子报宁我责固物之理我所未竟庶其在此刻铭示後请究终始

封恭人黄氏墓志铭

恭人黄氏河南右参政王君德润之继配也德润初娶于李氏为吏部尚书秉之女卒赠孺人继娶于孔氏为宣圣六十一代孙某之女未及封又卒恭人实再继焉其始封以御史贵曰孺人再封以知府贵乃曰恭人知府秩在外非预旌异者不获推恩恭人之封盖特命也恭人实归德卫指挥同知某之女年二十三归王氏德润方为御史于南京时已再悼亡内政久无主恭人恭顺自将动止无违礼岁时家祀必躬事烹涤客至亦如之薪米出纳及婣党庆吊往返之节皆其手制德润每在公恭人令僮仆谨愿者主关钥朝晡馈食外门庭閴然无敢私出入者及知湖州恭人以其地素饶富疑谤所集顾宅後有桑百株尽伐之曰毋兴後日养蚕之念也盖德润以清俭守官业而恭人实佐成之李恭人有子四人曰崇儒崇仁崇文崇献皆习儒业恭人每督之勤及病疾则曲为调节或掣去书卷不俾过劳曰身在乃可言学也又侧室子三人曰崇让崇有崇素恭人自有子一人曰崇俭女一人适荣选皆教之无间然焉德润既陞参政恭人问归自河南子崇久已举进士为翰林庶吉士授户部主事崇献继举又继为吉士崇儒亦举乡贡恭人皆及见之比崇儒罢试礼部德润适以公务道其乡而恭人遂以疾卒年仅四十乡之人方宠荣之又悼其不夀以死相与为德润吊崇文辈在京师将奔丧泣请于予曰吾兄弟生不幸蚤失恃母实煦濡羽翼之今幸获升斗之禄图有以报德而养已弗逮非得先生铭以永其传其何以慰吾父之悲德润及崇文在礼部皆予所举士而崇文在翰林又奉诏受学于予于其父子间知其悉嘉其世受文行又美其内则之懿铭安可辞恭人卒于弘治丙辰五月二十四日某月某日葬于某山之原与李孔皆同圹铭曰

葵可拔桑不可植彼夫之则此妇之德药以助勤书以节神彼母之仁此继母之恩为妇为母是谓无负终以贻尔後

明故奉天翊卫宣力武臣特进荣禄大夫柱国宣城伯赠宣城侯谥壮勇卫公墓志铭

昔在英宗收揽天下才武之士自公侯伯逮于行陈兼收博采罔有遗者正统之末远迩云集宣城卫公实在山东勤王茂树勲绩历事累朝进封伯爵南北効用以老谢事夀考令终回视曩时诸杰挺然若後凋之松柏而今亦已矣兹不重可惜哉公讳颍字淙正世为松江华亭人祖讳炳当元季以乡兵归高皇帝从征伐长行队考讳青代役授苏州卫百户从文皇帝靖难累官山东都指挥佥事平妖贼数百辈上谓其有古名将风英宗即阼进左军都督府都督佥事有子十一人公行居次母周氏夫人独异公曰是当兴吾家公兄颐已承嗣为济南卫指挥使卒无子公竟代之盖正统戊午也己未上京师太保成国公朱奇其貌选领山东漕兵又改领京营番上兵甲子朱公又试其骑射谋略荐之朝擢山东都司署教指挥佥事己巳之变应诏入卫尚书于公谦以公名荐实授佥事进都指挥同知武清侯石亨又荐之擢後军都督府署都指挥事领右哨兵时廷臣有异议者公从守议请募死士调诸番兵以壮根本是冬敌率大衆突入公帅兵邀击于黄花镇白羊口又分守西直门连战累日又承勅副石亨总京营诸兵以功实授佥事敌既退进都督同知赐蟒衣玉带又与都御史俞士悦稽兵籍收散卒遗械景泰壬申帅兵出驻宣府癸丑召还复督诸营兵天顺丁丑英宗复辟进左都督掌前军都督府事兼领禁卫日给酒馔赐宝刀白粲诸物与兵部会閲禁兵冬録迎銮功封奉天翊卫宣力武臣特进荣禄大夫柱国宣城伯食禄千一百石赐诰劵追封三代戊寅佩平羌将军印镇甘肃己卯抵河西敌大至议者谓不宜轻动公奋曰不力夺贼气城何能守鼓行而前连十二战破走之会廷臣议封爵有所厘正上以公方膺边计特仍其旧辛巳公破诸番于凉州都督毛忠在敌围公冒矢石往救全师而还甲申西宁番拖沙作乱公帅衆深入擒斩俘获共千七百余人马牛羊二万有奇器械甚衆又请立儒学建庙置田教人医药皆旧所未有者西人至今德之不衰宪宗即阼召公还成化乙酉命掌左府事调前府丙戌録河西功加岁禄百石赐世袭伯爵佩征敌前将军印镇辽东能饬军伍远斥候常若敌至守边数年无所失上降勅奬谕己丑公以疾请召还京第壬辰命视後府事寻命守备凤阳丁酉调掌南京後府军事协练京营兵兼令督习水战连上疏请老辛丑复召还奉朝请後十有七年为弘治戊午正月二十八日卒於正寝年八十八矣上震悼辍视朝一日赐棺椁一具米百石布百疋宝镪万缗命有司治葬遣官谕祭者十有三皇太子及亲王皆祭如制仍赠宣城侯諡壮勇盖优典云公广颡丰颊謦欬如洪钟且言论英发而意气直遂更沉实有谋折节下士曲遵矩度老益更事歛不世用虽达官贵人不复延接坐享富贵以终天年然深居燕坐闻四方警报则抵掌扼腕若有马伏波之志者盖其性然也公先配严氏早逝封伯夫人又继金氏生三子长璋当嗣官卜月日葬于山之原兹复奉翰林编修顾士庶状请予铭河西之捷我外舅蒙泉岳翁尝制薄伐凯旋图赞予因得而观之壮公之功後又以外舅成国公庄简故乃聨姻娅接公之言貌益信其贤不诬并据以铭铭曰武功之爵五等斯极惟公父子再世而涉公起万户为万人敌内卫京邑外扞羌敌摧坚破劲靡绩弗成乃锡伯爵封于宣城旅矢彤弓皇有大赐金书铁劵国有明誓长自正统以及弘治八十八年夀考令终轸恤耆旧上廑帝衷帑物有赙幽堂有封赠侯定諡以表公功维时熙平公戢弗出少当其劳老享其逸名我自取亦我能匿持所遗者以归造物公子公孙守而勿失明故通议大夫兵部左侍郎兼都察院左佥都御史赠兵部尚书李公墓志铭

弘治丁巳宣府大同有警兵部侍郎李公承勅往经畧边务岁垂尽公在宣府疾作戊午正月二日遂不起守臣给驿归其丧上闻讣悼惜特赠尚书遣官谕祭戒有司治葬事其子昆奉春坊中允张天祥状请予铭墓予公隣比雅相善即吊于郊乃叙而铭之公讳介字守贞後改字守正莱之高密人祖讳逊陕西都指挥使经历有善绩考讳杰举乡贡累官至太仓卫学教授以学行闻皆赠兵部左侍郎公年十一能属文从父之睢又居太仓闻见日博成化乙丑举山东乡贡教授君即解官归曰吾有子矣己丑公举进士改翰林庶吉士为文章雅健有法辛卯擢四川道监察御史癸巳丁外艰服阕改河南道按两浙?课举利祛弊内有弗便者欲中之攟拾无所得还掌道事考核详实都御史以诸道奏牍委之每率诸寮论事或至触忤不为变九载超擢大理右寺丞丁未迁右少卿今上登极代祀东岳诸神迁左少卿再迁都察院左佥都御史巡抚宣府练兵蓄粟为攻守计未几召入佐院事清简自律不事苛刻时称得体辛亥扶母栗太淑人丧归道所过州县赙祭悉弗纳服将阕会院佐员缺朝廷留以待公癸丑复视事甲寅擢兵部右侍郎寻迁左侍郎日佐卿长筹画兵政虽书簿填委从容判决未尝废事三载有北巡之命仍兼左佥都御史以行时已遣中官武臣练京营兵待报剿敌言者谓非文臣不可上即以督军事付公公疾新愈亟上道至则敌已遁去公徧历贼堡宣上威德倡勇策懦风裁卓卓稽镇兵隐役者得万二千人复募丁壮万五千籍伍训战以俟征调闻大同屯租岁给牛具银数十两实不为官用而边兵逋马价方苦笞掠因奏请给之易置将领必询衆议独念大同有废墙在境外请大修复以御敌冲前後所上二十余条寒夜呵笔手为皴裂犹草奏不辍事且竣未辍而卒公修髯伟观言动不苟养母孝事兄甚谨教诸弟尤力范简皆举于乡礼际周至见贫乏者不恡赈给虽在官久没之日家无赢财论者亦以验公之贤云公生正统乙丑某月某日年五十四配杜氏洧川主簿监之女封孺人先公五年卒赠淑人葬县西陆家庄之原是岁某月某日公杜淑人祔焉公惟昆一子继举进士历刑礼二部主事有父风孙二李自宋居高密十二世矣有为西台御史者谱失其名里人指其世墓犹称西台李氏今公亦以御史显殆古所谓复始者欤铭曰

惟时生才惟国攸重文武兼任南北并用或以辞艺或以才勇公生青齐世本儒业蚤游吴会气揽灵杰公在翰苑翘舒秀发公在台寺秉国之法为右中丞弹压奸黠为少司马赞扬征伐帝命北巡公在边徼握机制动其令不扰内修外备克壮天讨奚必折冲乃见奇效弗试之艺有辞曷摛弗授之政有才曷施匪公则贤孰有孰宜天实用之而止于斯帝念旧臣优恤有制赠官正卿实表勤事公藏在地公神不死刻石纪功国有太史

亡弟东溟圹志铭

呜呼吾弟乃遽至此极也吾同父兄弟四人东山东川出先母刘淑人今弟东溟乃今母麻太淑人出也刘母早弃养山川次弟俱夭及吾父见背时吾弟尚幼今其年才四十而已而遽死也哀哉吾弟生秀而敏吾父教以书法辄能领解予教以举子业有端绪矣属病羸乏因念二仲皆劬书致疾遂不力就又不欲使与齐民齿乃随例输粟获赐冠服为义官旋复谢去应选入四夷馆习书译庶几得一命以为太淑人欢忽大病几殆遂丧明越六七年以酒得疾百方疗之竟不起呜呼痛哉自吾弟之业屡易而弗卒吾不能强而教之知其孱故也既苦病废饮食居起惟意是适而吾弟能戒知其托焉以自放也卧不言病病不言死知其惧吾伤也不以子女属吾知其不待吾属也呜呼尚忍言之尚忍言之吾既失怙又失二仲今行且老矣而吾弟又舍我以去吾何为其情耶吾弟娶吾刘母之党为孔氏生二子兆延兆蕃皆幼女三人其一殇也吾弟丧之一月吾率吾子兆先祖于小西门祔于吾父之墓之右墓之後吾弟实执畚挿以从比吾父加赠为礼部侍郎告墓之礼吾弟亦扶疾往赴悲感伏地仆而复兴者屡矣呜呼宁知其遽相从于此也痛哉然是墓也去旧茔三里而远二仲不得从吾弟死而葬于此亦可以少慰矣吾弟字容之生天顺己卯三月十六日其死以弘治戊午四月十四日五月六日乃葬哭而识之铭铭曰

墓有父汝不孤矣家有母养在吾矣有兄在堂无怀尔雏矣

怀麓堂集卷八十二







卷八十三

<集部,别集类,明洪武至崇祯,怀麓堂集>

钦定四库全书

怀麓堂集卷八十三

明　李东阳　撰

文後稿二十三

志铭

明故资善大夫太子少保礼部尚书兼翰林院学士赠资政大夫太子少保諡文思彭公墓志铭

国家置文渊阁预阁事者迄今近三十余人其二人出安福彭氏少保则大师文宪先生以状元自正统末历天顺成化凡再入前後二十年其族弟文思公以省元在成化末始入朝閲岁得告归又十年以病而卒顾其归也朝廷赐勅给驿命有司月给米四石岁给舆隶六人其卒也赠资政大夫太子少傅赐諡赐祭及葬凡恤典皆备其亦可谓盛哉公讳华字彦实生负异质年十六有操故劵为争田证者衆疑未能决公从旁遽曰劵果出庚辰岁则当书未革年年号今书洪武三十三年必伪本也坐客奇之景泰庚午举江西乡贡甲戌举进士为翰林院庶吉士文宪实奉诏莅敎事丙午与修寰宇通志成授编修天顺丁丑年奉使靖江王府修大明一统志辛巳丁内外艰甲申宪庙即阼入侍经筵成化乙酉考南畿乡试丁亥英庙实録成以纂修校正功迁侍读戊子充讲官考京闱乡试己丑进日讲壬辰充殿试受卷官礼部之宴文宪方读卷仲兄彦充为仪制郎中季弟礼举进士皆与焉未几擢侍读学士摄詹事府事赐金带乙未充读卷官丁酉修续资治通监纲目成迁学士戊戌考礼部会试今上进学储宫公首讲大学寻掌院事用各荐超擢詹事辛丑复读卷仍兼学士癸卯御制文华大训成进诸储宫加从二品禄甲辰复考会试有贵家子在选朱墨卷不合公黜之失志者欲甘心焉卒亦无所害乙巳勅擢吏部左侍郎仍兼学士始入阁预机务制诰册命多其手出丙午骤得风疾上命医往视遣中官赐羊酒蔬米越三月公上疏辞禄不许又三月进太子少保礼部尚书辞亦不许赐麒麟服丁未再辞辞益恳乃得俞旨俾归就医药疾已即来濒行又赐金绮袭衣舆疾出都城过阙门匍匐稽颡因泪下沾臆而去道遇太皇太后徽号恩赐诰命加赠祖同升及考按察司佥事实如其官祖妣郭妣伍妻刘继室李皆为夫人公卒某寿某某月某日葬于某山之原公才识超迈而深沉严重人莫窥其际平居不妄语笑及辨论古书疑义事成败人情信不信多奇中事无分烦简从容应之一一刃解穷计极虑者顾弗能及少承春秋家学後病习尚牵凿校士命题多本胡氏传而出诸小说久之天下翕然成风从者甚衆如南京礼部尚书谢公绶礼部左侍郎掌国子监事林公瀚其尤显者也每撰讲章意义恳到曰吾曹报国者庶其在此为文章严整峭厉力追古作数易藁而後成於诗亦然有素庵集行于世公夙敦孝睦事伯兄彦某及仪制甚谨礼藉公指授累官都察院左副都御史巡抚南畿以才誉世其家比驰书俾子勉政奉林公状请予铭义弗克辞铭曰公生安城文献之邦公出彭氏词章之宗储英振辉公在馆阁讲筵敷对史家述作谋猷纳诲丝纶代言有学有业实绍实传珠产合浦靡藏弗渊凤出丹穴有翀必天公身晩达亦久云郁公才弗施饮志而没持所未竟以归造物彼苍孔遐有感谁诘少行老还式始克终易名有称赐葬有封刻石纪行有铭幽宫百世之下庶其知公

明故中奉大夫浙江布政使司左布政使李君墓志铭

弋阳李君文明为浙江左布政使十日卒其子乡贡士衮在京师自述事行请状于左赞善费子充以请予铭予预考礼部得君文知君旧矣既吊衮退而为铭君讳镜文明其字也起县学弟子员举乡贡登进士第授刑部主事迁员外郎擢岳州知府陟陕西左参政进河南按察使始转浙江为布政使其在刑部讯鞠明审内存平恕林庄敏公为尚书雅重之每有疑狱必相可否诸司章奏会详定乃上有贵家归诬告民杀人君与御史往按直其事告者抵法我黎文僖先生为吏部侍郎荐知岳在岳锄梗植弱阖境大治乃修庙学构仓庾筑湖堤通城陵矶以便行者民附堤为邸肆又垦其隰地为田其利尤溥武官试署者多冒功援诏例给实授禄君悉厘奏之朝议行天下湖江间素薮盗君饬吏卒禽其魁余党溃散声益起部使交荐比去民恋恋不忍释在陕恤民隐禁贪暴吏部尚书三原王公恕称其能在河南未期月狱无留囚奸民赃吏多裭爵谪戍者巡抚都御史陈公道亟旌之吏部拟荐为南京都御史及福建布政使皆不果命最後乃得浙浙之人方深庆幸之而不意其遽止也惜哉君生某月日卒某年日年六十二某月某日葬于某山之原李氏谱传为唐长平肃王之後徙德兴再徙弋阳曾祖讳庭椿祖讳崇素考讳守珩累赠知府妣赵氏赠恭人配唐氏封如其姑子五某某孙三君器度伟重厚伦谊达事体才而不伐贵而能约守身奉法三十年犹如一日云铭曰民有二长布政按察布者主恩察者主法同功异用鲜克备之吁嗟李君实坚试之法所久任触事硎发恩未大施饮志而没人谓君才可省可台天实夺之岂君弗能吁嗟李君竟何为哉

明故赠通义大夫都察院右副都御史熊公合葬墓志铭

都察院右副都御史道州熊君绣以考绩恩貤赙其考默庵公封母龙氏为太淑人太淑人方就养延绥未几卒绣扶丧东下留眞定而躬请命于朝将归而合葬谓予系出湖南有宿契获闻家敎来请铭乃叙公行实附以太淑人事并铭之按熊氏本丰城望族国朝初公祖景贤籍戎衡州洪武末乃徙道公考讳世名往代父归而置产居之实生公瑄其讳也公敏而愼嗜书史更能吟咏出游楚粤间为奉养计家用日饶既失怙有庶弟三人皆为娶妇二子俾经治生业绣习举子後以经游岭南至南宁道卒时维景泰甲戌某月某日公之年仅四十而已太淑人同郡处士讳寿之女朴质不华归于公宾礼交至事其舅及姑余淑人曲致孝敬有从祖姑刘氏年九十依其舅以居与公事之食饮服饰皆与姑等下逮娣姒羣从皆有恩公出游念母老不敢以薪米为累则悉付太淑人太淑人一意综制为公助刘氏之丧公尚未返请于姑务厚葬之闻公丧哀毁几絶遣人运葬葬其姑如公之葬其父然训二子慈而有则绣举进士授行人擢监察御史出知清丰县进知凤翔府历迁山东布政使以今官鎭延绥所至无远近夷险皆迎就养太淑人训益严岁禄外无厚享每心安之曰儿守官三十年如一日吾所亲见他日有以白父子於地下在延绥思其伯子经不置绣以书趣使至距属纩仅再閲月耳时则弘治戊午正月某日太淑人之寿八十有五矣公之丧经哭扶归太淑人治命又与绣同受与家庭无异君子谓公夫妇曰死得其正公旧葬宜阳乡今卜用是岁某月某日合葬于蒋居乡君子谓兄弟曰终得其礼公孙三人曾孙一铭曰夫终岭南妇塞北身居道途子在侧胡南归葬四祀隔方殊岁异同此宅天实为之岂人力刻铭考行视此石墓不可毁石可泐

前直隶无为州知州杨君墓志铭

杨君讳士深字原甫世为建安人少师赠特进光禄大夫左柱国太师文敏公之孙高祖讳达卿曾祖讳伯成皆用公贵赠少傅工部尚书兼谨身殿大学士考讳锡乡人私諡贞素先生母詹氏君以春秋举郷贡为国子生登天顺丁丑进士知庐之无为州州有巨猾苑姓者持官府短长又有丘姓者兄弟八人剽掠江上前守莫敢问君悉置诸法州民牧官马折免徵粮後为增数倍而粮额如故且豪家多冒名牧者顾不免荻薪折抄输者亦止下户君泣加厘正民称为平正统己巳州民运粮至临济闻兵骇散米尽失既得赦户部犹下所司督偿捕系满狱君奏蠲之州有转般粮遡流至巢县仓往返数百里溺者相望君奏为仓收次又奏置巡检司岁省羡米且免盗厄江西民多居淮兴贷取息为淫刑以胁利民畏之如虎有永新董姓者欧杀民方某又逼其妻子焚屍以灭口君正其罪遂藉幼男女妇为所折当以去者二百余人达巡按御史及江西按察使而遣人分历诸府县索其半而还尤善折狱情伪立辨有汪周二姓争絶户田八十余年閲三巡抚二十一巡按不能决君谕以利害皆感悟曰惟命二家皆画君像饮食必致嘱焉天顺甲申君以事忤巡抚坐累罢去冠服家居自号闲翁改号清庵筑室黄华山作太平丘别业大夫士造访无虚月後进子弟考德问业礼如严师盖三十余年而後卒年六十有四矣君重孝义乐賙贫乏外傅死恤其子幼为娶妇置产人以是多之聚书万卷博覧强记谈古今治乱亹亹不厌为诗文典实有体会朝廷修两朝实録下有司纂辑事迹郡守辄属之君又修郡志亦延君摠其事云君娶苏氏子生四孙二从子旦早失怙藉君诲迪举进士累官吏部考功员外郎亦有文状君行甚悉亘请铭于予予旧与君从兄弟中书舍人敬夫前兵部主事景奇同朝独未识君闻君名至稔矣近又识亘兄弟爱其才故为君铭君卒于某月日葬于某月某日其地曰某山之原铭曰杨出建安实望文敏君才孔优能仕能隐家有书我则读之世有科我则续之功施一方孰谓非试还守旧庐以毕吾志生斯葬斯式全厥归种德若封来者其培之

封孺人杨母墓志铭

湖广按察使佥事杨公元之致政归至鄷都孺人叶氏道卒其子春坊左中允廷和自述事状及进士廷仪请予铭盖廷和与予同在翰林久廷仪适礼部所试而公在吾藩提学事称邦大夫可也按杨氏居成都之新都业儒者累世矣叶亦同邑处士讳深生孺人早失怙恃育于继母暨兄庄重有则公及封君卒於贵州府邸伯仲子继没太孺人某氏以三丧归慎为少子择妇曰所以承杨氏之祀者在此故孺人归于公家始贫孺人力奉姑养闭户织辟笑言不闻于邻公之为国子生为进士为行人司正及佥事孺人皆从其在逆旅手执炊?荠塩或不继未尝色愠公及廷和後先举礼部公得告以孺人归养太孺人目久眊忽复明谓所亲曰吾子勤学类其父吾妇勤家类其母先亡者皆不及见之天开我老眼令看此好景耳廷和满检讨初考孺人独被封寄至命冠服而藏诸笥曰不敢先吾姑也在官廨每食异物辄停箸叹曰吾姑未尝此味也教诸子必厉辞色每食後令背诵所授书曰吾以隙时课汝庶不妨本业且使动荡扬厉不为食困夜则饮之酒以节其劳仍戒勿多酌曰学者废业仕者弛职皆是物也间诵小学耳熟之家庭事有近似者必举以为戒曰无徒以诵为也又曰汝父少时欲学书无佳纸笔欲夜诵无膏火欲博观无多藏书今汝辈皆有之而一一不能如汝父何也盖其家政皆极详密而子敎尤谆切如此廷和历四命至今官直经幄兼侍皇太子讲读以文行称于时廷平继举乡贡至廷仪复显廷宣亦治举子业人谓公善以身敎孺人实佐之及公乞归复力赞其决其识见志向殆非常女妇可及是虽弗克于寿而所遗者亦云裕矣呜呼贤哉孺人生某卒某得年六十三葬某乡之某原孙七人皆幼铭曰从夫子儒朝图暮编持以敎子我居弗迁从夫子官命服在身有禄有封终向其勤我食我力匪求自天若耦在耕而获于田若织之成以岁以年小以喻大于物则然维坤德柔乃顺承乾无成有终品物用蕃大以喻小于人有焉从夫子还藏于故原虽老弗偕其归则全于生有荣没也有闻不死者存葬以为文

封安人费母余氏墓志铭

费母余安人讣至京师其子春坊左赞善讳宏方校士礼闱既复命即为位制服如礼及得请终制奉其妻之兄濮编修韶状请予铭予奉命典试事聚处移月诚不意其遽有此乃据状以铭余氏出广信铅山谱传为宋参知政事良弼之後处士允徽生安人费邑望也赠兵部员外郎讳某与处士名辈相埒为其季子封修撰叔玉君择配安人以父命归焉时兵部公既弃养冢子贡士伯玉亦即世太宜人周以中子贵州参议仲玉方就学悉举家政畀修撰君阃内事则付冢妇张以及安人安人奉太宜人谨动求意适张有节行治内严甚安人亦礼事之视其笑嚬以为忧喜于是先後长少皆奉张敎益相睦顺张亦乐之忘婺居之哀安人有嫁田数十亩乡俗必自主出纳安人谓修撰君曰吾家方务孝义吾安可私所有哉捐其租以给公费修撰君有弟妹各二人太宜人病弗暇恤安人与张代抚之为之室家安人素勤俭每夕家人多就寝中堂烛不灭刀尺铿然有声时祀修洁宾戚燕会丰腆中度下逮臧获皆煖饱无弗给者其所自奉则敝衣粝食一无所择参议公尝语弘曰吾家之兴盖兵部公之志吾兄弟成之然实吾嫂与汝母克相于内也安人生宏及完虽甚爱不以慈废敎髫时辄纵使游学戒勿亟归宏领江西乡荐试礼闱未第留国子学者三年成化丁未举进士第一授翰林院编修旋以徽号恩获受封安人不色喜居起服饰肃然如平时修撰君性元直遇事或过激安人每从容谏之宏既贵有挟势为私谒者安人谓修撰君曰吾家宁贫贱不愿得此然亦宜巽却之勿以贾怨也安人本羸後病疟久宏忧之屡迎养弗得比复请乃许宏喜甚计日以俟而竟弗果君子盖悲宏之志云安人年五十六生某卒某葬于某山之原子三人宏年二十及第今侍皇太子讲读文学性行卓然闻于时完学举子业?生十岁而夭女孙三人长许嫁宜兴吴骥编修克温子也铭曰妇弗职废实勤厥家母弗志溢贵莫我加荣名峻科有子则那人有常情非惰则夸贤哉安人於世几何山巅水涯京路孔遐就养有期而止弗来生行死离孝子有思曷以慰之封君之悲後千百年我铭在兹

明故光禄大夫柱国少保兼太子太傅都察院左都御史总制陕西三边军务赠太傅諡襄敏王公墓志铭

少保兼太子太傅都察院左都御史王公之讣至自甘州上为震悼辍视朝一日赠太傅諡襄敏给驿归其丧遣官谕祭命有司治葬事其子眷奉状介其婣友光禄卿李公鐩请予铭辞至再弗获乃叙而铭之公讳越字世昌姓王氏世为大名府濬县人少补县学生景泰庚午举京闱辛未登进士第擢监察御史英庙复位见公奏对明畅目属之都御史寇公深性严急独喜公凡诸道奏牍必令详定天顺庚辰超擢山东按察使癸未大同有警当道举可为巡抚官者上以其人貌寝意在公徵为右副都御史以行公力修废政为攻守计边人赖之成化改元以疾告遂至京师上命医视疾遣中官慰问至再家居久之丁亥召署院事庚辰奉命出延绥至崖窑川擒贼四十余人斩首加百迁左副都御史又于黄艹梁擒贼五人斩首百二十进右都御史壬辰以後往来东西路及宁夏界前後斩获者倍之癸巳进左都御史赐蟒龙衣一袭又出延绥韩家坞斩首二百八十余甲午加太子少保增从一品禄掌院事公言将士功有未録者乞移所加官禄赏之丁酉仍加太子太保进兵部尚书兼左都御史增正一品禄庚子出大同至威宁海亟帅兵捣之擒男妇百七十人斩首四百余人以大捷闻勅封威宁伯岁禄若干石仍兼都御史辛丑出宁夏擒贼十人斩首百余廷议文臣伯以上不得进封加太子太傅增岁禄四百石总五军营兵署前军都督府事提督团营未几出佩将军印充总兵官鎭大同移鎭延绥寻罢居安陆弘治改元公上疏自列诏许还乡甲寅复左都御史致仕丁巳兵部言陕西三边宜得重臣专任其事佥举二人皆弗称者以公对乃许之亟召至京引见劳赉恩礼殊特加太子太保总制甘肃宁夏延绥军务鎭守巡抚而下悉听节制公累辞不许事有未尽便者请易置之乃行至则以敌别部居贺兰山後者数出抄掠帅兵捣之斩首百余还所掠人畜器械甚衆上降勅奬谕加少保兼太子太傅公又言哈密为土鲁番所破久弗继近番酋引罪还所侵地宜封其故主以守之疏上数月未报公虑泄事机焦劳过度遂成疾而卒戊午十二月一日也公姿表奇迈慷慨自评论议英发见事风生虽以文显久膺帅寄历西北诸鎭身经数百战其于边徼险易敌情眞伪将士之强弱劳逸皆历历在胸臆每出奇取捷谋定而後发同事者亦莫测所向至于颠倒才智中自为操纵而人人欣动乐为之用效之者皆自以为不及其所见所执壮老一致虽罹挫衂而志不少衰喜奬拔士类尝特举御史四人为今吏部尚书屠公滽都御史侃公锺南京大理寺卿杨公守随故佥都御史王公濬皆大显武臣边将出其门者不可胜计博学多闻精极吏事判案章奏仓卒立就兵法射艺象纬堪舆之说罔不该究为歌诗雄迈跌宕若弗屑意多不存稿惟诗数十首板行于时至其睦族敦旧賙穷恤匮礼接卑幼如恐不及皆其余事也亦可谓奇伟不羣者矣公曾祖讳显道被旌为义民祖讳恕医学训科考讳颐皆尝赠太傅威宁伯後复赠光禄大夫柱国太子太保左都御史三氏妣皆夫人娶孙氏赠夫人子四人长即春次时皆锦衣卫指挥佥事次昊次吹以荫为百户早卒女三孙八某某烜荫国子生公生某月日夀七十有三己未九月初四窆于大伾之西麓从先墓也铭曰大伾降神锺为伟人白简廷执行台外巡握机驭吴出御戎丑设奇制胜孰敢予侮崇阶屡迁一品而极分符锡号封以大国孙居南陲言归旧乡王事有程载趣其装帝曰汝能纾我西顾老弗辞难驱彼长路灵夏近郊誓捣虎穴玉关故镇谋计国絶勲未大成志则有余饮恨而没天其鉴予文以致身武以树绩时其卷舒胡我失得辉曦曜星跃冶之精歘风震霆掷地之声或弃弗试其气勃郁上干于霄中殷于室茫茫天津旁接云雾划然一飞终返其故伟哉斯人兹物是方永閟其藏地下之光

明追封宁国夫人墓志铭

周太夫人高氏顺天宝坻人处士讳泰之女追封奉天翊运推诚佐理武臣特进光禄大夫右柱国太傅宁国荣清公之继配特进光禄大夫柱国太保庆云侯寿特进荣禄大夫柱国长宁伯彧之母也周氏本昌平望族荣清公初娶甄氏追封宁国夫人生二女长适同里刘氏次圣慈仁寿太皇太后甄夫人卒时公隐弗仕博求名家得夫人礼娶为继夫人明淑简静言动不苟及归公恪秉妇道力综家政渐底优裕旁逮族?咸称曰宜正统甲子太皇太后为英庙贵嫔诞生宪庙暨正储极册为贵妃周氏遂显天顺丁丑英庙复位召见公于便殿擢锦衣卫正千户夫人始被封命勤俭如平时岁祀宾燕晨夕馈食必致精洁公甚赖之天顺癸未公弃养寿方弱冠或甫十龄朝廷遣官治丧夫人躬视含殓凡葬祀事亦悉为规画寿既嗣官夫人遣彧就学皆自训督俾登礼让成化乙酉宪庙即阼尊母后位号推恩外氏擢寿为都督佥事进同知又封庆云伯追封三代彧自正千户累迁指挥使进都督同知封长宁伯加公赠諡夫人亦累封焉比寿进庆云侯加夫人为太夫人公弃养四十年夫人寿日高恩礼日益重赉予存问殆无虚日其子爵位隆重门阀鼎盛诸孙亦荫有禄秩夫人每以盈满戒之凡时节入谒太皇太后礼遇甚厚夫人内怀感激而慎密愈加出值婣族言不及禁中事如是者亦三十年弘治己未十一月十一日卒距生永乐乙未八月二十八日寿八十有五讣闻上震悼遣礼部谕祭者十有三命工部给棺治葬户部给米布而内出金币楮镪为赙仍用夫贵追封为宁国夫人太皇太后痛念弗释遣中官护葬暨皇太后皇太子诸王诸妃嫔赙祭有差公侯卿大夫以下吊祭无弗徧者呜呼其亦可谓极盛也已夫人母郑氏子二孙十卜是年十二月二十一日葬都城西鸾台山之原从公兆也间遣璋介张指挥翰奉状请铭谨书恩典之隆世行之大封锡卒葬岁月之详又备书其婚姻门族之盛有如此者为叙之铭铭曰周出畿望实姻帝家猗与夫人如德之华俪美宁公元配是继於圣祖母惟亲之懿二子继命为侯为伯貤封所生开此大国赐第巍峩命服有煌椒房之恩戚畹之光礼谒三宫养隆五鼎歛厥有生归于乐境贵富及寿在人实艰有一而足矧惟备焉国有恤典有葬有祭有赙有赠亦罔弗备有原西郊宁公所归兹往从之世永弗隳

封太恭人刘母李氏墓志铭

刘母太恭人李氏浙江按察副使讳洁之配也以其子户部主事凤仪分司就养临清又以其孙翰林编修龙及第就养京师未几卒凤仪适受代北上及视含歛将西归襄事以龙请予铭予今年春殿试读卷胪传之际见龙才器俊伟与所陈策称询其世系又得其家敎于伦修撰文叙得太恭人之行于户部郎中邵宝乃按邵状为叙及铭刘李皆襄垣县望族封太恭人知河间府讳某之女刘之祖新安敎谕讳某聘为冢妇及按察为御史始封孺人後凤仪知高密县以治行被旌乃用夫贵加封太恭人太恭人性慧而婉通书诗大义以敎谕公在外久从姑于官馈奉惟谨及公致政归病且革偕按察侍汤药累月不去簪珥公有庶女方七岁躬为抚鞠厚嫁之娣某氏寡而无子视若同出俾弗失所按察嗜枣饼尝预戒俟读诵勤苦辄出献之夜具膏火至漏下二十刻乃已按察魁乡贡服官政有诬告盗牛者鞫不成狱太恭人闻之请曰此法宜缓久之乃得真盗及按察承命从都御史治荆襄流民复请曰师贵安靖幸毋妄杀为子孙地按察然其言多所抚定按察卒于官凤仪方幼或难其归请留居浙太恭人曰家有田庐可居有坟墓不可无主柰何相率为异域鬼乎乃归至临清临清族人益留之亦不从竟得归既襄事乃一意敎子其弟欲俾凤仪为仪宾太恭人曰此非吾愿愿吾子得一第以成父志足矣凤仪继魁乡贡屡诎礼部竟不为少沮意举进士龙生五六岁能属对复遣就学曰是子当不後其父其言无弗验者人谓刘氏世继科第太恭人有力焉其远识定力于此亦可徵也太恭人寿七十三生某年卒某月葬某日铭曰从夫子官其归孔艰不宁厥居江济之间有子及孙教必以正奕世科名其来愈盛居我奠之盛我见之我享其成我实愿之孙实我养子实我葬我所从者宁不我望韩山之阳夫君所藏终往从之来者其无忘之

怀麓堂集卷八十三







卷八十四

钦定四库全书

怀麓堂集卷八十四

明　李东阳　撰

文後稿二十四

志铭

明故光禄大夫柱国少师兼太子太师吏部尚书华盖殿大学士赠特进左柱国太师諡文靖徐公墓志铭

少师徐公之卒其子元楷元相具书请予铭予从公後既辱知厚恸其亡久未忍作也踰年以葬期告乃为铭公姓徐氏讳溥字时用学者称为谦斋先生世居常之宜兴曾祖讳福当元季有阴德于郷祖讳监国朝永乐间累官琼州知府民庙祀之考讳琳皆赠光禄大夫柱国少傅兼太子太傅户部尚书谨身殿大学士公为县学生景泰庚午举南畿郷贡甲戌廷试第三授翰林编修予告归天顺丁丑英庙复辟命兼司经局校书侍东宫讲读宪庙每目属焉甲申以登极恩超擢左春坊左庶子兼侍讲充经筵讲官预修英庙实禄成化丁亥稽武职诰黄己丑归省辛卯丁父忧特遣官赐祭甲午擢詹事府少詹事兼侍讲学士乙未典礼部会试校閲精当所得省殿二魁皆至于大用丁酉丁母何夫人忧上赐白金楮币及葬祭庚子擢大常寺卿兼学士数年间历掌翰林詹事春坊司经局事盖前此所未有者辛丑再典会试寻迁礼部左侍郎仍兼学士进退奏对皆称意旨援据论议有关于时甲辰知会试贡举事以陕西旱代祀中镇西海河渎诸神雨辄应丙午改吏部佐理铨选清慎有加久之资望并积而为当道所尼宪庙有意柄用之未果也丁未今上即阼易置内阁臣公首膺简任入参机务寻擢礼部尚书兼文渊阁大学士更化之际如止贡献停工作黜左道屏斥邪佞登用老成固出宸断而公之佐翊有力焉弘治戊申修宪庙实録充总裁官同知经筵事庚戌复出典会试三试礼闱者前亦未之有也辛亥加太子太傅兼户部尚书武英殿太学士赐白金文绮袭衣廐马又赐罪人家属上察公笃厚可大任旋置元僚礼遇隆重特赐无虚月公益勤辅导制勅诰命务崇简雅啓沃谟谋必据正议守成法见人有才行可用极力引援寸长片善亦加甄録至忘瑕垢大臣有罪废媒进者公持其议竟不得行藩府有大狱羣议汹汹公力质其决事始定留都狱连引贵近或为观望亦赞成之其他事多秘密公又谨重不泄外人无知者甲寅加少傅兼太子太傅吏部尚书谨身殿太学士进阶光禄大夫柱国赐三代诰命盖自筮仕历四十余年凡五锡命至是而极乙卯公家置义田以赡羣族请命于朝上优诏奬答仍复徭役为世劝丁巳修大明会典充总裁会年七十以疾在告上疏辞不许命医诊视遣中使赐羊酒楮币仍令风雨大寒暑免朝戊午皇太子出阁进学加少卿兼太子太师华盖殿太学士尚书如故领东宫讲读事未几公得目眚命医遣使如前三上疏乞归上以公累朝耆德方切倚毘屡诏慰留最後辞益恳乃许之赐勅给驿遣官护送还郷令有司月给米五石岁给舆隶八人仍赐袭衣金楮特官其孙文焕为中书舍人公卿而下赋赠祖饯皆叹羡不能置越明年己未九月十一日卒于正寝上闻讣震悼辍视朝一日赐棺木米布诸物遣行人谕祭者九赠特进左柱国太师諡文靖恩数之厚殆世之所仅见云公风采凝重言动有则而温然可亲事亲孝谨居丧甫庐墓侧有白鸠白雁之异与羣从叔弟情义周洽亲旧有急则周之处官恭慎事值劳错每从容应之皆中理会及当端揆决衆疑未始有疾言怒气而卒以大定德量弘裕或遭横逆人不堪其难而含忍茹纳不见形迹故大夫士无疏戚远近皆饮德沾惠终其身无怨怼者若其引身避位断断不移卒之名节不亏恩卷无斁嶷然为一代名臣考其终始亦可以无愧憾矣公博古多识为诗清润有思致文必根理道四方购乞碑板相继有谦斋集若干卷尤好表章先贤同邑有吴尚书云洪武间死事云南事久湮没公言于守臣奏之朝赐諡赠官岁致祭焉公生某日寿七十有二某月日葬瑞云山配杜夫人早卒继李夫人先卒赐葬于是今祔焉公四子长元楷义授都指挥同知次元概恩授中书舍人亦卒状乃公甥吴编修俨所着其事尤详今拟其大者如此铭曰瑞云山高荆水清元气下结扶舆精公居大史官列卿文章作纬礼作经入掌帝制持邦衡补衮五色山龙形庙堂高居坐不倾一朝令出民弗惊调齐甘苦成和羮四方士类归陶型悉遣衿佩为冠缨尺量寸度桷与臬大者梁栋当明廷公心不倦亦不矜尽弭怨谤销谗争功成身退古有恒公归自保哲且明君宠极重臣身轻翩然乘风遡高冥山迎水徯如平生骨肉归後魂上征天为万古还英灵此山此水仍兹铭後千百年乃其徵明故嘉议大夫礼部右侍郎兼翰林院学士赠礼部尚书汪公墓志铭

予与公先後入翰林继掌院事周旋几四十年闻公卒既往吊哭其诸孤介其门生沈编修焘吴编修一鹏请予铭按公状公姓汪氏讳谐字伯谐其先本浙之余姚祖仲仁徙仁和有医名考士渊举郷贡尝为监察御史後赠翰林编修妣褚氏封太孺人御史公为望江训导实生公徙居京师弱冠而孤能鋭意问学声动塲屋以春秋举天顺庚辰进士简入翰林为庶吉士壬午授编修丙戌同考礼部会试丁亥英庙实録成以纂修功迁修撰赐晏及白金文绮袭衣丙申满考擢右春坊右谕德丁酉续资治通监纲目成进右庶子戊戌侍今上讲读于东宫己亥以母艰去壬寅复任丙午典南畿郷试丁未奉诏授翰林庶吉士业是年上即阼以侍从恩擢詹事府少詹事兼翰林侍讲学士弘治戊申开经筵承勅充讲官庚戌典礼部会试时方修宪后实録为副总裁辛亥疾作在告三月上疏请停俸给不许每时节珍味即赐于家书成勅陞礼部右侍郎兼学士阶嘉议大夫赐赉尤厚壬子复上疏辞乃许之仍诏疾愈当复用自是独处一室右臂犹持杯作书间为文以应购者皆不失常度越九年年六十八疾革遂不起特赠礼部尚书遣官谕祭仍给驿归其丧命有司营葬事云公娶章氏赠孺人三子长登以恩肄字中书将授官次举举顺天府郷贡次赐府学生女二长适天津卫指挥佥事修勲孙三某某某女孙二公生某日卒以己未初度前一日葬以某月某日墓在仁和某山之原公简重寡言笑仪度整洁博奕音乐皆絶不好事母孝当家中衷力共甘旨竟贻禄养丧居枕块得脾疾终其身与人恭孙婣友有急辄加賙贷汉阳知县蔡洪济客死时恤其孤敎弟箎举进士为金坛知县博涉强记尤邃于经学门上士经指授多取科第山东布政使王沂陕西行大仆寺卿徐佑其显者鉴閲精审每与试事辄称得人所着古文歌诗醖藉有法有寅轩集若干卷藏于家虑事周悉晚益慎密虽居官久不涉世务优游铅椠间为疾疢所困卒以自老论者盖多惜之然在告而迁秩生而?子身没而赠官给驿圣天子优礼文学侍从之恩出乎常格非公之贤亦曷克致之公无憾哉铭曰维浙西东山清水奇文献之邦兮公生南畿宦游北都没而归其乡兮公在累朝史局经纬校文塲兮为名侍臣为能史官亦惟主司之良兮穹阶显曹涣号下颁表幽堂兮有铭在兹公名孔彰虽千百世其勿忘兮

明故通政使司右参议致仕进阶朝列大夫赵先生墓志铭

东阳入仕三纪余都邑耆旧凋落殆尽休居遐寿惟竹溪先生一人岁时造访辄留坐欵语谈本朝故事及诸先生之遗风余迹渐弗能出比者始以寿而终春秋盖八十矣既闻讣数日其子竑奉南京兵科给事中倪君天民状来请铭呜呼是安可辞哉先生姓赵氏讳昂字伯顒竹溪其所自号也举正统甲子乡贡登乙丑进士第观吏部政授中书舍人有名直内阁领文臣诰勅事戊辰礼部会试充掌卷官己巳丁母忧景泰庚午起复修历代君鉴壬申兼司经局正字书成赐金织文绮甲戌以岁旱代祀淮渎乙亥修寰宇通志丙子成复赐金币权翰林院编修天顺丁丑英庙复辟超擢通政使司右参议督武官诰黄寻充蜀府册封正使其所领多文翰礼仪事余无所见也甲申宪皇即阼出为瑞州府同知至则劳抚字勤综理所属学校尤加意课劝藩臬部使未尝吏视然必称之曰能丙戌丁继母忧归己丑服阕顾其志已倦乃上疏乞休命复旧官致仕自是脱屣荣利放意诗酒间虽处城市不异林壑燕游登眺惟意所适京府乡饮礼置宾席亦岁赴焉丁未今天子登极诏进阶朝列大夫其卒以庚申九月十日十月十日葬都城东安德乡之原先生本凤阳寿州世族曾祖讳达洪武初授燕山护卫百户祖讳清永乐初迁常山护卫正千户父讳杰嗣其官後赠通政司右参议母张氏累赠宜人子五翊举乡贡知宿松县卒竑举进士历刑科都给事中为光禄寺少卿靖鸿胪寺序班次立次竚先生风神朗彻性度寛裕百物无忤居家事上恤下务敦恩意亲党虽疏远必致情爱闾里道路虽幼且贱亦加礼接庆吊问遗举无违阙解纷拯难常若不及然公卿大夫及勲戚贵胄罔不爱慕父丧致客千人仕虽未达而姓字甚着童儿隶卒皆称为赵伯顒先生无异辞尤博涉羣籍苦吟咏工书翰所着有贻安丛桂二集竹溪小稿若干卷诸子弟多家学踵科第取官秩而光禄君最显其名位盖未艾云为之铭曰乡有耆宿国有旧臣博学多闻吾见其人閲历累朝跋涉万里出领民社入掌文史若驰康庄中道颠踣终息其驾老有余力竹居溪游比晋逸民所不同者遭明盛辰歛厥荣名归于寿境有身归全得止而暝生长王都没藏近郊有树在封百世弗凋

明故亚中大夫贵州布政司左参议汪君墓志铭

参政汪君既举成化乙未进士其子工部郎中僎举辛丑翰林院编修俊举弘治癸丑检讨伟举丙辰国子生佃举戊午乡贡皆出君教衣冠甲第之盛士大夫盖侈言之比僎以病归卒于途越六日而君卒闻者又相与哀之曰汪君固止是哉公讳凤字天瑞初命为南京刑部主事历员外郎郎中精链法律然慎不轻决每大寒暑狱囚多庾死君谨扫涤时食饮又虑重囚苦啮鼠特为畜猫自是死者絶少尚书雅重君诸司章奏必令参定乃上问章便宜疏亦以属之值诏例荐可任布政按察不果擢擢漳州知府君闻有羣盗势甚剧过郡不至家而去时上官欲以叛闻因大发兵为功赏计君曰是不足动衆可抚定也乃揭榜要路谕贼祸福贼感悟多散去徐引兵蹵之果就擒灭初民欲入城避贼君曰是自为乱耳亟止之不易市集竟亦无他继又新学宫及诸公署徙狱近府君作扞海石堤治诸属邑水利民大称便立保甲法盗无所於匿郡境有畲人野处山谷君槩加抚赈皆听约束或诣庭求直民有讼不直者诬奏及君复下君理分获重谴君不施笞掠以理折之其人愧服此二事尤人所难者君既抱才器高自负许不帖帖为人下坐是忤物为有司所裁弗克自尽居六七年意忽忽不乐将弃官归始擢贵州左参政道延平得热疾舁至家半月遂不起是为庚申八月十六日年五十九而已君魁岸闳阔善论议少治经学多所自得有司録其文以传尤识当代典故其教子用家业不求外傅僎称能官俊奇于文且有识操伟亦然其为庶吉士皆在予门予用是徵君之教为多君在郡督诸生躬为啓迪皆以为闻所未闻亦师事云君之先出越国公华元自婺源徙贵溪高祖禄卿徙弋阳入国朝遂定居焉祖志福举永乐庚午乡贡历岷府教授以高邮州吏目致仕考仲端累赠南京刑部郎中母胡氏封宜人娶祝封宜人贤明有内行子八僎其长次佐早卒次佑俊伟佃又次代佾侧室董出孙六曾孙一某俊伟归卜明年酉某月某日葬君於某山之原奉其友罗编修允升状请予铭乃为作铭铭曰胡为郡而不辄迁胡为藩而弗少延咎不我执其归则天有子斯贤又谁使然彼考祥者舍是其奚观乎

儿子兆先墓志铭

嗟乎天哉予不德不能迓续我祖父之遗庆积罪稔戾以贻祸于吾予之一身荼毒之余痛自寻省求其端而不可得也意者蚤窃科第为显官生长都邑不识离别安居饱食寡积而厚享之故欤其或起自

禄徒以肥其身餍饫其家人而戚党穷乏傍观坐视不能推以济之耶抑身参钧轴以来有身不能委见贤而不能举民穷人困而不能救以负圣天子倚任之重所谓能薄而受上赏者宜乎其然也不然则髫年而丧母中道而失怙三弟既夭四男皆殇是亦甚矣而才如吾子又俾其不寿以死天道之仁覆而下闵者苟有一德片善亦将矜而赎之矧吾祖父之纯孝隂德比之国法亦当十世以宥而忍使其後嗣凋落至此极哉吾子兆先年十八而应试提学张御史西铭奇之比入院病跌而止二十一复试不售以?为国子生二十四三试同试者传诵其文期必得魁解偶误写题字卷不得録今年二十七试期且迫忽病作小愈再病再作遂不起然予以盛满屡思引退兆先能不予挠当其志识所到虽屣脱以从亦无难者乃使之而不遂以死呜呼尚忍言哉尚忍言哉兆先幼习经义辄能作老成语既乃嗜古作予见所撰述心颇怪之会检苏老泉集不得久乃知为所窃字字已漫矣盖自是文思骤发诸老先生见必骇异曰是故得外祖风格後当有大名于世外祖者蒙泉岳翁也其为歌诗尤称自得于古人朴雅简澹言语所不及独深领解有手舞足蹈意于是不假梯级径趋高峻予当其年实未尝造诣至此也顾牵絷举业往往为予所禁不得肆间有应荅或为人促迫寸楮片札多不存稿故予亦不能尽见惟归妹阙里有东行稿成帙既病犹手书寄友二首其没也其友诵之又相与辑其遗诗文得二百余篇夫苟知其止此盍使之脱弃举业尽力千古之文纵其所之亦足以一遂其志而竟莫之遂以死也可胜恨哉兆先生四月丧其母岳宜人鞠于继祖母麻太夫人及长暨其妇潘氏曲致孝敬事继母朱夫人初无间言抚二从弟延蕃皆有恩遇祖母刘大夫人前母刘夫人之党暨诸婣戚情礼周治朋辈聚处每怀谦抑未尝有挟值有窘急必有周恤或先行而後告没之日朝士大夫及都邑邻里无问识不识咸为嗟悼有泣下者下逮胥隶亦恸哭不能置嗟乎儿何以得此于人哉病少间尝谓人曰吾且殆独念吾父之为人宁有是吾亦未尝自絶于天二者无所?吾且不死纩未属以手捬髀犹隐隐有英气察其情重伤吾意故不忍言死盖其平居婉娈承志者固如此至死不乱耳嗟乎天其或者以吾祖吾父之故後事未可知而死者不可作矣恸哉兆先之冠今宗伯体斋傅先生为宾字之曰徵伯其生以成化乙未六月二十一日没以弘治辛酉閠七月二十五日葬以某月某日其圹在都城西小西门祖资政府君墓侧生女一尚未睟予方值秋丁奉命代视以丧告朝特遣中官赐赙白金五十两所以慰谕者甚至实异数也呜呼儿不显乃获上厪天子之宠以为身後荣使其有知亦可以少慰也夫予少子兆同之殇兆先实趣予为铭及其没之七日梦我以碧乌丝栏乞书小楷曰欲於雪下观之呜呼儿果不死以为其弟者望我耶予恸甚不能执笔其妇翁内翰西屏潘先生擦泪谓予曰铭不作儿目不瞑予乃饮泣为铭自书之以寓予哀云铭曰父子之恩岂贤则亲吾弗子之伤而痛其人呜呼天哉吾不能庇汝之身而慰汝以文吾子其有闻乎

明故资德大夫正治上卿太子少保吏部尚书赠荣禄大夫少保諡文毅倪公墓志铭

公姓倪氏世居杭之钱塘高祖讳啓国初徙应天之上元曾祖讳德润祖讳子安皆累赠资善大夫南京礼部尚书考讳谦累官南京礼部尚书赠太子少保諡文僖妣姚氏继郭氏皆赠夫人初文僖公代祀北岳姚夫人感异梦遂生公因名曰岳字舜咨公体貌丰硕目光烱烱望之如神人少有高识年十一见群吏将赴部试钺出狱辞试之第其高下已而果然文僖为翰林学士典京闱试事拒势家请托为所中谪戍万全公为都司学生内受家学习闻先朝典故恒究心天下事举天顺甲申进士被简入翰林为庶吉士诸先辈奇之曰此公辅器也授编修预修英庙实禄加从六品俸文僖致仕而南公予告省觐还秩满进侍读加俸从五品直讲经筵音吐洪畅义归于正宪庙每目属焉文僖疾再乞归省因得终制暨今上为皇太子出阁进学预修文华大训进学士侍东宫讲读在翰林者二十年同考礼部及试京闱再执文柄校閲明当得名士为多擢礼部右侍郎今上即阼迁左侍郎进尚书在礼部者十三年仪文制度多所拟定其大者若皇太后上徽号皇太子婚诸王冠宪庙大丧而太庙祧祫议母后奉慈殿制皆前所未有亲耕籍田视大学皆以职事从他如革淫祀正神号禁斋醮止召胡僧请却西域贡狮诸疏皆其手出累知贡举往往於旧法加新意遂不可易尤喜断大事每廷议羣疑不能决辄用片语折之无不帖服凡四方灾异岁一再类奏加以箴谏得大臣体南京参赞机务官阙廷荐公上留不释未几忽有南京吏部之命加太子少保以行奉诏考庶官甄别惟允参赞再缺改兵部时留务龃龉公秉正达变不激不随百废顿举兵民皆恃以为命吏部阙尚书上选於衆特召公至则厘正品类奬恬抑躁不恤恩怨正色盛气人莫敢干以私除目下必翕然称快天下想闻其风采每率诸曹会奏如讲学修德敬天法祖节宗室汱冗员辟异端前後数十事皆切治道甫踰年偶趋朝急动气成疾疾且亟犹手书荐稿既殆强索笔书平生公正无偏私数语字隐隐可识竟不及家事为尚书历两京四部去一部其属必眷慕不忍别卒之日自公卿下及百执事交口痛悼有失声者呜呼天生一世之才问有恢闳博大杰特而絶出者盖不数见此其人之用舍存没必关气数系家国非群生旅丧者比公文学行业大用于时而卒弗克究以没独非天哉然公以父子为史官为学士为大宗伯本朝所仅见以礼部兼讲官实出亲命岁时所赐若金币袭衣诸珍物疾则赐牲酒蔬米命医诊治辞免则温诏慰留讣闻则赐宝镪万贯遣礼部谕祭者四勅有司治葬仍给驿归其丧赠荣禄大夫少保諡文毅官其子为中书舍人遭际之盛终始极傋亦可谓无遗憾已公娶卢氏湖广布政司使雍之女有才慧赠夫人生子孝而夭公以弟工部郎中阜之子霦为後今为中书者是也公生某月日卒某月日年五十八阜请护丧归卜某年某月日葬于某山之原啓卢孺人之竁自新亭来祔公严重刚毅而表里洞达即之温然可亲性至孝父难时匍匐求解居丧哀毁踰度以旧业让诸叔弟弟阜及山泽皆所教育泽亦为中书舍人笃念旧故乡党贫乏蒙赈恤者多至不可数虽奕世贵显囊无余资为文章平正鬯达气象伟然所着有青谿稿若干卷与文僖集并行于世予与公同举进士又同官久为知己固将为天下恸而後及吾私乃?吏部侍郎王公济之所着状为铭而状所不载者则互相发云铭曰倪以国氏????出锺阜公生北鄙若麟凤在薮踵接科第继践台斗家非世卿官所自取若玉在崑产固其有为文章宗为经济手若锦在织若钟应叩庭充庙荐若商彛周卣暨掌天曹为百僚首若镜在悬鉴物妍丑若鉏在田务抜稂莠拒扞疆御镇定纷揉若虎虎豹山藜藿为守若驾坚载重驱疾以走苟非其才踣若十九古亦有言君子大受用而弗终抑又难咎旗常竹帛公可不朽拟德弗工蒙物为偶我铭在兹以慰良友

明故资政大夫南京工部尚书致仕萧公墓志铭

公姓萧氏讳祯字彦祥举进士历官南京刑部主事员外郎擢湖广按察司佥事历副使按察使迁河南左布政使擢都察院右副都御史巡抚陕西入为南京工部右侍郎转刑部工部尚书皆在南京以老乞致仕诏给驿归令有司月给米二石岁给舆隶四人年七十卒朝廷遣官谕祭营葬事制也按公之先居江西其府曰吉安县曰泰和里曰泸源後徙龙陂自宋迄今十有一世其祖讳维翰考讳楚绅皆累赠资政大夫南京工部尚书祖妣袁氏妣罗氏赠夫人公少学诗经举子业有名以族籍应四川乡试有乡人为御史引嫌不卒试蜀士多从之游叙州知府杨德敷其中表叔也讽属县以明经荐迫之行不就而去天顺己卯以儒士举江西其举进士在甲申为刑部在成化年间精核法律内持平恕尚书每有拟断必询之其为按察决狱如流庭无留案讼者争赴愬之无不帖民俗有嫁娶违时者力为禁革征苗之捷实督饷以从衆欲以妇女冒首功诱所亲先致以觇其意不得乃已以加从四品禄督造王府经制有节官校肆虐者白而治之民恃以不扰又以其余兴废起敝如学校廨舍津梁之类多所修葺都御史屡旌其能以佥事满去民皆恋慕再至辄喜而相为贺其为都御史在弘治更化陕大饥死徙相继区处安辑多复故业刍粟茶塩以至城堑器械必加之意録重辟若干人将官坐失律者执不贷回纥内徙者四出刦掠督所部剿灭之有宝镪文绮之赐其为侍郎尚书历二部在工部务节财裕民郊庙陵寝有工役多奉命代祀其请老上特降优诏称其勤慎令善调摄以副委任累上乃许其卒以弘治辛酉三月十六日距其生宣德壬子三月八日其葬以明年壬戌某月某日其地曰杷塘之原在祖墓之右配周氏封夫人无子以仲兄彦清子弼为後弼亦以兄显之子益为後生子曰善公为人重厚不浮而明足应物尤敦孝义少丧父其母多与之田母卒即焚旧劵惟前母兄是听得束修辄散诸族既贵则迁葬考妣修曾叔祖志翁之墓构祠堂置田以供祀事虽历官久旧庐服饰无大增拓其贤如此所着有寅庵稿藏于家予与公同举进士知其贤其官湖南尤久且着故知之特详其没也实悼叹不能置乃因弼请按工部侍郎张公时达状为铭以纳诸圹中铭曰业不肄黉校学则一经身不辟州县官则六卿非其人孰与有成不覆于盈不蹶于行以保此令名载稽始终以不冺厥生惟兹铭

明故资政大夫太子少保户部尚书赠太子太保叶君墓志铭

太子少保户部尚书叶公既寝疾遗命其家欲得予铭盖予公从子副都御史贽同年进士且与公同朝久知公贤故也讣至之明日贽弟宏奉户部尚书吕公大器状来请予以公意不复辞按状公讳淇字本清其先金华人自宋宰相衡为宦族曾祖讳显以诗名世所传樵云独唱者也祖讳士亷国初戍淮安考讳雍皆以公贵赠资政大夫太子少保户部尚书公生而长身修髯见者知为伟器景泰间登进士第拜监察御史天顺间坐累出知武涉县连丁内外艰改清江宝坻皆有惠政成化初用太仆卿张公谏荐超擢广东按察佥事南丹土官侵掠邻邑公躬为抚定城柳城洛容以遏流贼蓄水通粟以济饥民贼复?南宁奉诏督捕擒其首恶荔浦贼甚炽承都御史朱公英檄剿平之赐绮帛各二匹时俘一男甫七岁及再以内艰去朱公道遣一俘妇曰公功久未报以此为薪水具公询之即儿母也乃以配园丁刘氏改山东迁陕西副使领岷州兵备潘松番贼久为边患公至则以兵俘之又会兵剿洮州贼斩首甚衆擢河南按察使寻拜都察院左佥都御史巡抚山西兼督雁门诸关岁屡歉发廪赈恤所活不可胜纪垣曲流民啸聚至数千督有司抚之乱竟不作调大同兼赞理军务请设井坪千户所又增筑诸堡减加徵艹数罢土兵戍边之不便者今上即阼召入为户部右侍郎转左侍郎进尚书加太子少保或请设三司于郧阳府公以非旧制寝不行有奸民献大名川地为皇庄贵臣主之牢不可解公用羣议卒归于官哈密夷为土鲁番所陷守臣请暂给廪食处之内地公曰是自贻患也遂弗给中帑告乏公议折钞钱清舡料起存积及王府田租从有司徵纳以省清扰其额外陈乞者後先相继多?理止之间以疾告上命医诊视遣中官礼问于家小愈辄力起视事比再作具疏乞休优诏赐许给驿归其乡卒时年九十有六是维弘治辛酉八月四日朝廷遣官谕祭命有司营葬如制而特赠为太子太保盖异数云公亮直无伪言论洒然每事持大体不务琐屑初仕连蹇自为县以至臬司囘翔二十年以内宪领镇镇又数年久在外服皆能称事举职今天子更化之初陟曹省及为尚书愈自奋励中有操持不夺权势章表剀切皆忧民爱国语此予所及知者其详则皆状所云也嗟夫宦成官退乃世恒情公晚得大位益能殚心力着声绩愿有加于昔者虽几先敛退未竟厥施而其间自见亦岂不伟哉公配何氏赠夫人子一名曰贡授国子生早卒孙男一曰木以公?为国子生公墓在清江南之原以卒之明年壬戌某月某日葬何夫人先窆于此因祔焉铭曰长淮汤汤公居其阳仕也有归没也有藏东兖西秦比徼南荒出领民社入跻庙廊兵食之计功名之塲为身孔艰道沮且长卒弃其劳以佚自将寿本天畀人谋实良公有旧墓其封若堂是曰大归终无毁伤赠秩赐葬于前有光荣名焕章道路是望百世之下尚书之乡

怀麓堂集卷八十四







卷八十五

钦定四库全书

怀麓堂集卷八十五

明　李东阳　撰

文後稿二十五

志铭

明故资政大夫南京工部尚书赠太子少保諡文僖董公墓志铭

今天子右文图治每轸念旧学侍从之臣倪文毅傅文穆二公恤典特异比董文僖公讣闻命有司祭葬如制而特赠为太子少保文僖其赐諡也按董氏世居赣之宁都曾祖讳子平隐于乡祖讳吉义赠南京礼部右侍郎考讳时谦累赠翰林院编修右春坊右庶子而加赠如其祖妣某氏赠淑人妣温氏封太孺人赠宜人加赠亦如之公讳越字尚矩生五岁失怙为母氏所鞠及弱冠极力供养以其暇学举子业补府学生生天顺己卯举乡贡试礼部辄不利卒业国监攻苦力学虽敝巾垢服名隐隐起侪辈间成化己丑进士及第初命为编修乙未戊戌皆同考礼部时称得人丁内艰归用礼襄事举先世旧业让其兄睦处宗?不以贵加人人无问疎戚贵贱皆乐与之亲有讼者怀金以请笑而却之亦不怨也九载考最进侍读癸卯典京闱乡试甲辰值东宫讲读丁未充经筵讲官寻以登极恩进右庶子兼侍读会朝廷颁朔于朝鲜特命公奉使赐麒麟服以行至则宣德意正王度馈赠无所受居三日而还乃作赋以纪国俗他所题咏尤多国人锓诸梓以传弘治己酉典试南畿辛亥修宪宗寔録成擢太常少卿兼侍讲学士壬子进日讲敷奏明畅义归于正上每为注听久之赉与尤数癸丑擢南京礼部右侍郎公博古典习闻本朝故事而职务清简无由自见大夫士议礼者多取决焉三年考绩京师时其子天锡已举进士留累月乃去拜南京工部尚书凡上供服器藩王张其暨都城内外土木之费日旁午不絶公应之绰然有余平生为文章歌诗典雅优裕无烦雕琢至是尤不废着述积所得为圭峰稿若干卷壬戌七月五日以疾卒讵其生宣德辛亥二月十六日夀七十有 三葬以癸亥某月日其地曰某山之原娶温氏母族也世有内行子四长天叙赐冠服其次为天锡又次天糓以?为国子生天申县生生公翛眉长身骨格清耸雄谈健步老益强力而性行恒固量度优远识者谓为夀考之相不意其遽至此然较诸恒筭所及亦已多矣矧子姓蕃衍其贤且贵若天锡者又克肖如此哉予与公同在翰林同校国史直讲筵相视甚厚比有哭子之戚公屡致吊慰讣至之後盖由有遗音焉天锡以治命请予为铭其状则南京户部侍郎郑公廷纲所着也铭曰谓成之艰久若易然东隅桑榆惟公有焉谓寿之緜而不其延坦途摧车抑又谁愆亏盈益谦天道则有栽培倾覆人所自取数或弗值理则可守其所未竟以遗尔後古有论世匪禄寿为公则令闻如璋如珪亦有良嗣为裘为箕公无憾哉公世在兹

明故通议大夫刑部左侍郎张君墓志铭

刑部左侍郎张君讳锦字尚絅糸出河南太康籍子岷游于秦安卒于华将葬于秦皆陕地盖张氏居太康已久自君高祖讳敬仕元为参知政事防御鄜延在国初以卒戍故居岷至君为五世君在秦安为县学生岷为卫学生其居华以谢病故其归岷以治命而葬则朝廷所命有司所治也君举成化乙酉乡贡己丑进士试政刑部见称为才有富民坐法当死权贵请贷不得则与执政者构君君欲发其奸乃已署山东司主事署员外郎鞠讯明审録囚山东平反甚衆署郎中事益精明决狱无滞因会他司失官金尚书属君按之疑主吏鞫之不承遣人绐其家得金示之遂服罪畿郡灾君用廷荐往赈先条奏便利至则平籴劝贷分遣良吏饘丐乞嫁娶掩骼埋胔游惰者给牛种督之耕筑行塘堤千二百丈以定水患所活不可胜纪有逻校诬枣阳武邑二县民为盗皆据理直之方山庆成二王府有大狱奉命往治迁大理右寺丞再奉命治岷襄二府狱情罪皆协累迁右少卿宪庙知名凤阳有重狱特命之往今上即祚时为都察院右副都御史巡抚宣府直枉除弊兵民畏服劾罢中官武将之守备不职者间登陴望见武帅家假山甚丽怪之其家闻之遂自撤去边报猝至或欲请官军适朝廷遣中使就议公附奏以为不必遣竟亦无他请立万全左卫龙门所学置天下武学岁贡额皆旧所未备也丁父忧服阕巡抚保定诸府兼督紫荆诸关未行迁官再勘隂阳府狱有贵臣为都御史秦公紘所劾赃以万数怙势求免公卒正其法丁继母忧服再阕方复任未几遽疾作辞俸不许乃请告特给驿归且令病愈有司以闻其为上所简任如此其卒也特令翰林为文遣有司即其家祭之公少有异质生穷边无师友从释氏学旋习老子又读儒书始尽去旧习独冠儒冠不避譁笑攻苦力学竟以所得取高第乡之以儒显者自公始其为人敦孝友重廉节早失恃事父甚谨抚诸弟无间言悯穷赴急或假贷为赈恤其在官勤政强干不为事窘章奏明畅动数千百言久典刑狱尤精法比而能以寛恕将之服念恳愊每至验诸梦寐历佐台省前後十五年资望俱积而不及大拜以没论者盖深惜之然其所自立亦可谓卓荦不羣者矣所着有松壑小稿宣政录张氏宗谱若干卷藏于家公生于某年月某日卒于某年月日年六十二岁葬于壬戌某月日其地曰某山之原祖讳文信考讳善皆赠通议大夫都察院右副都御史祖妣陈氏妣赵氏皆赠淑人配刘氏封淑人有内助子四潜其长也举进士为户部主事以学业世其家孙一之榘公以予尝与试事相视殊厚又遗潜受学于予故潜请予铭状则按察副使王应韶所着应韶守岷闻其父老言公事甚悉予参以旧所知无弗合者悼而为之铭铭曰经律并用中古已然同功异途兼之实难公阶贤科式司邦臬载参廷平独秉宪节入跻省地在六卿列情法并济羣疑百结游刃其间有用无缺既试之?亦任之久为省为台公所固有而终弗然抑又谁咎少鲜更事老多怠成此人之恒岂惟彼刑有贤若公孰亏厥盈天实为之非人弗能人孰不亡公有遗名有论公世盍徵吾铭

赠太子太保镇远侯顾公合葬墓志铭

公姓顾氏讳玘字文度其先出长沙湘潭元季迁扬之江都世有宦籍曾祖讳成历事太祖太宗仁宗三朝累功至奉天翊卫推诚宣力武臣特进荣禄大夫柱国後军都督府右都督镇远侯追封夏国公諡武毅祖讳统普定卫指挥使早卒赠太子太保镇远侯考讳兴祖嗣侯镇贵州入掌右军都督府事总神机营领南京留务勲望甚着加赠太子太保嫡母王氏母鲁氏皆封太夫人公生有异质博涉书史尤闲武畧每閲古将传辄感慨自许期立功万里外与兄翰相友爱翰当嗣而卒其子嗣侯又卒公以次宗当嗣又辄卒年四十有二而已公为人性度谨顺服食俭节而喜接士大夫游宴终日虽费无少恡及乡党有急则周之贷弗能偿者不责也人谓其习养素善使仕有官守必能抚恤士卒得其死力而竟弗及用以没至于今惜之配太夫人韩氏濬阳卫指挥勇之女婉?有则既归公宾礼交至每佐公治甘脆曲致孝养遇妯娌无间言生子溥及渊以其少孤严示教戒晚总家政内外截截?获数百指皆受职听令而饮被恩德无弗给者溥既嗣侯始获以其官赠公而太夫人封焉比镇湖广太夫人寔就禄养每一服一食必叹曰此君赐也汝父弗逮吾与汝共飨之汝不可不图报称若是者屡屡言之溥以贵州征蛮功加太子太保增给岁禄再貤锡命时武臣加保傅无追赠例仅一再见耳久之溥被召入掌中军都督府事总十二营兼督三千营军务踰年太夫人年六十有五而卒论者谓太夫人代终裕後克成有家质诸其夫可以无愧而公之贤于此又可徵已溥以母丧哀上予假一月且赐赙米布遣官礼谕祭令有司营葬域于是公之墓兆品数始得如制溥复具疏乞扶柩治葬上以兵戎重务不欲俾去左右特慰留之而遣其弟洲给驿以行时洲为锦衣卫千户其行也亦异数云溥念公葬未有铭兹奉兵部何员外孟春状请予铭予以成国朱公辅之故与有姻连知侯清慎有猷畧足称贤将因获闻公及夫人之德稔矣乃并为铭公生某年月日卒某年月日葬于某月某日太夫人生某年月日卒某年月日某月某日合葬其地在南京德安门外卷阿之原孙七某某铭曰顾出贵州内徙南服系分小宗世封大国公躬弗承公则子公祖有?公兄有祀赐弓授钺曰子斯才公躬弗逢以贻後来龙章凤函天子有诰公躬弗沾没飨其报亦有母德实嫓实延公泽弗谖没则有年旧都有原曰有世墓公归实全夫夫妇妇公子既贵公孙後蕃公德有徵其在公门

明故资善大夫礼部尚书赠太子太保諡文穆傅公墓志铭

初公以足疾在告上遗医诊视兼赐蔬米羊酒诸物乞辞印不许请停俸亦不许凡值时节朝贺奏表笺方物请不署名亦不许久之再乞休致上若曰卿学行端慎才望着闻方切倚任宜善调挕以副眷怀甚勿固辞比讣闻上震悼谕所司曰瀚侍朕讲学久可特赠太子太保諡文穆仍遣官加祭给驿护丧治葬事赐宝镪万贯为赙盖圣天子笃念旧学于贤且劳者尤厚近倪文毅公及公恤典皆夐出常格倪公之卒天下共恸之而公复继踵以没予与公同年交最厚方与公经纪倪公後事不谓其遽至此既铭倪公忍不为公铭耶公姓傅氏瀚其讳也字曰川以府学生举天顺己卯乡荐登甲申进士第入翰林为庶吉士成化乙酉丁内外艰归戊戌授检讨己丑奉命教内馆宪庙见古帖只字百余函走中使令公编次公为韵二律顷刻而就乙未同考礼部校閲精确得今吏部侍郎王公鏊为省元丙申侍经筵丁酉秩满迁修撰戊戌兼司经局校书东宫讲读丙午秩再满迁左春坊左谕德兼检讨充讲官考顺天府乡试其解元则今罗编修玘也丁未奉命教庶吉士业以今上登极恩擢太常寺少卿兼侍讲弘治戊申亲耕籍田幸太学皆以职事从太庙祧祫皆预议进直日讲仪度雍雅词义恳到上每为注听焉辛亥宪庙实録成以纂修功进太常卿兼侍读学士壬子掌院事乞归省墓命驰驿亟还特赐宝镪银币癸丑再教吉士擢礼部右侍郎时倪公为尚书公寅恭奉职并称为贤丙辰皇太子冠诸王婚及郊庙诸祀事多所赞相转左侍郎请限度僧道减十七八己未知礼部贡举严为范防中更变故卒不失正时东宫出阁讲学朝廷方慎简官僚公用廷荐兼学士掌詹事府事仍值日讲适修大明会典统副统裁官庚申拜尚书掌部事时保定有献白鸦者公言祥瑞不当奏斥遣之陕西守臣得玉玺乞颁示天下公历考传记形制篆刻皆不合且言我朝自有玺可传万世无所事此乃寝不行他如修政弭灾诸疏剀切不阿多类此尤勤政务每力疾视事属纩前一日犹削祠祭稿心计手画必求其当乃已盖其性然也傅氏本出吾长沙之湘潭唐末徙临江之清江宋南渡再徙新喻曾祖禕原显乡称为乐全处士祖讳汝器考讳邦本皆赠通议大夫礼部右侍郎祖妣刘氏妣简氏皆赠淑人配李氏继胡氏并有内行赠封皆淑人子二长元以?补国学生举顺天府乡贡文行有父风次完以?肄中书舍人孙一选府学生曾孙二公生某月日卒某月日年六十八岁是年某月某日葬于某山之原李淑人祔公清眸丰颔神采益发孝诚终慕仲弟曰茂季潮皆所教育潮继举进士累官工部郎中卒于南畿公闻讣惊蹶足遂增剧李淑人病不置媵妾卒不议继者数年故人贫病必加赈恤死为棺殓归其丧与人交仪必过厚值所倾信终身不二闻有善则乐道之其识量弘裕尤人所不易及者博学强记为诗文峻整有格书法亦遒美为时所重有体斋集若干卷藏于家其遗事见王吏部所着状者不具载铭曰古秩宗职惟清且寅国朝多贤公哉其人公身不汚中自检擢非法勿动绳循矩度峩冠垂绅夙夜在公一事弗终我心忡忡操是三者其所受职匪公弗戡公弗我克世有负乘率为寇敺公慎厥居绰乃有余纳忠闲邪公在讲幄发潜诛谀公在史局翰林储才如古宅俊公其人哉周有攸藴生才实难其始自天有才弗终抑又谁愆人之存亡惟国攸系我铭非私以永公世

明故资政大夫南京刑部尚书赠太子少保翟公墓志铭

今之三法司各有职洛阳翟公历两京为御史为寺丞为都御史以至尚书徧居而历试前後三四十年予所及见指不能数屈可谓贤且劳矣公既卒天子念其劳遣礼官谕祭工部营葬事特赠为太子少保盖亦恤之加一等云公讳宣字廷瑞成化癸巳为浙江道监察御史巡禁城及通州仓及济宁以南河道所至有声接应天徽州诸府至宁国亷知有二豪虐焰甚炽有司庇之莫敢发公事竣且去忽厉声曰吾若再至仓陈儿不毁仓评小官不拆船罪且死府县皆连坐衆相顾骇愕于是二豪者皆屏迹後复业改行焉改山东道掌道事兼总诸道奏牍名益起甲辰监吏部会试综理有法寻擢南京大理左寺丞详驳惟允丁未擢都察院右佥都御史巡抚山西兼督鴈门诸关内辑外扞务勤夙夜逆贼王良李钺潜遣人出境构敌患且作公驰至忻州道阻贼衆即督官兵擒之或请报捷公虑及无辜执不可以常奏上降勅奬励加俸一级边储折银民因输纳多流徙失业公奏减大半归者相属弘治辛亥迁右副都御史入理院事愼不失体陈恤刑革弊数条上以其深切时务多赐采纳丙辰进右都御史庚申迁刑部尚书皆在南京寛严中适每断大狱必审覆未尝苟决人皆以长者称之间疾作具疏乞休上若曰瑄老成练达力精未衰宜善调摄以副委任後再具未上而卒盖其履历之大者如此公初以经学名累举得进士为奉化知县数年以政绩被徵虽公若晩达竟臻显用公弟瑛举进士官至南京大常寺卿赠及二代公独歉其未伸本报後以都御史贵赠其祖考妣而下秩顾加重君子称为孝而平居承志致养友弟训子念旧故恤孤独诸凡义举皆余事也公先世居鹿邑元季始迁洛阳以医名者九世曾祖伯尝为医官祖罍国朝永乐间徵至南都因家焉考讳观被选为皇太孙伴读後为太医院御医供奉内局医不责报有德在人配潘氏封夫人贤而克相子五銮铨鋭监鋹铨继举进士为大理右寺副鉴以荫为国子生孙五公生某月日卒某月某日葬聚宝门外某乡之原予与公同举天顺甲申进士又与瑛举于乡知公度量弘裕莅事详愼谦厚不伐壮老如一日稔其贤遥哭其丧又感铨之踵武继志力图不朽其孝亦可嘉也乃按状为公铭公着有静庵庭训藏于家其为县民有去思之碑其省墓大夫士有瑞芝连理之咏传于时皆不及载乃铭之曰公出中原生帝乡身长六尺伟且强壮年角俊千人塲分符百里一海邦人道枳棘栖鸾凰乘骢冠豸何轩扬殿前正笏声琅琅手持三尺无低昂坐遣秋杀回春阳出秉宪节巡藩疆束缚狗鼠驱犬羊北台南省峩穹苍星轺雾盖随翺翔圣明在位治具张公辈分曹居庙堂公才恢廓气浑龎少淹若负老则偿彼造物者非茫茫有弟先贵子後昌一门四世貤封章高原赐塜两相望後千百年此其藏

明故赠通政使司左通政王公合葬墓志铭

赠通政司使左通政王公封太夫人张氏皆以子敞贵被锡公之卒也敞方为诸生及举进士为给事中为参议皆获以本官赠父而母以太孺人进封太宜人凡五品封者四品制不封敞援近制乞移其所得诰于是公赠今官阶至中宪大夫而太恭人封焉公权厝久敞既贵乃葬于东山崇礼乡之原暨而太恭人以寿终朝廷遣官谕祭恩礼加重敞将归合葬念公铭表未备请并为铭以纳诸幽盖公卒十有七年而後克葬又十有六年而後克合其缓也若有所待云公讳忠字以诚陕之西安人也祖讳国祥考讳宁洪武初徙居南京占籍锦衣卫公少习经史大义尤工楷法素孝友父丧终慕奉母甚谨性好施值隣族贫者或倾囊给之公极意承顺畧无靳色母安其养年至八十有七而卒兄疾革公问所欲曰吾生不能给汝今且死敢以儿女望汝乎公泣曰吾兄之子犹子也某不敢负後抚其子政及二女皆为婚嫁有二姊一嫁于林氏家中衰衣食殡殓皆其手出一嫁叶氏早寡并育其子于家戚党俞教谕春有遗孤亦留为娶妇一门三姓同?而居人以为难公性本严毅不苟合而厚伦尚义乃如此初事举业夺于家政则以付敞曰汝为我成之忽遘疾卒时成化己丑闰二月二十三日年五十有二而已娶袁氏甫期而卒继娶于张是为太恭人夙闲礼度奉姑外不敢与姒齿居恒以俭勤佐家公甚赖之公卒二甥者皆去太恭人独专阃政慈勤抚下老不自佚少子敔早逝教敞尤切敞自有禄秩迎养京邸十有余年太恭人每夜五鼓辄起使入朝与二三隣妪谈笑为乐比其婿叶森为京卫武学训导岁时燕会於婿妇女举觞称寿太恭人年益高而动履裕怡然若居其乡大夫士登堂而拜者相与谈羡至为歌诗颂之年八十有三而卒是为弘治壬戌年四月二十有七日其葬以某月某日孙二某某呜呼王氏再世失怙而母皆老寿以成其子之贤至是尤显然其培植之厚仪型之正於公之德不亦益可验哉敞之举于乡予实典试事见其居官雅饰而有文其奉母婉?非公事未尝去左右嘉其孝铭不复辞状出翰林学士王公德辉德辉敞同年进士稔闻内教又称康修撰海之先与有世契海就试必寓其家馆糓慰藉曲被恩意其道母之德尤详并据以铭乃为之铭曰有封若堂隆外虚中继封君之藏合窆其旁载饰以崇继太恭人之光扬名亢宗越有令子身所委祉庶其在是维恭人之教继君之志生养死葬子职是敦死赠生封维天子之恩维大史有铭君与恭人其永存

南京国子监监丞赠翰林院编修文林郎濮君墓志铭

君姓濮氏讳琰字延方其先居太平当涂之王濮村盖与王氏并望故其称云尔世业医曾祖贞祖观皆供事大医院考镛正统间被召进药有奇验後历秀吉二王府良医致仕归君生有异质知孝义良医公谓之曰医非通儒书弗精矧医利物有限而儒之用不穷成吾志者必汝也乃以家政属长子琳遣君就学君两艺并进尤邃经术甫弱冠声动都邑累试京闱弗利成化癸卯始得举再上礼部中乙科丁未授曹州学正条敎精密士经指授得科第者视昔加多弘治丙辰九载考最陟莱州府学敎授如在曹州自己酉至戊午历典福建山西浙江河南乡试事凡所校閲人无异议用荐擢国子监助教检身率物虽生徒贽物亦屏弗纳祭酒谢方石先生而下雅重之壬戌擢南京国子监监丞既至旬日疽发背遽卒十月十有一日也年五十有九子韶为翰林院编修値霈令得推恩时君在官例不封至是韶以封请朝廷赠君如其官阶文林郎而君不及见矣君配邹氏常德府学训导某之女子韶以解元举进士为庶吉士擢今官次?孙一训戊午之诏令巡抚巡按官荐天下学识有才行者予之京秩顾又弗荐荐者皆仅得国学而止论者谓奉行之未至以为憾君再迁地虽远职稍加重若可以少信前出者而不获一试以没又将谁咎乎然君之敎成其子之名而卒飨其贵其後尚未可量固在兹哉韶奔丧归卜以癸卯某月某日葬君于某山之原奉顾编修士亷状介吾甥贡士崔杰请予铭予亦旧尝识君乃为作铭铭曰观教人者必于其子匪弗能远教所攸始言有易教以弗率故苟其率之奚必外傅吁嗟濮君是子是父身弗自取于子斯畀子报父德行业是似吁嗟濮君是父是子君名弗衰君教在此

明故福建布政司使左布政使李公墓志铭

公姓李氏讳琮字义方其先处之景宁人也祖讳信籍锦衣卫校尉考讳贵授官为百户公生京师天顺壬午年举乡贡甲申登进士第成化丙戌授南京吏部主事丁亥署郎中丁酉改南京刑部壬寅擢知平阳府庚戌擢湖广布政司左参议癸丑擢山西按察使戊午擢福建左布政使辛酉闰七月十九日卒于官年六十其子扶柩归癸丑三月十七日葬于都城东茨渠之原其配封宜人石氏先葬至是乃克合石生一子钦侧室吕氏生三子铉钺钰公为人简默易恬无疾言遽色事继母以孝闻居官勤愼在吏部已习律法在刑部有丘司务者坐赃当罢孙千户坐杀人当死亷其枉皆辨出之在山西断决尤多在福建値岁饥极力拯救民甚安之其在平阳饥甚人相食计口发粟多所全活城中乏水公引洪洞水入城以省汲费又溉田数千顷垣曲盗作聚一千余人拒杀官兵势甚炽衆议欲进剿公告于都御史叶公淇曰民苦饥耳请抚之乃携从者五六人冒雪以往贼迎见曰是李府尊也遂下山罗拜拥入寨中公召其酋六十余人谕以利害皆感泣听命事遂定比去民涕下不忍释至绘其像事之在湖广施州夷杀其土官因作乱公调兵五千捣之擒贼之首三十还所掳男妇二千人追所掠印五颗朝廷録其功赐彩币楮镪者再此二事尤勇决奇伟出常恒远甚而公退让不伐人鲜克知之故资序累滞凡四十年而仅至牧伯竟不入朝遽以没即是以观则卑官僻地之在天下者虽有奇功异绩孰从知之亦孰能举而用之顾可胜叹哉公葬既卜监察御史费君铠渊父也为状公行公弟礼部主事璋暨钦请予铭予既哭公于位乃为铭而先序其事于其奇者特详焉铭曰宾于乡策于廷我与子同名敭于外居于中子名弗我同少为刑官老为藩侯维其政之优生而荣行死而全归维孝其无亏生于斯邦葬于斯原维予文其永无刋

岳孺人周氏墓志铭

我外舅蒙泉岳翁有二室周孺人者後翁三十三年年七十三而卒是惟弘治癸亥二月二十五日翁无子宋夫人子亦久逝孺人尝生一子曰祖授五岁而天二女一适监察御史李经夫妇皆早世一适尚宝司卿李?孺人常依其女以居起居出入更相为命越三十余年病且笃翁从子坪迓之归?留弗释坪遣其子梁日再至孺人幡然曰归葬于家礼也乃强舁盖至家一日而属纩时伯姒陆孺人年九十哭之甚哀曰周氏有孝行不可使遂冺吾见士大夫家女妇死则有铭盍图之于是坪及奉状请于予予于岳事闻之稔矣自吾妻之亡惟孺人母子在感念今昔为之怆然以悲初翁为翰林编修孺人实归于岳以佐宋夫人馈事翁自翰内阁为权势所构谪甘肃宋夫人以法从戍太夫人又老且病孺人与陆孺人侍汤药亲为扶掖顷刻不离侧虽秽器亦手自浣拭纫绩尽废身无完衣太夫人感之病且革口授遗敎数百言大半皆孺人事令其孙婿庶吉士王璒书之以贻翁翁延母德所谓哭讣关内受遗柩前者也嗟夫妇人之德视所从而能化斯可以为善泛观博访固不难乎其人翁之盛德大节着在天下无容议矣予见孺人巽语和色如恐伤人宋夫人晩岁同寡每引而与并席礼均兄弟亦必有感之深者故家风范宛然在目而人事之凋落乃尔悲夫翁墓在顺天之漷县其地曰岳家洼宋夫人已合葬今孺人亦祔是岁三月十八日窆焉铭曰蒙岳之封有名无穷维千万年孺人其永从之

怀麓堂集卷八十五







卷八十六

<集部,别集类,明洪武至崇祯,怀麓堂集>

钦定四库全书

怀麓堂集卷八十六

明　李东阳　撰

文後稿二十六

志铭

明故太傅兼太子太傅平江伯陈公墓志铭

公姓陈氏讳鋭字志坚其先自颍川徙庐之合肥高祖讳闻元季以鄕兵内附从高皇帝下江南累功至成都卫指挥同知曾祖讳瑄累功至右军都佥事从文皇帝靖难封奉天翊运宣力武臣特进荣禄大夫柱国平江伯总督漕运议罢海漕通济宁运河功最多命子孙世袭赐诰劵追赠三代卒赠平江侯谥恭襄勅有司庙祀清江浦祖讳佐代早卒考讳豫正统间以平福建叛贼功进封侯再赠三代景泰间城临清守备南京再镇临清卒赠黟国公諡庄敏仍勅有司即其地庙祀之黟国之卒也公方奉太夫人某氏居南都奔丧归葬乃袭封时天顺甲申岁也成化乙酉宪庙知其才命领三千营分司转奋武营兼领禁卫赐蠎衣铠甲诸物戊子太夫人丧予告归葬庚寅佩征蛮将军印总镇两广号令明肃前後剿蛮贼三千余级俘贼党及还所掠者倍之赐勅奬谕名益起会漕帅阙移镇淮扬增拓济宁诸牐修淮安二卫城及高邮诸湖堤构屋数百间以居贫民岁大疫遣医分疗给米千余石为糜所活甚衆死者以官地瘗之武官新袭者遣入儒学给以笔札生儒应试者具官舟资送之部领有疾躬往抚视漕卒余丁出应公役请予之粮越十有三年条具便宜事百余疏多见施行尝言通州至都城恒困陆挽请因元会通河旧蹟浚河增牐以通运舟功甫就绪舟果有至者上遣中使劳以羊酒有不便者造浮言沮之遂罢其役既而命掌南京中军都督府事弘治戊申今皇帝召入督神机营兵为掌左军都督府转五军营简教有则恩威并着甲寅河决张秋公与太监李公兴副都御史刘公大夏奉命往治乃於上流塞黄陵冈荆隆口下则治荥泽孙家渡诸河七十余里浚祥符四府营游河四十余里俾诸水由归德武平出宿迁小河口以逹於淮疏贾鲁河由曹县梁进口以出徐州於是张秋决塞而运河始复其旧上肠名安平镇遣行人劳以银帛加公太子太保比还朝加太保兼太子太傅增岁禄二百石丙辰加太傅兼秩如故公请以所加秩重赠三代而黟国追赐号为奉天翊卫推诚宣力武臣特进光禄大夫柱国皆异数也庚申敌犯大同急命公佩靖北将军印统京营及诸路兵马出讨之许以便宜行事时公病在告久闻警即出朝力疾以往至则夙夜祗慎严为部曲期以全制胜而精力已弗逮矣越数月召还盖居闲二年而卒是为壬戌十二月十五日寿六十有四上辍视朝一日遣官谕祭者七皇太子遣祭者一配沐夫人先卒已赐葬於江宁太山祖墓之次命有司启圹窆公而夫人祔焉公性坦亮器度甚伟论亹亹不竭高自负抱遇事必为宏纲阔制不斤斤徇束缚所至有能声兵戎之外历试累效若亲王册封皇太子冠皆预礼修皇陵都城建礼部皆董其役惟漕河事尤劳且久会通之议垂成而罢而安平竟?成绩盖其讲究区画得诸家范者为多兼尚文事通书史攻诗翰礼重丧祭抚庶弟铎鎡及诸妹从皆为婚嫁分所得禄以给族党故旧穷乏者亦賙之好贤下士善遇官属与人重然诺女许嫁周驸马子庠庠忽遘疾几殆周请公停婚公义不可人以是多之沐氏乃黔宁时靖王之孙无子子一熊出袁氏锦衣勲卫未请封女四孙女一公引发有日其中表弟谭公佑状公行以熊来请铭予以成国朱公之故获联婣戚因慨念名家宿将之遗风圣天子用旧保终之盛德皆不可遂泯乃叙次其事而系以铭铭曰国有列爵家有世臣孰开孰承惟视其人我明奋兴羣策竝屈桓桓平江代有勲阀粤自圣祖逮於神宗中最着者恭襄之功恭襄有孙黟国有子人曰公才必复其始入学於师朝诗暮书出练於戎左斨右殳簪缨翘翘朝着之望阃幄严严干城之将南巡岭徼虎旅成羣入领漕司万舰如云居重驭轻本兵斯寄帝曰汝才实任予事导堙障狂人曰公能有河会通有镇安平彼胡陆梁公起授钺载驱载归尽瘁而没帝曰汝心王室是於终则未究始乃有余祭有备物葬有成式帝曰汝劳恩岂予惜锺山在南下有高原祖考所在公归其间难有苟避公我勿屑功有伪增公我宁阙持此校彼孰劣孰优公身虽亡志则未休舒华振英公子亦肖为裘为箕公有遗教公业斯存公子公孙有徵後来其在公门

明故奉政大夫修正庶尹云南按察司佥事致仕何公墓志铭

郴州何公廷彦以云南按察司佥事致仕归十有八年卒於家其长孙孟春承重当终制乃具衰絰请於予曰孟春既丧吾父又丧吾祖孤不克自立惟先生尝为吾父铭顾於吾祖尤旧故宜无所复靳意者亦吾祖意也言未毕涕泗交下跽弗能起予甚悲之乃据其所自为状以铭公讳俊廷彦字也少从父宦游於外比归悉以资业让诸兄力绍家学学且就授徒为养养嫡母袁及母邓以孝闻屡试勿售天顺壬午举湖广鄕贡成化己丑登进士第时年已四十有三癸巳授南京户部主事丁邓安人忧丙申复任凡所领钱谷出纳明辨而以亷慎将之称能官者必指屈焉辛丑擢云南按察司佥事兼督云贵学校往复勤励不避险远其为教令随俗导化济之以严凡所陶铸多中器使初公以晩达无意进取为按察时其子说己以解元登进士遂慨然思归然未即遂居四年丙午乃得请去弘治戊申说为刑部主事值今天子登极恩当封公例以本秩进阶奉政大夫修正庶尹後孟春又登进士累官兵部员外郎署郎中公犹及见之而卒年七十有七矣公性开朗畦町不内设与人交必从厚闻有善虽细辄加奨借见穷乏危急则周之或背谗面毁者置而不问蔼然有前辈长者之风既谢事无他嗜好独嗜医富畜方药每手制以施病者往往而效专家者顾弗逮焉所着有讷斋稿十卷配廖氏同郡名家女有懿范为婣党所归年四十有二而卒赠安人後加赠宜人继李氏累封宜人子三说长而贤其卒也时论惜之次言次誾孙亦三孟春文思奇敏莅事有贤俊声次孟旦次仝孙公生宣德某年卒以弘治某年葬於某山之原公先世在宋出庐陵徙广东宋有号都统者镇郴桂其孙行三九者始居郴郴今有都统庙族人皆称为始祖公曾祖讳德翁笃行好义祖讳仁海世隐不仕考讳义坚举鄕贡累官合州同知惠政在人公用家学取进士且以教四方学者如瑞州陈侍郎政王御史相皆以进士显今物故且尽而公岿然齿德望於鄕郡寿考终命得数之正其所积亦自厚哉铭曰自我而前为鄕宾自我而後为国珍又以其余淑後人我见其终夀独存孰後我者其吾孙乎

明故袭封衍圣公以和墓志铭

公讳弘泰字以和为宣圣六十一代孙成化庚寅始袭封宪宗皇帝赐第京师命齿国学尝见公所服玉带使人问焉公对曰臣家门故事累朝恩数不敢废也许之再值郊祀分献内坛皆出亲定壬辰辞归上若曰卿其进学循礼表率宗族无忝圣裔以副朕怀丙申给诰命有司以二品例授犀轴公言旧典以玉轴为异乃改授之丁酉诏加庙祭礼乐公率族人奉表入谢先世有遗田百余年散业他姓者过半至是皆赎归之以赡羣族己亥祖庙为雨水所坏公请命有司修葺完丽如故今上登极以弘治戊申入贺上视学命分献兖国公赐坐彛伦堂退率三氏子孙表谢复赐宴礼部及袭衣冠带躬耕藉田亦预宴焉家居友爱交洽岁时游宴相酬倡或夜分忘倦四方大夫士至者礼接不少衰己未公来朝闻祖庙灾亟归斋哭如居丧引咎自责居鬰郁不乐庚申力疾而朝辛酉上疏乞休致上若曰卿其善自调摄以奉圣祀所请弗许时复有修庙之役公协相规画劳勩甚殷凡再越岁弗克躬觐事病既革执兄子闻韶手若有所属者盖公之封也廷议以为世嫡相传古今通义乃按宋故事俟公之後仍归其兄之子公母遗命亦以是公及见闻韶之成其乞休时尝具名以请故至是犹惓惓云尔讣闻上特遣行人谕祭者五有司给棺椁工部官属治葬事以某月某日窆焉公美风仪善论议每评隲人曲直料事当成败多奇中俾有职务将无不可为者而静处优逸无由自见然承奉宗祀修治林墓综制家政其在孔氏有劳绩焉若孝友无间之心刚毅不屈之气荣名令闻伟然着於人人其在天下亦不可冺也尝即鲁泮池遗址筑东庄别墅因以自号有东庄稿藏於家公生景泰庚午四月二十七日卒於癸亥五月十五日年五十有四予於公内交久公以兄命为闻韶议婚於予礼成之三年闻韶始嗣封爵则以父命奉状请铭公墓呜呼予乃遽为公铭耶铭曰孔裔周启爵以代崇六十一传兄弟迭封公继兄爵在先帝世历春逮秋三十有四入主宗鬯俎豆载?出奉朝献礼仪孔闲时斯岁斯我职在兹我有余力而弗外施功名始终天所优假我所弗预畴其望者有命自君公荷勿隳有身自亲公全厥归维兄有子维祖有祀公所无憾庶其在此孔林北西公有世墓曷其祔之乃祖乃父公老在东公自为宗公子公孙其来无穷

明故光禄大夫柱国太子太傅刑部尚书致仕赠特进太保諡康敏白公墓志铭

公姓白氏讳昂字廷仪常州武进人也景泰丙子举南京鄕贡天顺丁丑登进士第授南京礼科给事中尝劾户部尚书张凤下之诏狱甲申改刑科成化戊子迁左给事中辛卯进都给事中尝以灾异言事谓陛下即位初诏罢贡献停织造禁权势抑异端而今皆不为衰止愿守大信以令天下御史谢文祥以言事获罪率诸寮救之壬辰擢应天府丞适署掌府事兴学政定义役乙未改南京大理寺少卿辛丑迁南京都察院左佥都御史兼督巡江有剧贼刘通出没海上东南骚动公调兵所要害窘而招之通身自纳欵公谕遣归率其余衆以降乃执通送京师余悉释不问进右副都御史甲辰署掌院事丁未擢南京兵部左侍郎凤阳祖陵圯公与平江伯陈公鋭往修之方岁歉民困重役公调度得所二年而事集又以余财赈饥民顾德之弘治己酉河决原武改公户部右侍郎治之公简率官属筑阳武长堤以防张秋引中牟之决以入淮浚宿州古睢河以入泗又多为渠堰於徐兖瀛沧之间以杀河势又开复湖於高邮堤东以避风涛之险其功甚劳归改刑部辛亥摄都察院事遂擢右都御史令御史出按岁报有司贤否状且视所报当否而殿最之请籍天下军伍以便勾稽籍天下田数值水旱则视高下以蠲其税癸丑进刑部尚书壹意矜恤凡情涉矜疑者多获平反时法司苦条例繁公奉诏会官删定颁中外行之甲寅加太子少保戊午进太子太保加光禄大夫柱国赐麒麟服己未在告上遣中官挟医问疾赐上尊少牢蔬米诸物再乞休致复加赐问免朝谒令善调摄起视事庚申疏累上乃许之进太子太傅赐勅给驿给月俸舆隶以归癸亥七月某日卒寿六十九讣闻上念公旧勲赠特进太保谥康敏赐棺椁遣官谕祭者九命有司治葬事公性度宏裕持议常依於厚善裒高益卑因事为功决机应变无所疑滞待人际物各当其分上自王公下逮胥徒仆从见之无不意满或以缓急叩之辄力为排解无所恤居官四十余年未尝有怨於人人亦无怨之者然惟公能之他人弗能也居家孝睦事继母甚谨弟昇早世恤其二孤以洁为户部书筭廕垣为国子生置田以赡贫族立义塾以教羣子弟置局储药鄕邻疾病者多归焉比归不问世事园亭宾客甲於畿甸放歌痛饮以终天年世所称五福者殆兼之矣呜呼难哉铭曰官有九品而极於一夀有百龄其稀七袠仕途险夷明者难必家之承传畴继畴述盈则易亏满则易溢迷先得後有始无卒兼是数者指殊多屈耳目所逮公在甲乙有猷有功有名有实曷其致之惠迪斯吉彼弗惠者自贻伊疾盖棺事定是谓永毕尚有遗恩光昭赠恤乐哉斯丘永奠幽室

定国公墓志铭

公姓徐氏讳永宁字克安世为凤阳人高祖达从太祖高皇帝为开国元勲封魏国公追封中山王諡武宁世嗣公爵曾祖增夀左军都督府左郁督太宗文皇帝靖难之後念其功追封定国公諡忠愍曾祖姑实为仁孝文皇后次代王安王二妃家极贵盛祖景昌始封定国公赐号推诚奉事武臣阶荣禄大夫勲右柱国给诰劵考显忠嗣一门两公盖本朝所仅见也公性敏喜读经史通书法蚤失怙能隆师亲友袭爵时年甫十有三仪观秀美景皇帝爱之尝奉使秦伊二府殊见礼重历事英宗睿皇帝暨宪宗纯皇帝将向用忽遘风疾不克奉朝请久渐沈瞀间出观户外有贵近臣怙恃骄纵道路侧目莫敢近公奋击之其人策马走仅得脱若是者往往而然人疑公非病其中殆介介有白黑及问之辄失度时操笔折简通亲旧或作高昌西番字盖其少所习者人益不能察也弘治甲子正月九日卒距其生正统辛酉三月十日寿六十有四上辍视朝一日遣官谕祭者再勅有司给棺椁治葬事皆如制三月九日窆於都城西马鞍山祖墓之次公侧室丁氏真定卫指挥使源之女侍公病日夕不懈比卒沐浴易服缢於公之寝室死焉光祚以闻下礼部覆实诏旌其门曰贞烈其事最显故附书之铭曰古爵五等今惟三公阶最贵夐莫参下有侯伯无子男铁劵合契金书鑱河山带砺国与咸父死子嗣限制严一门两公世所瞻开国靖难勲名兼公生早岁头角崭蹶而勿振迍且淹朝谒虽废禄尚儋以病自逸非荒耽盈亏谦益神所监祖德下被君恩覃公业有子箕裘堪世代圭组随缨簪公全归之意已厌上袝祖考无遗惭先迷後得数可占穹碑贔屓当巉岩我铭其幽永不芟

封孺人杨母陈氏墓志铭

杨孺人陈氏之丧其子给事中禠自为状泣而请予铭其叙事行曰吾母生而为父母所爱归吾父朴庵公时祖姑尚存性严急曲尽孝敬得其懽心丧居虽盛暑不脱衰絰诸叔之娶皆手为综理吾父以俭致丰吾母劝分诸叔无弗裕者见入窘急必给以衣食每昏夜闻乞声必呼取剩饭与之暑月则躬煮茶置道侧以济渇者天未明即呼婢仆起治事有过则曲为掩护每食先问其有无或未给则食不下咽族党幼雅至辄与之果物争攀授索取不厌朝出虽鸡犬闻步履声亦叫呼以迎若是者殆以为常吾兄祚出为商训之曰小民卖鱼菜自活获利甚微铢两勿与较见佣工客作亦温言慰之末始加诃叱焉教吾兄弟动引古书句及谚语为戒皆切中事理禠游庠校出试藩省辄恋恋不忍别比得官谢病归省则曰汝壹志供职勿以我为念知汝宦情亦薄须少报朝廷归即归吾不汝强也禠再以使命至出所积遗吾兄弟谕之曰汝辈为士为商皆有成业惟汝庶弟榶幼可厚给之盖所以慰吾父者又如此尤人所难也且吾母之行无一弗可记者而隐於闾阎闺合之间禠不忍死以状谁其知之者若金石之刻徵诸女德古亦有之而非荒迷者所能此禠之所为请也禠以文行重於鄕举湖广鄕贡第一擢进士高等简入翰林为庶吉士历礼刑二科给事中有谏诤声此则予所知者因次第其状而着其母德为铭铭曰庸德之德德乃可久惟德之久可以不朽内则之则虽美弗彰匪子之扬之孺人其亡乎

封淑人吴母林氏墓志铭

封淑人林氏予同年友户部左侍郎吴公道本之配也公卒之十年卒於家其子梦麒走京师以其事闻朝廷遣官谕祭令有司启圹合葬盖异数也梦麒旧以父命学於予乃述母德以请曰吾父之葬先生幸为铭今吾母将从吾父於地下铭曷敢有他属予哀其志而许之林氏与吴同出漳浦淑人生而贞顺有则赠侍郎友松翁为子择妇得淑人族党交贺淑人羞膳必谨友松家政尚肃且好宾客又置义塾以教鄕子弟百凡馈飨皆淑人手出诸叔之幼也为之澣栉巾服膏火之费有母道焉公壮而无子淑人为置侧室林氏生梦麟财五岁抱置膝上口授论语孝经诸书盖其所素习者不失一字後携至京师遣就外傅时使人觇其所为或涉嬉纵辄加笞责及流涕复予之饴果而遣之若有疾则彷徨无措尝所过从若值良士则喜为设具否则怒形於色居未始以靡丽之服加其身曰恐丧而志而能力学得禄他日不患无此服也病笃执梦麒手而恸曰吾生七十有五年封至三品死不恨恨不及而之成以毕吾志耳自是痿不能起犹以手指使迁居正寝更衣而逝梦麒事母孝虽尺布一钱未始不请及其丧也匍匐数千里请命於朝君子伤之然能以家学举鄕贡当继得进士志业不坠虽公之泽亦淑人教也铭曰樛木在南小星在东维大夫之宗维国之风吴氏以国林望以族维人之良亦维人之淑内行不出孰誉其美我友其夫亦傅其子祭有藻苹教有典坟有刑者存淑哉乎若人身所鞠子实所从老从夫九原百世是保

岳母孺人陆氏墓志铭

弘治乙丑四月二十七日岳母孺人陆氏以夀终距其生永乐癸巳十一月十五日春秋九十有三矣孺人为需庵处士公讳端之配於我外舅蒙泉翁为岳嫂自我翁之没三十有四年中间处士没我外姑宋夫人没吾妻之姊若妺没者前後相继而孺人岿然独存有子女各一人孙二人外孙女一人最久且盛至是乃卒盖岳氏之老长於是乎尽予虽为孺人幸之亦乌得不为之哀之也耶我翁与处士公暨仲兄千户详从弟海共敦友爱旁睦羣族及诸子姓皆极恩意孺人实有助焉养姑之寡妹二十余年预置棺歛卒襄後事女嫁南京户部主事王璒早寡迎致於家曰以成而节且嫁其孤女于今莱州府通判任经曰以毕而志其他中表诸党贫不能衣食婚嫁死不能葬者多赖以济翁交四方名士假屋讲学踵接於家馆谷膏火之费皆其手给未尝厌倦後多举大魁登进士布列华要访道旧故皆以嫂称之且誉其贤无异辞焉翁之戍於甘也以宋夫人从孺人事太夫人刘氏曲致懽慰及迁於莆也俾其子坪侍之行诸女之嫁奁物馈具未常弗称坪娶於曹氏生子梁及盘孺人爱不弛教肃然有故家风范盖其自少至老无一日不治家务虽病卧床褥犹云云不絶齿德之茂诚近时所仅见也予道南京以翁命主於陆氏见其昆弟子姓富而好礼知孺人内行有自既托婣属久而周旋其家虽欣戚事异而情理不少殊孺人之丧卜以某日坪力疾来涕泣而请曰忍不为吾母铭耶予以官守遗执绋之役亦恶忍不铭铭曰夫有主妇维德之耦家有寿母道乃可久人寿十袠兹过其九匪我能创亦我能守维族之望维叶之茂所未竟者以遗厥後

怀麓堂集卷八十六







卷八十七

钦定四库全书

怀麓堂集卷八十七

明　李东阳　撰

文後稿二十七

志铭

明故吏部尚书致仕赠特进太保諡恭简尹公墓志铭

吏部尚书尹公旣致仕十有八年卒於家上闻讣嗟悼遣官谕祭勅有司治葬事仍赠特进太保諡恭简赐之诰命褒旧绩也公姓尹氏讳旻字同仁世为历城宦族公七岁知读书稍长下笔数百言正统丁卯举乡贡第一连擢戊辰进士简入翰林为庶吉士己巳授刑科给事中景泰间値国多事屡有建白皆传正义天顺丁丑迁左给事中英庙见其仪观魁伟音吐洪畅欲大用之寻擢通政司右参议转左参议己卯旱代祀海岱礼成而雨庚辰持节封安南国王尽却馈遗国人敛服辛巳王师有事於陕西公出总军饷有白金彩币之赐壬丁母艰癸未驿召至京师擢吏部右侍郎成化己丑左侍郎历王李姚崔四尚书皆曰代此位者必公也壬辰漕河壅滞公往督官运事遂集癸巳勅拜尚书命侍经筵戊戌加太子少保赐玉带麒麟服己亥加太子太保累进阶至光禄大夫勳柱国甲辰加太子太傅公久掌衡监博采公议不为私挠天下翕然称之有奸吏李孜省者贵幸用事憾公甚构成大狱再削职以尚书归公不自辩列惟引咎自责而已今上御极孜省既伏法乃吐实於官诸党恶者罢黜殆尽而公寿考终命竟膺褒恤非独复其故物而恩礼有加焉然则世之以仇怨相倾挤竭计尽势而不为後地者亦何益哉公素负学识善断大事尤精鉴强记每经铨注虽稠人小吏閲数年犹识其名时料人寿夭成败历历多奇中故其退也大夫士屡疏荐欲起之而公亦老矣惜哉公生永乐壬寅五月二十八日卒以弘治癸亥九月十七日子龙己丑进士前翰林侍讲先公十年卒孙继祖以公恩廕中书舍人予与公居邻每挹公风度聆其言论未尝不叹服焉比闻公丧慨耆旧之不可复见而继祖以遗命具疏奉状请予铭是恶可辞铭曰赫赫英祖简修进良燕翼厥谋以诏宪皇翘翘尹公行誉言扬给舍献替银台出纳声名猋驰意气山拔亨衢在前靡适非达天曹峩峩公实任之端居庙堂进退百司絜短校长左右具宜翕受敷施惟帝所用手操权衡与世轻重北马羣顾南金品贡二十四年既久且专手所植树其高蔽天栋梁桷榱百材萃焉盛名难居造物所忌城门鱼殃崐岗玉碎少行老归绰有余地人才实难矧惟老成曰笃不忘天王圣明爵以酬劳諡亦称情天之定矣人之胜矣君子有性不谓命矣九原有知公可瞑矣

河南按察司副使致仕陈君直夫墓志铭

吾友陈君直夫举进士拜南京贵州道监察御史三年丁外艰服阕改陕西道又三年丁内艰再改河南道皆在南京迁江西按察司佥事二年致仕归十余年南京兵部尚书张公悦荐其志行可大用乃起为福建佥事督理屯田又二年复乞致仕时倪文毅公为吏部尚书特擢为河南副使都御史林君俊举以自代不果入再乞致仕廵抚都御史孙君需请留之廵按诸御史交荐之又二年竟致仕去君子观其进退之际可以知其人矣直夫鲠介寡合虽生长都会而有山林性气不能与物湛浮遇节义亷洁士倾心向慕稍不合辄蹙頞而起若将凂乎其身家素窭奉亲志养常俸外一无所取居丧非义赙辄辞弗受屏居旧乡去府治远足不至公室人以请托至必峻却之久亦无复至者惟事两兄嫁其女抚妻之孤弟建祠堂以合族他无所好非所当赴虽故旧强之不屈也其莅官政务公与愼在南台力操风纪尝上疏请止中官取花木捄言事之不得其职者在江西持法甚谨在福建清屯田在河南赈饥民皆悉心综治不苟应故事顾其所拂意者恒多虽黾勉就职而志常在退其去也盖有遗用焉若其经业精贯博涉史籍使得当督学之任必大有兴作世之用违其才每如此是岂独为直夫叹哉然直夫之所自处则可谓不失也已直夫讳壮自号古迂浙之山隂人生正统丁巳其举进士以天顺甲申卒以弘治甲子十一月十三日乙丑某月某日葬黄龙兴山之原予与直夫同京产又同甲第雅相知厚予久叨仕籍直夫每致书札无一褒誉语至相称谓虽老必以字未尝效时俗举爵号故予铭直夫亦以字庶其有知尚能谅予且以为其子终治命云铭曰抗世孤立不西以东执德之恒以与始终衆哄而嚻我若弗聪行我者天藏我在躬纵不大施弗丧厥衷吁嗟直夫其古人之风乎

明故赠文林郎翰林院修撰顾公墓志铭

比岁崑山大夫士有斯文会诸耆宿有延龄会皆以桂轩顾公为长县官举乡饮亦为宾会诏赐高年冠服廵抚都御史为之致命於家暨其子鼎臣状元及第授翰林院修撰报未几而公卒复会诏赐京朝官诰勅时鼎臣方以忧去上特予之於是公获赠如其官阶文林郎而不及见矣公之孙监察御史潜亦尝为翰林庶吉士故鼎臣暨潜奉左庶子毛宪清状请予铭墓毛盖其乡人故知之特详云公讳恂字维诚桂轩其所自号也生而秀整敦确学举子业有成礼部主事吴相虞愼许可见公於塾器爱之请於耕乐翁内为壻时吴方游宦南北有母老无他子弟家政悉以属公公年未二十即力为营治不避劳勩内无私蓄业寖裕然未始废学虽居?闠书卷不去手母没痛不获养哀毁特甚感时触事辄声为讴吟久渐成帙叶文庄公为感而题之礼部既卒公始出居於外时父耕乐已老奉养备至丧葬无违礼仲兄及寡姊皆高年家居亦礼事焉族党有贫者时致粟帛见里中後进必勉使为善多所成就有弗孙者恬然应之弗校也教子孙必以诗书礼义仕者为忠居者为孝亲贤远奸敬老慈幼言亹亹不厌故潜积学砺行督京畿学政人服其公鼎臣虽未试而器识材局论者以为不负其选皆公训也公为诗兴致和适所着有鳌峰稿五卷啖蔗余甘西湖纪游各一卷藏於家公生永乐戊戌六月二十五日卒於弘治乙丑五月二十六日寿八十八是岁某月某日葬於县西鹿城之原铭曰盛德之世民多老夀恊气攸萃事亦非偶公年实高踰八望九踰九者谁公有严父惟兄及弟丛生并茂如彼松栢其凋独後匪惟考终惟德攸好惟子干父惟孙念祖公泽不匮名不可朽赠中宪大夫太常寺少卿兼翰林院侍读靳君墓志铭

赠太常少卿兼翰林侍读丹徒靳君以成化壬寅五月五日卒葬於焦石山之麓越二十有四年当弘治乙丑十有一月朔日厥配封太恭人范氏卒於京师其子贵以丧告上特遣官谕祭命有司治葬事贵惧旧圹弗称改卜於果山之原以丙寅某月某日迁父柩奉母而祔且念潜德久弗白徵同官费子充状请予铭予稔知贵且见其居丧礼而哀铭恶忍辞哉公讳瑜字廷壁正统丙寅以镇江府学生应贡入南京国监授温州府经历温兵民错处吏率不尽法君确守峻制不枿牙角知府周琰器之曰此非一幕才也凡督捕机宜若征输水利先属他官者悉改属之应手而办有千户讼民家已聘女为妾以赂请君暴赂於衆女卒归所聘府仓例有赂君独不受饵奸无所於宿君貌不甚扬人易之至是声倾一郡周益礼重称为先生而不名每出辄令摄篆君积粟备赈举坠补敝初若非摄事者瑞安平阳二县界有海塘田苦风潮君筑治完固民利之名之曰靳公塘民有恃险拒捕者官将处以大逆君悯其愚亲莅所在譬晓之其人感悟归罪家得不坐海盗忽炽君以计擒其魁余党遂散通判阙君适入觐温人投牒吏部请君或讽令少事关节君正色拒之事竟寝解官移家居十有余年温人道镇江者必问安否大夫士还往庆吊若亲戚然至於今不衰且其为人孝友好施予尊贤礼士教子尤笃按察佥事丁玉夫遣贵受学丁後果有重名盖其厚积薄发才弗究於用乃以成其子之贤而显其家固在兹哉太恭人同里名家女也慈惠朴厚事姑谨甚久弗育为君置媵君义弗内竟遣之未几得贵贵既进士及第迎养於官非公事未尝一日不在侧如是者终其身太恭人性亦好义所施棺具无虑数十计偶弗适闻贵有所賙恤辄为之加一餐云贵以学行累被简擢直讲储宫以登极恩进今官以两宫尊号恩进今封比又有日讲之命太恭人皆及见之寿至八十有八得正而毙礼合而葬其於君盖有光焉铭曰事有幸会宁幕无倅彼贿进者自贻伊愧意或値悖无进寜退彼恋位者亢不知悔彼得其外我得其内矧惟我余天有锡类我所生者於我终代既盈我亏亦发我晦持此絜彼获讵非倍由初质今若取诸贷若田既秋功在一溉谓天弗明安所置喙惟魄有藏於彼江介迁斯祔斯曰有令配载徵厥祥来者未艾

赠通议大夫通政使韩公墓志铭

赠通议大夫通政使韩公讳杰字仲彦及封太淑人兰氏通政使鼎之父若母也公以鼎贵初用皇太后徽号恩赠礼科给事中再用考绩例赠通政右参议移封例赠右通政比新天子登极加命今秩则两宫尊号恩也太淑人始封太孺人累封太宜人太恭人以至今号命下乃卒且合葬於是朝廷遣官谕祭令有司治葬事仍给驿归其丧而公与有荣焉公祖讳盘起家鸿胪寺序班终吉州吏目父讳尚敬赠如公官公生而天质秀頴少失怙居乡无师傅自识文字通大义律已应务默合理道孝睦勤俭非义不苟取顾喜賙施贷不能偿偿不及数者辄为弃责乡之人德之曰公有隂德他日必大贵富然竟不沾一命暨其子之成而不及见矣太淑人蚤闲内则吏目之在吉也公实从行闻其贤以祖命聘之公虽宦族而世袭清苦与寒士无异太淑人躬井臼为养祖姑以下皆安之吏目卒归槖萧然姑久卧床褥太淑人侍汤药夜未始帖席悒悒如不欲生姑念之曰真孝妇也比卒舅及祖姑皆继卒太淑人连举三丧情礼兼备人称之如其姑之称公既卒太淑人日事纺绩衣食其家不以烦其子故鼎得专学问以底大成声绩累着致於九列太淑人就禄养被命服怡然终其身古称妇德不外见太淑人以寿且显大夫士还往相传播至形謌咏故其事加详云通政君尝督河安平得太淑人寿诗成卷适予以祀事东返请为序比被召领易州薪炭塲务以丧告於朝复请予铭礼恭而意伤辞弗获乃按礼部侍郎王公德辉状为铭铭曰庆山之阳有田孔良既畎既疆有菑弗荒有妇饁我力复协我有子我播亦复获我古有耕道亦有种德以小喻大不远维则生虽弗荣没则已哀老弗及偕卒同厥归始则同勤终则共逸为勤孰名逸则永毕有封若堂若所胥宇九原不亡可质斯语

明故封中宪大夫太常寺少卿前陕西按察司副使刘公墓志铭

封中宪大夫太常寺少卿刘公约之文恭公之子也举进士历大理右寺副累迁右寺丞出补延平府同知进漳州知府擢陕西按察司副使归及其子棨为尚宝司卿陞阶从肆品以考绩例得诰进公今阶今天子登极公以致仕恩当复进阶而棨以东宫正字恩进今官以两宫尊号恩当复给诰则又以移封例回所得诰封公为今官命已至而公卒朝廷遣官谕祭如例而特勅有司治葬事盖公以世业继显科为要官中道蹉跌久弗大振而晚岁遭际皆奇特出常格如此云公讳瀚约之其字别号樗庵少为苏州府学生景泰庚午领南畿乡贡卒国子业有名其举进士在天顺丁丑试政礼部颁诏至扬州府府馈金二铤公峻拒弗纳列郡皆相戒勿馈缙绅绘却金图赋诗颂之其为大理在天顺成化间谳驳详慎尝奉勅录京畿及江西重狱平反四百余人出赈河间诸府饥民籍名给粟者十五万其为同知八年专理戎籍多所厘正邻郡愬讼者踵相沓为知府得专制鉏强抑暴民甚安之部使旌於朝章至八九上为副使益持宪体会边徼多事督饷不乏资望日积而遽致事以去西安府馈金为赆却之曰不闻致仕与在任同耶时弘治己酉也居乡十七年足不至公室岁乡饮有司礼为大宾其平生服履孝义与人交际无谀词妄语精法比达政体善古文歌诗而终身不自伐纩未属呼诸子孙至前连举孝弟忠信四字训之犹恳恳不置其卒以乙丑十二月二十二日寿八十有一矣配吴氏有内行先公二十余年卒累赠恭人子男十一棨其长也为中书舍人直内阁预经筵国史事以慎敏称每欲归省不可得比卒乃请予铭礼也吏部侍郎王公济之方修郡志列公名宦当藉是以传铭恶足恃哉铭曰儒臣之子为刑法家内守外台厥绩孔嘉理同事殊父有遗教其所为教维甲科是绍亦有遗恩匪我自取所弗自取维以贻我後维词及翰亦讵非儒还以锡予其祖风之余乎

明故资德大夫正治上卿都察院左都御史赠太子太保諡恭简戴公墓志铭

都察院左都御史戴公既寝疾遗嘱其从子兵马副指挥星曰不得以恤典累朝廷已而礼部稽据典制以闻上再赐谕祭令有司治葬事而给驿遣官护归其丧监察御史杨仪等数十人以公督学所造士合词上请特赠太子太保諡恭简盖於礼加隆焉公讳珊字廷珍其先宋钱塘令士先自婺源徙浮梁祖讳嗣安以子昇贵赠陕西布政司右参议考讳冔嘉兴府学教授皆以公贵累赠南京刑部尚书公以县学生举天顺壬午乡贡甲申登进士第成化丙戌试四川道监察御史服阕乃授职壬辰督学南畿凡考校必以文艺占器识有请谒者孙不色拒而终一无所挠羣士帖服至无後言戊戌迁陕西按察司副使仍专学政政如南畿地加广虽遐陬僻壤未尝不到修古圣贤祠庙或增秩祀典闻民间孝节事亦奏旌其门甲辰擢浙江按察使令尚清肃丁未迁福建右布政使弘治戊申转左布政使勤教养通财赋情法两当论治体者必归之己酉擢都察院右副都御史抚治郧阳诸府豪右多窟流聚为利公刻日令首罪民所辟田多匿税畧偿所费而设其余严练兵伍自制为营阵法蜀盗野王刚越境入竹山平利诸县守臣畏罪莫敢发公请合湖陕兵诛其首恶纵其胁从千余人事遂定时伟其功公不自伐也辛亥召入为刑部右侍郎乙卯转左侍郎尝会勘荆府不法事皆得实时羣疑交讧朝廷是公议卒行重典丙辰拜南京刑部尚书谳狱尤谨庚申复召为左都御史公益自检律务持风纪虽簿书之细必极精核尝与吏部考察京朝官者一考天下述职者再孝宗皇帝亲鞫大狱诸司震悚公从容应对时有所开析天威顿霁上知公清慎每廷宣面问至移晷刻引疾求退必优诏勉留命医赐食间有慰谕若家人父子然者公不觉感泣上亦为之动容童前後六上留益力公遣其妻若子先归以身待命乙丑新天子嗣位公不敢辄言去力疾视事疾再作竟不起卒之日为十二月二十三日距其生正统丁巳三月七日寿六十九娶夏侯氏累赠夫人继吴氏累封夫人子晴国子生公廕也正德丙寅吴夫人挟晴来扶柩归以是年某月某日葬於某山之原公德性和粹中耿耿不苟合而洞达无城府奉职守法不为物挠而意常近厚禄仕四十余年家无余赀壹意官守虽尊官高年犹手削章牍辰入酉出穷寒暑不变敭历中外所至有声绩学政尤着身既没人至今道之不衰所着有松厓稿数卷公在同榜中夙见知厚常谓予曰子必铭我其治命亦属太子太保闵公以及於予呜呼是安可负哉乃哭而铭之铭曰昔我孝宗咨访耆硕公长中台时闻造膝公秘不泄曰我后之德公简帝心帝监公直公所执法躬就绳墨其有弗率则惟我职无曰棘棘或尔默默我法弗忒曰我无遗责世有碎玉亦鲜完璧惟公始终有美无择惟帝嗣位惟父臣是式台评庙议亦懋尔绩古亦有言天寿平格有平若公寿弗臻极惟所遭値及所树植令名在兹永耀金石

明故福建按察司佥事致仕进阶朝列大夫萧公墓志铭

海钓萧公既寝疾附户部郎中王君荩告诀於予未几其子鸣凤哀疏至则奉治命请予铭予为之泫然以悲盖自壬子之秋别於城南僧舍十五年於今矣呜呼予乃竟为公铭耶公讳显字文明号履庵更号海钓以山海卫学生举天顺己卯京闱第二成化壬辰乃得进士第甲午擢兵科给事中有武臣中官怙势求赏者公批奏尾驳其功坐是贾怨弗恤也涿州有巫矫邪神自东方来京城男女争负土为筑祠宇公抗章劾之并禁私剏庵观等数事言极剀切留不报外间传言祸且不测忽召至左顺门令中官谕遣之人始知其事後数日询之则巫已逐矣然权幸人嫉之不置辛丑迁镇寜州同知时方作草书手閲朝报付其子趣治装仍终数纸乃罢镇宁非人所居其俗每献馈流官纳则喜拒则疑公孙谢理谕皆敬服无敢怨者越八年为弘治戊申稍迁同知衢州府勾稽戎藉所得隐丁甚衆越三年辛亥擢福建按察司佥事承勅领屯田事劝督交至民相率输纳岁无留逋又一年以万寿圣节入贺刑部尚书白公昂欲有所荐拟亲戚有力者亦乐为之援公不复顾恋上疏径归归数日而命下乃治别墅与骚人使客游衍其间有乞书千文者秉烛终卷遂得目眚而赋咏不辍乙丑今天子即阼以恩进朝列大夫正德丙寅十一月二十六日乃卒纩未属犹忧及时事且口占对句课其孙其至死不乱如此距生宣德辛亥十二月十一日寿七十六公德性醇笃不妄言笑早失怙恃终身孝慕事伯兄文清甚谨抚其孤引凤为之婚娶比死又厚葬之交友尚意气久而不变当官尽职视患难若所当得至於几先勇退顺时正命尤士君子所难虽所藴蓄未尽见於世顾以刘文安公为主司而得易魁以三原王公为吏部而得荐为方面则其人可知已山海本用武地举科第工词翰皆自公始公诗清简有思致所着海钓集镇宁行稿归田稿若干卷其为书尤沉着顿挫自成一家卷轴徧天下传至外国後来者殆鲜及云配乔氏继冯氏子五孙三羣从孙为诸生者尚数人乔孺人之葬予尝为铭今公与两孺人合葬於某山之原则丁卯閠正月十六日也铭曰孰得之难弗患失耶孰进之难退乃亟耶将理有先难後则获耶抑数有终信而始则诬耶不然何寿其身而复世其泽耶观德者盍以世而不以日耶

明故朝列大夫南京国子监祭酒罗公墓志铭

天顺甲申廷试进士宪宗皇帝在谅闇制辞从简以治国平天下之道为问泰和罗公璟对以为孝乃万化之原愿举此推之以成圣治上深纳之赐及第第三人与吉水彭公教太仓陆公鈛皆天下选也彭陆皆不寿以没公独考终於家而今亦不可作矣惜哉公字明仲其先有伯寿者为元卢沟簿被旌为孝子曾祖子理国初为德安同知继娶陈夫人即少师杨文贞公嫁母也挈家戍西安文贞言於上为蠲其籍得公祖宾亷以归公父进善从文贞居梦鹤而生公额有赤志可寸许文贞曰此鹤相也当贵且多寿公未弱冠文贞已卒读其家所藏书文思溢发廵抚侍郎杨公宁奇之遣入县学初仕为翰林编修修英宗实録成化丁亥书成迁修撰尝上疏言六事上优诏答之慈懿皇太后之丧属有异议公上疏言宜合葬裕陵又与诸学士合章以请乃得俞命壬辰同考礼部奉命校通监纲目癸巳修续纲目甲午充经筵官丁酉书成擢司经洗马戊戌孝宗进学东宫简侍讲读庚子主考南京凡所校閲暨精当而是科得人尤多癸卯以母丧去丙午阕服上京师忽调南京礼部员外郎中外骇愕莫知其故後李孜省狱词上乃知为所中或云乡人有弗合者构成其事而公不自辩也弘治初三原王公为吏部荐为福建按察副使专督学政政尚寛简程试外恒以义理为教士类悦服癸丑召为南京国子祭酒方将大有施设时已沾疾犹力起治事丙辰考绩京师至河西疾作乃具疏乞致仕遂得请癸亥七月二十六日卒距其生宣德壬子某月某日寿七十二礼部为请於朝上眷公旧学特赐谕祭命有司治葬事云公端雅谅直志识不羣博学高论动以古人为凖平居不事诡激而崇奬节义汲汲若不暇视天下事皆所欲为中値困厄累岁再陟稍克振拔而公亦病矣为文务简劲诗亦脱绮靡有冰玉稿若干卷盖其所自号因取以名其所编録若五经旁注周易程朱异同刻於福州予与公同榜又同在史局为道义交恒念公之退不能荐死不能吊以为公负公卒之五年子燧以治命奉状来乞铭乃为铭以补葬礼之阙公墓在白泉山之原其葬以甲子十二月二十九日至是五年矣铭曰济辩以博孰我锋遏守正以约亦孰我志夺惟其人之卓乃命之阏九原是托惟斯丘之乐孰斯人之能作

怀麓堂集卷八十七







卷八十八

钦定四库全书

怀麓堂集卷八十八

明　李东阳　撰

文後稿二十八

志铭

明故工部尚书进阶荣禄大夫致仕赠太子太保曾公墓志铭

公与予同出湖南同籍京卫入京学同举进士第前後四五十年交最稔去冬公访予病弗果见为之怅叹以去今春予始入觐而公已病越数日遂不起其子沄以治命乞铭嗟乎予竟不获与公面诀而遽铭耶公姓曾氏讳监字克明举景泰丙子鄕荐其举进士以天顺甲申试政刑部通州民十余辈坐盗狱且具公辩其诬人惑之後果得真盗乃大服初命为主事寻以父丧阕服改工部督造供应器物综理甚精改吏部验封迁稽勲员外郎母丧服阕再入验封进郎中奏拟精核人无訾议成化丁未擢通政司右通政专领武官诰籍弘治庚戌迁太仆寺卿马政修举壬子擢工部右侍郎督易州山厰薪炭事剸治经画事集而人不扰乙卯召还转左侍郎修仓庾葺宫掖充唐府册封使庚申拜尚书修诸禁门社稷坛及京城垣陴凡涉公帑民力者时执艺以谏上尝召至便殿趣造战车公言泒办不可亟请以旧所积榆槐木为之又尝问工匠缺乏公历陈灾伤逃徙之故皆见嘉纳正德丙寅修卢沟桥堤制内殿龙毯百余特赐玉带若白金彩币等物不可殚纪前後所得勅诰赠封其二代及妻者凡四命廕其子二人既病亟具疏乞休上念公勤慎勉从所请进阶荣禄大夫令有司月给米三石岁给舆隶四人命下而公已卒矣讣闻上悼惜赠太子太保遣中官赐宝镪万贯为赙遣礼部官赐祭者再仍令有司治葬事如制云公温纯乐易不事矫饰虽风雨寒暑不废朝谒官事未毕继之以夜性敦孝友兄弟同居白首无间言族里穷急力为周施而自奉简约不为禄位所移易部吏少俊者教以举业且为给膏火费後举鄕贡者二举进士者一皆德之终身下至仆隶亦感慕无饮怨者是亦可谓难已公生宣德甲寅六月二十三日卒於正德丁卯闰正月八日得夀七十四以三月二十四日葬於都城南五基之原其配陈夫人合焉公初娶於陈生子洪侧室滕氏生子沄今为国子生公遗事尚多尚书李公时器有状铭不能悉也铭曰卿有六署公居其三幼学壮行老且益谙工曹最繁公所终始世历累朝岁几四纪夙兴夜寐心矢靡他日累月积岁计实多尽瘁而生得正而毙亦有余恩为身後地凡器之类鋭必先折公戢其锋有用无缺凡物之生早必先萎公歛其华有实之理公不言功皇则念之公不责效天则验之孰传厥宗家有介子孰最厥名国有太史

明故太子太保南京兵部尚书致仕赠少保王公墓志铭

今年春上厘正旧典特严赠恤公安王公适以讣闻吏礼二部最公功行既遣官谕祭命有司治葬事复特赠为少保盖公为尚书以平蛮功加太子少保以致政加太子太保至是凡三加而公不及见矣公自宪宗朝为大理评事累迁右寺正奏谳精核尝奉勅録四川囚活百余人勘陕西藩府大狱不避权贵擢四川按察副使孝宗朝改陕西复为四川按察使其分巡川东发廪赈饥又请官银十万两为籴费民赖以不死者甚衆有贵州苖弗靖已徵兵进剿公独谓不烦师力卒从其议比长宪有滞囚累千人应手而决先後凡四入蜀民习政教去之日老稚遮道不忍释孝宗朝迁南京都察院右佥都御史兼督巡江官校例出巡捕公奏令御史偕行以防掊克总督京储出纳明允会贵州巡抚官阙朝廷特勅公往黜藩臬不职者数人土官子皆令就学以消犷习入长大理多所评驳尝与两法司拟定问刑条例行之复入南京为户部尚书其所综制如督储时加法为详其督师贵州也值米鲁之乱势甚炽特命公兼左副督御史统本镇及楚蜀广东西诸路官军土兵十二万分四道以进云南兵亦来会扼其归路贼先送所没内臣於军及战北穷走首恶就毙擒斩贼徒五千二百级俘其属千二百人还所掠男妇五百余人破其寨箐千余区毁其仓屋十倍其数获其牲畜又三倍之赦诸脇从且立故酋之後以统其人上赐勅奬劳召还京师道引疾乞休弗许既陛见赐白金彩币寻改南京兵部参赞留务秩之始加也论者以为未称其功而公求去益切三岁间章十二上乃得请上赐勅给驿月给廪粟岁给舆隶恤典之备复有俟於後云公讳轼字用敬世为荆望子五贡举鄕贡士赏县学生先卒赞亦举於鄕资以文廕补国子生贞以武功授总旗赐冠服公生正统己未九月二十日其卒以正德丙寅十一月十六日葬以丁卯某月某日其地曰某山之原公笃孝友抚孤侄有恩简直无伪持论常近厚自奉俭约不避勤勩所陈利弊无虑数十条多见采纳历官四十余年人无訾议至交章腾荐其病在告又趣起治事所领兵刑钱谷皆剧务所至有声绩而贵州功尤伟予与公同出湖南又同举进士故赞以治命奉兵科左给事中邹君文盛状来请铭铭曰有苖西南匹妇为孽潜嘘虐焰如燎斯烈帝简公才往授之钺坐帷定计分兵捣穴如竹斯破应时解节苖民欢忭如水濯热公来何迟公去何猝公归献馘帝甚喜悦论功在廷公不自伐辞章叠上勇退几决如藏太阿有用无缺功名始终指讵多屈史有特笔必先大节我铭公行以厉来哲

明故封徵仕郎礼科给事中李君墓志铭

泉之晋江有李封君者讳杲字世白兵科左给事中贯之父也以子初命值圣天子御极上两宫尊号恩封徵仕郎礼科给事中锡以勅命鄕之人荣所被命兼贤则君之之义皆称之为封君封君云君初学春秋不乐为科举业然专用教子讲解程课倍於外傅贯既举鄕贡无他兄弟不忍出求仕君携上京师试礼部弗利而归教益至越数年贯始得进士入翰林为庶吉士每念君不置将引疾归省君闻之曰奈何以我故废业复间关北来留官邸谕以守身莅政之法閲数月乃去去则屡致书申告戒亹亹不厌其诲廸周悉盖如此故能成子之名貤其身大显其家君子曰固宜君敦本笃行蚤失怙恃鞠於继母陈氏事之四十余年曲尽孝养陈至今康乐无恙事前母兄?如其父君平生好义举县有六斗门瀦水溉民田可千顷一日尽决县簿董修治役渔其利功弗时就君衆让之为所窘民閧甚将甘心焉君曰吾固民也其无所与校乃止君轻利好施值歉岁则蠲佃租之半佣人老羸者均其直邻党有贫者辄周之刻意古学涉猎羣籍先逹博雅并加推让羣子弟皆取则焉君生景泰某年正德某年卒年仅五十七惟贯一子有行与艺伟然远器也女四人适某某皆县学生工科都给事中许启衷闽人也尝奉使道晋江获见君丰容雅度言温而气充殊礼重之比还朝贯亦以使归则闻君已捐馆因状其行贯奉以请铭状称君所居有松数十株惟意所好因自号爱松故予志以爵举而铭以号着终君志也铭曰居视所与物亦有焉彼爱者松惟物之贤中贞外坚不与外妍排风傲霜以岁以年善者好之如此松然发为枝柯其高蔽天後寒而凋名则固存封以识之永矢弗谖

封太孺人赵母胡氏墓志铭

编修赵生永既丧其父文林翁独奉母胡太孺人以居越三年永举鄕贡九年举进士被简为翰林庶吉士又二年授今官未考绩圣天子嗣位恭上两宫尊号以恩被勅命於是赠翁如其官而封母今号又二年当正德丁卯太孺人年七十一以夀终永衰絰来请曰先生既铭吾父宁独为吾母靳予怆然感之乃据其所自着状为铭胡之先出湖广沔阳太孺人生而简重和惠闻讲说前代故事涉女德者辄能领解尝有相工至其母欲见之谢曰吾闻女子行必拥面奈何轻以示人相工曰无俟面矣年二十一礼归赵氏文林翁讳贵为继室姑年几九十太孺人佐夫致养倍於恒品食必手制汤药必尝而後进翁先娶吴氏遗四女太孺人视若已出鞠育周至比长择宦族归之翁久未有嗣太孺人为置二媵德常下逮已而自生子永其长也翁置塾延师羣鄊子弟与之共学每躬课所业欲给钱以励勤者太孺人曰劝之以利非所以训也请以纸笔充费翁曰吾虑不及遽从之永之学於予也太孺人实佐翁翁将易箦指永示之曰此汝责也及卒太孺人哀毁踰制虽一茶必以荐念与翁勤家久始致丰裕至是独综内政凛如严君戒永曰汝之业汝父之遗望也我幸不死获见汝之立庶几报汝父於地下自是每语及辄泣下沾襟永用是厉学砥行扬亲亢宗增饰堂构光於往世母之教固不可诬哉铭曰为夫代终而保厥丰教子既庸而飨其封生无憾容没有遗宠九原其逢宁不曰孺人之功乎

明故封翰林院编修徐君墓志铭

有谈吉水徐封君之贤者礼部侍郎费君子充曰君讳晋字廷亮以字行夙敦孝义羣从昆弟类以丰裕相胜君父处士公独守故业无所增拓顾乐为施予母高孺人尤慈煦见饥寒困迫如切其身族子失怙恃育而室之凶岁或鬻粥以饲饿者君每承命必竭力行之逋不能偿者焚其劵人或以为难则应之曰麦舟不俟命而发矧既命乎君子曰善养志者刚直负气见媕娿淟涊之人殆欲唾之当广坐中非非是是无少假借用是为人所惮或以贾怨无他兄弟中外侵暴屡遭顿抑竟不为所屈或被卵翼後党附仇视者待之如初及诸子成立家寖盛皆革面求纳又待如初其人卒自惭悔若无所容盖其内有涵蓄不过为忮刻又如此晩益韬戢世故不一挂齿颊因自号曰闇庵着志也平居足不至公府鄊饮礼请仅一赴後不复往婣戚请托语涉官府辄颦蹙揺手谢之一布袍十稔不易既以子穆贵被锡命非令节嘉礼不服绮绣勤励自策夜卧蚤作卒以为常少习经业喜接章逢士下逮庸人孺子见之无不意满若是者屡屡言之盖以穆为予礼部所举士雅相知厚故耳熟焉君生某年月至某年月夀七十乃卒葬於某山之原其封曰翰林院编修阶文林郎故人称之曰封君乃按状以铭铭曰庶以亲着卿以子名前千百年曰此徐氏之英也封君有子太史有父身所为教以贻於後後千百年其亦曰无忝於徐氏之胄乎

封翰林院编修可闲顾翁墓志铭

予尝序可闲顾翁事又表厥考遗善处士之墓比翁卒厥子清来请铭翁之兴况既序之详矣兹撮其行实为铭复序以系之按顾氏本江南着姓盖自晋已然居华亭者若干世翁曾祖秀一以行称祖文理考显皆力本修行而父德尤着所谓遗善处士者寔生翁翁亦不仕治家政及子贵曰吾可以闲矣始有是号後以子官受封人犹以号称既老乃复翁之翁戟髯魁干顾步有威意度濶畧而中屹屹负志操处士旧业为外兄沈氏所侵弗与校翁曰是先世所遗者其惟我责乃白於官尽反其所侵议者谓处士能让而翁善守两贤之家有远役沈度其惮行要重赂为代翁奋自往卒事还费省十三四自是鄊隣无敢侮者相戒曰顾氏有子矣乐赴人之急勇不避难解忿释憾拜於门者踵相接与人言不逆诈虽至亲过必面折然不留於心明日有善又称之故人畏而不怨治生无诡遇鬻货有弗善直以告人虽弗售弗计贷不能偿者或因以乞之盖其勤励俭节寖致优裕寔未尝朘剥为利故凡有兴作衆懽趋之回视他姓固有强而弗赴者因益以验翁之贤翁虽无官守恒忧人之忧比值岁旱与鄊大夫祷雨徒步走烈日中遂得疾疾且革谓诸子姓曰吾今年七十三与吾父同夀死不恨独不及清归归则以吾言谕之以终吾教云盖清之就外傅也每夜归翁必课所业清举解元进士为翰林编修翁来视於官及归始被封清迁侍读以母丧归翁乃训以官事其所谓终教者以此清再入朝在讲筵史局方以学行向用而翁弗待矣翁以正统某年月日生正德某年月日卒是年九月十三日葬墓在县之修竹鄕吉丽桥处士墓以厥配陆孺人先翁卒且葬虚其半圹至是乃合亦治命也翁生清及某某孙某某按状汪编修抑之所撰次而清所自创孺人亦着姓昔所谓顾陆者与翁嫓德其葬别有铭兹不悉序也铭曰立尔卓不摧以弱守尔朴不锲以薄不刻不斵宁我为璞亦宁我为木不栋以桷我稼我获其苖孔硕有德与齿矧有封爵我忧其劬亦飨其乐我所自取若手诸槖惟厥子攸托述其匪作

户部郎中徐良佐墓志铭

今年春良佐手二轴请予书洞庭岳麓诗辞曰廷用出先生门十五年矣而寸纸只字未尝有获知久厌词翰谅不为知者靳予方辞谢良佐意恳甚趣僮仆具笔墨必得乃已予自礼闱得良佐後每闻能官声不意其酷嗜此殊以为讶越两月良佐忽遘疾疾急属其友易吉士舒诰欲得予铭数日遽卒不益可讶也夫呜呼不亦可痛也夫良佐姓徐氏讳廷用良佐字也世居吾长沙之醴陵祖某有隐德考某某县丞县丞君仕不显尝指良佐曰是必亢吾宗比弱冠遣为县学生稍长学骤进同辈者多屈为弟子成化丙午举鄕贡其举进士当弘治癸丑越二年丁卯授户部江西司主事督都城商税通州仓储及内监诸场刍秸事皆剧务良佐夙夜勤勩力拒请托贵戚仆隶有牟利挠法者辄举按之庚申丁外艰阕服癸亥改陕西司甲子都御史阎公仲宇承勅治宣府大同边储谓非才识练习者莫佐其事访於衆得良佐名特奏请以从时刍粮阙乏悉力区画令不烦而事集归迁广东司员外郎正德丙寅进河南司郎中凡历四司皆繁甚比为正郎躬领庶务益殚志虑而官长信任寮佐敬服无少訾议识者皆以远大期之然愈自刻厉敦尚俭素食饮衣马不加於旧既在告犹手削奏犊矻矻不稍置独念母老欲图终养竟不获自遂以殁年四十有二而已铭曰固则执之约鲜失之止或尼之吁天谁诘之年之啬矣涂之厄矣维子之克矣家之泽矣衡山之巍兮椘水之弥兮生斯葬斯兮嗟兮其全归兮

封太宜人何母李氏墓志铭

封太宜人李氏於故刑部郎中何君商臣为元配於今兵部郎中孟春为母以君主事初命封安人孟春初命虽不过主事而例从夫贵又以独存例封今号及见其子为今官以卒卒五十有八初太宜人归於何氏年甫十有九事祖姑邓安人姑廖宜人备极孝养丧葬皆如礼成化辛丑君举进士太宜人携二子从至京师弘治辛亥君録囚南畿厥考廷彦公致云南按察司佥事君遣妇子归养於家太宜人事其继姑李宜人如其先姑癸丑孟春举进士旋遭君丧乙卯以母命娶於欧氏丙辰擢居兵部之职方太宜人就养於官越三年得疾癸亥按察公丧孟春以嫡孙承重正德丙寅复任丁卯李宜人丧再承重归太宜人手足半痿又弗良於言孟春意揣色候饥饱寒煖随事致请太宜人必颔焉盖非公事不敢离左右尝考牧三边数閲月既见则喜见於面虽在哀疚恒恃以自适己巳湖南多盗鄕民多走徙孟春奉太宜人野避者一入城者五重贻亲忧复奉以北上比补武选未一月舍馆甫定而太宜人疾革时其少子孟旦及崔氏女皆先夭惟孟春在侧云李与何皆郴州望族太宜人黔江教谕通之女生景泰壬申六月六日卒於己巳九月十有四日君葬於刘仙岭太宜人今葬於何山十里而近从吉卜也女之职大抵妇劳而母逸太宜人少勤馈爨暨膺禄养又困於牀褥出则涉舟车之险殆不能一日安乎其身孟春少劬问学不任家务既失怙又值母病形影相依倚声气相煦妪慈孝之懿有人所甚难者比其再至文益奇才气益充拓方将自见於用而又抱忧戚以去君子盖深哀之予雅有一日之长尤知且厚乃为其母铭与其父之铭并传焉铭曰郴去京几万里一从夫三从子官为家古有是全而归更何俟惟母德在堂所葬有铭亦近礼我为文铭再世以其余昭内懿生同居死异地魂必之藏在此

大理左寺正赵生训夫墓志铭

赵生训夫既寝疾予往视之生蹙然曰式病剧且归归幸获终养惟违远门下甚恨予怃然感之越数日果上疏乞致仕比命下以手书告诀其父且遗嘱请予铭初生介柳中书文范见予未遇时後直内阁为官属因学诗文於予久且习与吾子兆先交最稔悼其死手録其遗稿以传兹恶得无情哉生讳式训夫字也生少聪頴异凡儿学举子业尤工楷书从徵仕君宦淮闽间弱冠将入郡学以父命综家务始弃旧习徵仕既归休日服孝养徵仕谓之曰国家求贤路广汝无择仕且无以我故自画生上京师以儒士隶礼部印局需次未至弘治庚戌尚书耿文恪公廪於官甲寅少师徐文靖公始荐领书翰事试中书舍人三年乃得真授凡朝廷宝册制诰诏勅经筵讲章榜文试録多其手出预修大明会典加正七品禄修玉牒赐银币修历代通监纂要亦有赐岁时所赐酒馔扇袋诸物及御制诗皆郎署所不预尝颁孝宗覃恩诏及孝肃太皇太后哀诏於两畿诸郡阁直出使前此所未有九载秩满迁大理左寺正加从五品禄其视常格亦加一等云生明敏清辩博闻而逹尚多事游宦历览山川形胜识民情事变使卒业科第决不至汨没既以艺举专事书牋益精鉴赏真行篆隶旁及绘画芙蓉松菊竹兔之类种种清絶每应制挥写刻时立办远近购请无虚旬日碑板摹刻後先辉映评隲品第有指不能多屈尤擅越调酒酣对客抚几歌吟绰有风致生没後士大夫家殆为絶响予於是盖永叹焉生生景泰某年某月日卒以正德某年葬於吹台山竹臯之南疾革时族戚为治後事集诸鄕宦缄所藏书画诸物待其子君泽来畀之君泽亦析其赀以遗幼弟皆可谓不负者铭曰有頴在囊不探而脱见尔豪拔试尔硎发持以向用孰尔锋遏匪武斯竞乃文之蔚彼崛而突胡奄而忽维中书君未老而折才孰尔予命孰尔夺嗟哉赵生饮志而没

明故推诚宣忠翊运武臣特进光禄大夫柱国庆云侯赠宣国公諡恭和周公墓志铭

孝肃贞顺康懿光烈辅天成圣太皇太后既崩之五年为正德戊辰其中弟太保长宁伯彧卒越明年己巳二月十日伯弟太傅庆云侯寿亦卒上屡为震悼辍视朝一日赠长宁为侯諡荣禧赠庆云为宣国公諡恭和逓进一等遣礼部官谕祭命有司治葬事焉公姓周氏寿其讳字永龄世居京之昌平曾祖讳德清祖讳福山皆赠某官考讳能赠某官諡荣靖妣甄氏赠寜国夫人生女二太皇太后其次也继配高氏亦赠寜国夫人实生公公少奇俊不凡性度详雅寡言笑读书通大义天顺癸未袭荣靖初命为锦衣卫副千户寻进左军都督府都督佥事成化乙酉进都督同知丁亥赐诰劵封庆云伯辛丑进庆云侯弘治戊申加太傅盖自爵命以来日益贵盛其所被赐不可胜纪公礼贤下士虽接幼贱亦假以辞色终太皇之世不敢恃恩泽为骄纵虽例不治事尝奉使藩府印记战马皆以勤慎见称朝请之暇必躬莅家塾课诸子书史笔画未尝轻出门户客至刺入非亲旧不轻引接以为常缙绅簪弁之徒或有不识其面者焉然则太皇荫覆之仁累朝报本推恩之孝於公见之而膺奉持守不危不溢以衍於无穷者公之贤亦可谓无负耳矣公生正统壬戌六月八日寿六十八卒之年三月二十八日窆於昌平鸾台山祖墓之次公以治命属二子奉状徵铭铭安可辞哉铭曰霱彼庆云为瑞於天地有封邑嘉名应焉锺灵藴和亦有人瑞宁国之子圣母之弟若云从龙自下而升而朝布韦而暮簪缨五爵之二三公之一一门两封此实谁匹历事三朝余四十年我皇眷之惟亲惟贤荣名宠光越有终始生斯葬斯於帝之里鸾台之鄕裕陵是望山环水朝灵气攸藏穹碑峩空上有文字公子公孙来者是视

怀麓堂集卷八十八







卷八十九

<集部,别集类,明洪武至崇祯,怀麓堂集>

钦定四库全书

怀麓堂集卷八十九

明　李东阳　撰

文後稿二十九

志铭

明故通议大夫吏部左侍郎兼翰林院学士掌詹事府事张公墓志铭

嗟乎东白公已矣公姓张氏东白其所自号竟以号行天下皆知有张东白者而今已矣嗟乎公五岁精爽过人书过目成诵其父松亭翁名之曰文魁寜靖王召见令作俪对韵语大加赏叹书元徵二字赐之因易名元徵松亭携入闽观者塞道公至考亭拜朱晦翁遗像辄有志所谓道学者松亭谓曰彼儒先曷尝不由科举进邪乃入南昌县学为生都御史韩公雍奇之曰此人瑞也复易其名曰元祯字之曰廷祥天顺己卯举乡贡庚辰试礼部得诗魁英宗每抡材必兼膂干公貌癯然若不胜衣李文达公特简为翰林庶吉士刘文安公奉诏授业见其文矍然以惊壬午授编修考校精核岁贡士鲜入格者癸未同考礼部得太仓陆釴为省元人始未信後果有大名宪宗即阼上疏请行三年丧复言讲学听治用人厚俗四事预修实录书法不苟时同官多不合者成化丁亥谢病归示无复仕进意名益重从之游者四远而至藩臬郡县至者未始不往见见则怃然自失诸言事者累荐起之不果居二十年值孝宗即位弘治戊申召修实录至则以旧劳迁春坊左赞善上劝行王道疏几万言入侍经筵己酉考南畿乡贡辛亥书成迁南京翰林侍讲学士癸亥念母老复谢病归越五年戊午召修大明会典为副总裁至复迁翰林学士掌院事孝宗隆其名特置日讲兼侍东宫讲读数月以母忧去壬戌擢南京太常寺卿癸亥召修历代通监纂要改太常卿仍兼学士侍日讲甲子命掌詹事府事乙丑考会试即奉诏授吉士业一日忽上疏请读太极图西铭诸书上亟索内阁得之盖有意大用未几而龙驭上宾矣今天子继统以侍从恩擢吏部左侍郎仍兼学士加从二品俸勅为实录副总裁自是数病病必连月屡上疏乞致仕优诏弗许正德丁卯满三载未奏十二月晦日卒公少侍父疾吁天请代丧礼尚古事母色养惟赴召时不及躬敛憾之终身遇二弟有恩尝建一庄岁置租二百石以济族?以四百石贷乡民有司为给帖书籍其於书务博涉尤好探经传赜隐多所独得一时谈理学者数人各树门户而公岸然不为下作易诗春秋语要四书集要太极图说要纲目近思录家语解要皆未脱稿为诗文始务奇崛勇脱蹊径晚就平实若出二手然类为人所重莫为轩轾论议掲掲尤深嫉恶至不可近及再入宦途益寛厚虽後之寒士亦与抗礼顾或为贬抑要其中容有所见贤者之不可测固如此天每艰於生才才者未必用有如公者岂易得哉岂易得哉公生於正统丁巳某月日年七十乃卒其子诣予请铭公亦岂易铭哉铭曰木生在山久乃益坚辇致於途蹶万牛以颠贡之明堂将栋将梁忽内蠧以伤孰其生之而卒弃厥良人材实殊公负其有惟厥攸负曰可与大受与不在天受不在予夫苟不自愧遑恤其余维文之絶维名之掲彼利达者畴巧畴拙地灵人杰惟乡邦之哲百世之下山不泐水不啮兹惟张东白公之穴明故锦衣卫掌卫事都指挥使赠荣禄大夫右军都督府都督同知叶公墓志铭

公姓叶氏讳广字大用世锦衣卫为总旗公少孤赖母范夫人鞠成之俾学书艺既代役识者曰是非行伍中人领东厰缉访事详慎不泄成化八年以功擢试百户涖本所事屡奉勅出勘重狱所在馈赆悉辞弗纳江西藩臬赋诗赠之辽东武臣奏其地有金鑛珠池公奉命往勘躬涉境外察其奸事遂寝东人德之至今领本卫缉访事事必核有剧盗诏捕甚急或隂迹所在以告公曰盗固有罪待其自犯尔何得为逻者後自访得之有校尉缉越城盗公疑之执不变公曰若杀此人後获真者奈何不数日真者果获二十一年实授为百户明年迁副千户理镇抚司刑鞫谳精密有奸妇掣毒假婢手中其夫概坐死公以婢不知情辩释之有校尉诬执平人为盗反坐执者都察院守者相仇杀逮系百余人户部进内藏银数失实系者亦衆皆止坐罪者自余平反纵释多至不可计弘治五年擢署指挥佥事明年本卫缺员兵部荐其名时孝宗简在已久御文华殿亲閲之命涖卫事实授为佥事总都城沟涂事人不敢犯出勘寜化王府疑狱务存大体勘大明川投献地卒归於民督捕中外盗贼获数千百人而郑村坝赋尤剧数年累迁都指挥佥事北山贼称靠山王者势甚獗方发官军出捕比至则公已遣官属捣其巢灭之一日矣上伟其功迁都指挥同知又勘外戚庄地及藩府仪宾狱皆集事而还今皇帝正德元年进都指挥使掌卫事凡郊祀耕籍视学经筵诸大礼无弗预者减役从省浮费政令一新官属皆改视易听总缉纺事尤极慎重戒谕官校必以天道国法为说词义恳切人多感动盖隐然有隂德焉八月二十五日卒於正寝距其生正统三年七月二十三日夀至七十朝廷特赠荣禄大夫右军都督府都督同知命礼部谕祭者三工部治凡葬事皆异数也公器局魁硕敏而能断遇事不苟动先自律威贷旁午屹然不为动自壮至老未尝少易又能体悉羣情不过苛刻用是获於上下交口赞誉翕然同辞其卒也尤悼惜不置云铭曰有伟丈夫奋起朝列在帝左右职掌麾节使旌孑孑出徧藩臬命不我辱物不我湼严严诏狱法象斯设鞫明察幽靡枉弗雪冲颷激涛盘根错节如檝得济如觹解结随不失正刚不至折功名始终竟保完洁高门嶻永树阀閲外有佳城幽光不灭

明故武定侯郭公墓志铭

郭公存忠自锦衣卫指挥佥事袭封武定侯越七年卒上辍视朝一日命礼部谕祭者三勅有司治凡葬事皆如制公之为佥事也尝试武举有名然未甚显会锦衣阙员兵部以公数人名上孝宗御文华殿亲閲之见公仪观秀整进对明畅命涖卫事每侍卫扈从必以目属焉尝参预廷鞫总都城沟涂事兼督工修治充殿试执事官出勘长沙卫狱词涉藩府归奏称旨其为侯也佥右军都督府事领京营牧马勘蓟州牧场地捕北山贼属若干人敌寇大同命充右参将寻命简京营兵别部以俟公易置旗鼓严为肄练勇气增倍後不果行乃上边务六事累数千言都御史陈公道韩御史春交章荐之各极称誉亦未及试也公虽生故家値业中落囊无余赀惟积书数千卷凡天官时日战守攻围之法悉有指授以至堪舆医卜罔不究心公暇则咏诗作书开园莳花尤好竹以宾竹自号大夫士过者谈论穷日夕不厌也事母致孝友谊尤笃贫而死者为具棺敛人以是贤之独其中所藴蓄弗克大展齎志以没识者又以是惜之公生景泰甲戌某月某日卒于正德丁卯六月十六日年五十四其葬则十月三日也子勋奉公治命请予铭铭曰郭有封国在高皇世一门两侯侯者再继仲继以恩伯继以功三纪之後归於大宗翼翼京营严严督府既衷壮犹亦佐耆武维时恬熙兵敛弗耀志在边疆身则廊庙谓公既试而有遗才公子公孙继继其来附於先公是谓无忝幽光百世昭不可揜

明故山东莱州府知府进阶亚中大夫致仕李君墓志铭

君姓李氏讳楘字从质其先望於陇西元季有讳成者居凤翔国朝永乐中徙河间之任丘考讳溥登陕西乡荐累官山东东昌府学教授赠儒林郎光禄寺丞生四子君其长也生而凝重不浮儒林公邃易学历湖蜀秦鲁间多所造就因以授君君补县学生提学阎御史禹锡赏所为文试必居首游从至四十余辈任丘士多业儒传易者实自君始成化甲午举京闱戊戌登进士知上海县赋讼丛?持以镇静和而不狎每有鞫问人称为明以外艰去民遮道攀送有下泣者服阕被徵擢光禄丞越六年当弘治壬子迁少卿六年戊午擢知莱州府值岁屡歉抚煦凋瘵理疆界均力役捕刦盗六千余人时勾稽屯地戎卫欲移患於民或议牧马於莱又有献地於衡藩者皆力争以免招徕流徙与属县期约视多寡为殿最旬月内复业者至数千人民稍饥辄发粟施粥活者尤衆暇则修葺学舍集诸生励以行业莱人为刻石颂德焉越八年不调君以子时已举进士为翰林编修乃上疏乞归吏部言其恬退可嘉宜进秩以示劝特陞山东布政司右参政致仕明年得疾就医京邸数月归又明年病剧时亟欲归省会孝庙实录告成有日又朝廷将行黜陟之令君手书止之自制棺敛处分家务曰无以为我儿累也时忧甚弗暇他恤亟具疏以请踰月乃获命比抵家君已逝七日矣君夙敦孝慕每见儒官辄加礼遇曰吾父尝为是也世所遗田宅悉让诸弟羣从子女皆为婚嫁处已愼密澹然无所利有治事才而为寛厚所掩又耻自衒故鲜有知者时亦用家学显才器甚伟所进未可量归省事尤汲汲若弗逮竟弗躬治命其志尤可哀也自状父行以墓铭告铭曰驾於亨衢既蹶复驱弗摧我车颿彼中流倏退以休式完我舟尺蠖之屈冥鸿之掲非我失得彼逐逐者其欲其舍无一非我得不在身有天者存以遗我後人

封孺人彭母李氏墓志铭

妇职视所从为贵贱然事在两值或两值而一贵者盖亦有遗宠焉彭母李儒人之封实以大理寺正君讳铨初命为评事其子缙累官礼部员外郎秩加显而封号未及进故仍称孺人而以先封故不得称太制也李氏出襄阳旧族与彭为郡望孺人之父讳济以国子生为同安县丞有惠在人寺正君之父赠评事真朴翁讳某闻李氏女贤聘以冢妇同安亦耳熟寺正君之才简於诸生谓为伟器议是以克合孺人孝敬勤俭皆出天性服食麄粝而奉祀修馈必丰洁婣里穷乏有须辄应俯接卑幼无不意满以去内外贤之生缙未弥月出事井臼手为杵所伤裹以供役翁责羣幼弗代孺人谢曰妇职固是也寺正君举乡贡擢进士第既授官孺人贵不废业寺正君尝赈饥齐鲁间蠲逋发陈招集流徙夙夜不暇给孺人留京邸勤家政内外截截君子以为有内助焉寺正君还朝道卒孺人哀毁几不能生既归葬壹意教缙市织纺为膏火费缙继举进士授莱州府推官孺人实就颐养每讯狱声彻屏帏辄为废食饮缙归必问之故往戒之曰汝父之为是官恒自虑获谴及出赈活人多甚吾知其必有後也汝无亦为後地乎缙被召为兵部武选司主事孺人复至京邸後数年改礼部命至今官而孺人归已老不复出矣正德三年戊辰五月八日卒於家夀七十有四子三人缙其长缙予礼部所举士也勤慎奉职不愧其父其徵铭也甚恳而哀吾是以铭铭曰得於夫者以成其子优学为仕平反为理复为礼官内则之轨惟所从故以与终始有藏在兹百世无毁

萧芝庵墓志铭

芝庵萧君来自南实以子昂居京师就养五年乃卒已而厥配潘孺人亦卒昂将归合葬奉兵部郎中李君源状请予铭按状萧氏本蜀望仕宋居河南从南渡寓於闽国初有伯亨者尝被召以疾辞不起赐归钱塘给薪米数十户终其身是为君祖子敬号善寜居士隐於乡是为君父君讳监字克明芝庵号也生而端慤长益谨厚寡言笑不喜戏剧遇事辄奋欲自立时家中落昼为蛊干夜归诵读不絶口业寝就裕事亲志养婚弟嫁妹为从子置田宅育诸甥如己子友有黄佐者同贸於外各市官盐若干引至洞江黄舟坏盐尽覆君公所有予之黄负金为所窘君亦代之偿黄谢曰微公佐死久矣分水县学生郎启亲丧不能葬君贷以漆山田十亩并其劵折之杭州卫百户杭华代职京师贫不自活君给以衣食复资而遣之其他周困振乏者尤衆晩好医书得其窔奥以疾告者虽天寒暑必赴酬以金币辄辞曰吾岂为利计哉乡人无长少疏戚皆以号称之曰芝庵长者也孺人同邑橘泉处士之女有淑质慧敏精女事能读列女传诸书比归礼佐孝养治内无违则君丧哀甚忽梦君因大恸几絶越数日竟不起惟昂一子以名医被徵入太医院供事内局比以进药功擢御医命下君已卒七日而孺人犹及见焉明年庚午三月三十日合葬於西湖嫠井之原故为铭铭曰萧出内江始迁洛阳由闽逮杭廼居钱塘其业经书其术岐黄父教之良矧有义方老家於官全归其乡子职之勤矧惟显扬龙泉之原山回水长居也同堂窆也同藏有存不亡百世勿忘明故封奉直大夫翰林院侍讲学士刘公墓志铭

封翰林院侍讲学士刘公讳规字应乾举成化己丑进士知浙江余姚县以父丧阕服改知湖广麻城县被简为监察御史左迁广西郁林州判官孝宗皇帝登极复叙迁为江西新淦知县以母老上疏乞归养例弗许时其子春已为翰林编修会上两宫尊号恩当封乃弃职就封秩为编修阶文林郎暨今上皇帝登极复以两宫尊号恩进封侍讲学士阶奉直大夫夀七十三卒正德三年九月十四日也公性刚介不为物挠在余姚出纳兴革心计力作闻海堤圯亟为修筑患里甲苦供役手自籍记令里日出米二石余则均於次日日省数倍重兴学士经奬劝者多有名於时每赈饥必审实里户高下以次给之民获实利治狱必先矜恤随事断决不轻械系而往往得其情状病势家请托每客至延坐後厅令羣吏左右侍皆莫敢出口以去然亦无怨也按察萧佥事祯有戚属出入为需索公械送於萧萧谢之遂用是知公麻城差易治治又加昔故不劳而办为御史核湖广贵州军储又按山东虽擿发奸伏而务平恕每虑囚狱疑者必从宥法劾参政张盛为所诖补外未尝色悔焉痛早失怙事母每饭必躬侍建家祠修世谱周赡贫族至老不倦盖其居官不苟得而家积谷粟益饶裕其为义举以此尤严子教每语之曰居者为孝仕者为忠又语其仕者曰尔辈各有职职异而理同尔其识之长子春举解元进士及第累官至学士赐四品服以学行闻台亦举解元进士历吏部员外郎今为泰州同知孙鹤年复举进士彭年举乡贡士科第之盛鲜与为比其次曰静年大年嘉年延年光祖继祖万年皆宜人邓氏出学士君在讲筵史局方向用闻讣将归卜以明年某月某日襄事奉状请予铭铭曰邑不我诎台不我矜旋复弃之封君是称科以三世教以一经矧有世守有行有名公名固存奚俟兹铭

光禄寺少卿致仕进阶朝列大夫李君墓志铭

去年冬予会抱犊李光禄南屏潘太史遂逸张西台於家三君者并京产潘张皆予婣家李君亦少同笔砚张氏之好实与成之故也时李君已病归遂剧越数日手书抵予若欲为永诀者既又以韵语属予铭墓比再遣人候之则已逝矣予既与遂逸会哭春初有事於城南是夕梦焉乃悲而铭之李氏世居徐之沛县後徵至京师隶锦衣卫籍君讳绅字缙卿其自号曰抱犊山人生而朗润数岁能属对人争诵之尝与予从监察御史岐山展先生游并被甄赏君长子三岁顾淹一举举成化乙酉乡贡连擢丙戌进士授行人司行人数奉使足迹遍天下闻见益博九载考最迁户部员外郎郎中赠其父道明员外郎封母周氏为太宜人并受诰命其所领司最剧书簿立办时贵戚方盛有所干请力为摧抑尚书李公敏荐为光禄寺少卿意气勃发遽罹猜忌会考核京朝官以浮躁浅露例调知山西之忻州忻君所尝奉使地不欲往上疏乞致仕再上未允复疏曰郡县之职非循良岂弟者弗称兹以浮躁浅露之名而责其循良岂弟之政盖亦难矣既得请榜於坐曰五斗懒将双膝屈三章乞得一身闲论者赏其志亦惜其才之不尽见也君旧居城南徙禁御之西偏已乃复故业间归沛置屋数楹岁取僦直忽毁於火又无他贸易岁费且不给持以勤俭未尝见言面喜读道书手自抄录至盈箱箧或讶之笑而弗答与客觞咏投壶象戏或杂以谐谑文采逸发独不及官府事予叩之琅琅可听使得再试未必不崭然颖脱也今天子登极诏进阶朝列大夫至是卒尝为友索草书久弗致纩未属三日以幅楮抵予必得乃已交接之际盖至死不易云铭曰少而同袍壮而同朝分官异曹独老於韬岂才弗能实命不遭觞子於堂吊子於郊铭以葬之以全我交

赠淑人孙母钱氏墓志铭

户部尚书孙君志同之父之丧予尝为作铭及母钱氏丧铭弗及备意有所待也越十有九年自述行状二千言以请予读既叹曰世所述先德有能详且实若是者乎按钱氏出镇江丹徒祖忠谪戍湖广始居安陆与孙同里閈父广於素庵翁雅厚遂许聘其子资政公孟恕逮事舅姑并致孝敬体素弱始不习劳闻姑戒躬率婢使至穷日夜舅老病嗽晨起须茗饮淑人每夙兴制茗姑喜肉炙躬执炊?暑必近火自始嫁至垂老飨馈如一日亲丧以舅姑在不敢过哀私居缟素定省必易服从事公性严肃虽细事必禀而後行有所怒则为寛解家法不置乳母生五子六女皆自抱负纫缀至得妇乃已素好洁祭飨器必自涤每澣絺葛立夏日中以手熨抑俾燥湿得所用不殄物衣虽久不垢敝裁翦缯锦不遗余质积至数千片辏合补葺五色间错粲然成文公弟妹七人处以和嫕不失辞色外睦兄姊孤且贫者遇之尤厚以暨诸婣戚皆然邻妇死无棺假以佳木乡党患难亦周之以成公志公尝谓曰吾婚嫁粗毕夫妇当偕老脱我得多筭则愿分以益汝无相先後钱少公一岁後一年卒皆夀六十有一钱始封安人进宜人赠?人淑人至夫人而公亦加赠如志同官资政者尚书阶也户部以郎中归省而公丧在弘治甲寅岁踰年而夫人亦卒是为乙卯正月十有一日十有二月二十有九日合葬鸡笼山之墓异棺同椁乃户部所亲制以义起者盖於是寡遗憾焉嗟夫女德不外见若户部之孝且文能自纪述则虽謦欬跬步之细皆身教也由是叙铭之以与父德并传顾不可哉铭曰有子如此无问其母以柔济刚惟严教之辅惟德是似质固其有有潜弗彰泽故能久惟桮棬在口若书在手同堂合圹终获其所我铭封石若徯其後

怀麓堂集卷八十九







卷九十

钦定四库全书

怀麓堂集卷九十

明　李东阳　撰

文後稿三十

志铭

明故太常寺卿致仕进阶荣禄大夫林公墓志铭

内阁置中书舍人领制诰诏勅册宝奏疏封草书篆之事地清职秘其贵者乃至三品顾不恒得若林公以成累官太常寺卿加正二品禄进阶资善大夫致仕会今天子登极恭上两宫尊号恩再进阶从一品为荣禄大夫盖历事四朝五十余年年八十有一而卒遭际之盛仅一再见而已公讳章以成字也世为杭之钱塘人曾祖居义以上皆不显祖仲英考森皆以公贵赠谏议大夫太常寺卿祖妣锺氏母张氏皆赠封淑人公幼而敏悟藩司以大书荐於朝景泰初授中书舍人遂直内阁与衡阳谢伯寛并价迁礼部仪制员外郎天顺初文簿丛沓会有大典礼事出仓猝方稽据故实公预具籍册无所遗失李文达公殊爱之超迁礼部仪制员外郎成化二年九载秩满迁山东布政司左参议寄禄顺天府朝谒仕事皆如故三年预修英庙实录成擢太常寺少卿十二年秩再满进为卿以父丧服阕弘治初秩又满始有加禄之命四年宪庙实录成时资劳愈积而限於格例於是禄再加而官不复进中间若大明一统志续通监纲目诸纂述事必预预必有赐金币楮镪酒馔及诸时物多至不可数後以母丧服阕遂上疏请老始有进阶之命顾以二子皆仕就养居京师累閲岁於是阶亦再进衣鹤腰玉以归归未几而卒公考妣及妻之丧皆赐葬祭并其生所置圹皆出异数盖虽曹省卿佐苟非称事应例亦有终其身而不得者斯亦可谓难已公生於宣德五年十二月十二日卒於正德五年二月二十二日是年某月某日启圹合葬其地曰金锺山之阳公素孝谨亲疾必吁天请代母老迎养於官每公暇不去左右友弟睦族急人患难其居官慎重不泄非疾病未尝一日不入朝书法遒劲尤精鉴赏博闻习见能道先朝台阁事历历可听云乃为铭铭曰钱塘之墟山水环礴锺奇结秀造物有作非物之作人亦孔卓或以行举言扬艺擢公生其间自见头角貌臞而茂骨清以确如嵓斯松如屿斯鹤既梁既桷頫仰台阁不矰不缴往返林壑斯人斯丘永以终乐

封阜国太夫人王母段氏合葬墓志铭

正德庚午十一月十二日王母阜国太夫人卒上震悼遣中官致香币楮镪奠於城东赐第命礼部谕祭者十有四工部给米布诸物治凡葬事皆如制慈圣康夀太皇太后哀痛不自胜慈夀皇太后暨中宫皆有奠赙使者道相属勲戚公卿以下咸往吊其诸子卜以辛未二月二十一日启都城西玉河乡阜国公圹而合葬焉乃奉吏部右侍郎兼翰林学士靳君充道状请予铭按状太夫人姓段氏世为南京望族实诞我太皇太后宪宗皇帝既登极正位中宫公官於京师累封荣禄大夫後军都督府右都督於是有夫人之命後长子源封瑞安伯进为侯太夫人始加今封太皇太后在孝宗皇帝朝已进重闱太夫人恩礼加厚每入宫辄留养踰月其家居子姓甥婿岁时燕会蠎衣玉带以次上夀太夫人春秋虽高而聪明康健一一为之尽觞无不意满一时大家钜室称福夀者莫之敢望太夫人怀谦抱和贵不忘勤富不忘俭一钱尺布不忍轻费每旦焚香祷家庙教子孙习诗礼亲书史接贤大夫士夜则帅诸妇治女红或漏下数刻乃已临终忽呼家人取旧赐蠎衣服之既又麾之曰是非送终服也盖其年至八十有九而耿耿不乱如此可谓贤矣於戏我国家以仁孝治天下推恩睦族施於外戚必仰体慈志厚於所生自孝庙以来暨今上皇帝率用是道若王氏兄弟并跻五爵官封禄养极庭关之奉而敦诗悦礼屏奢去傲满而不溢君臣交尽自昔为难阜国之教固始自蒙养而顺守终善以延於无穷者谓非太夫人之训不可也铭曰翼翼旧都大江之东巍巍圣母灵秀是锺匪惟国祯家庆则有天实属之亦假其手桓桓阜国家始用昌温温夫人不显其光德禀纯和气分清淑储休召祥亦孔之笃椒房之馨奕叶沾沾封诰煌煌甲第潭潭衣有命服赐有玉食四十七年靡间朝夕先帝至孝今皇至仁老老之义由亲逮尊生有宠章没有赙恤从夫而终永奠幽室

明故荣禄大夫後军都督府都督同知郭公墓志铭

都督郭公彦和世出武胄雅好文事厥妣朱太夫人暨厥配李夫人之葬皆徵予铭比公卒厥子琮复以治命请且奉户部侍郎乔希大状予於公以朱氏故有婣好知之为详有与状互发者乃叙其事以为铭公讳鋐彦和字也初嗣指挥使住彭城卫成化乙酉以广西荔浦功进都指挥佥事己丑中武举进同知月加俸二石赞画团营方畧掌旗鼔号令名遂起丁酉领五军营右哨戊戌备倭扬州诸府政尚镇静海道以寜丙午充漕运参将弘治戊申寄禄锦衣卫壬子充副总兵镇广西永安诸路獞贼流刦府江公首议用兵分路进剿俘斩甚衆乙卯进署後军都督府都督佥事佩漕运印充总兵官镇淮安以广西功实授俄复进都督同知降勅奬励赐白金彩币给诰命阶荣禄大夫自复入淮熟练漕政悉官兵利病条贯便不便曲为区画借京仓银为般剥费以代市息浚通州官河二十余里置减水坝用浅船般运以代陆挽岁各省数万緍故虽专且久而官士爱戴不少替正德丁卯召还京师奉朝请佐理都督府事踰年乃卒昔人以转输功上战代谓兵食必相须乃克有济公先兵後食历试皆效其所谓食虽非赴急应变然持恒保大为国家远久计功实倍焉而论者犹歉其弗克尽用以没此其人亦可知已公事母孝谨迎养岭南桴鼔之暇不废定省自奉简约雅好慕士大夫下上论议围碁雅歌閲古书名画萧然如书生云公生某卒某葬某谨为之铭曰东巡海徼穷三吴南尽百越踰苍梧左节右钺麾且驱但有号令无喧呼执俘献馘多壮图江淮之间财赋区亿兵兆粟万舳舻前参後帅纷卒徒茨粱矗地相撑扶论功校绩已有余岂以旦夕争锱铢古称宅相事有诸平隂之泽世不渝承家有子读父书刻石纪德昭谋谟堂封合葬如来胥公生全归死不孤彼不死者归来乎

句容知县刘生德机墓志铭

有传刘生德机病者予曰德机质厚不宜病又有传其死者予曰德机气局甚伟不宜死既乃於乔侍郎希大得邃庵杨先生报哭曰噫真死矣盖德机以内弟学於予又学於邃庵邃庵以都御史致政居镇江德机实在邻壤得气疾剧往就医忽病疡卒於丁卯桥别业邃庵为制棺敛为文祭之甚哀越数月丧至西郊葬於四里原世墓刘氏出顺天之顺义世居京师有名籍德机讳钊德机其字少从父至新昌归父丧哭至呕血为京学生试久不售成化丙午予主考京闱德机闻命即引嫌不就试弘治乙卯乃得举又诎礼部己未予涖春试复不就又三试皆北谒选吏部乃得知句容县则正德戊辰也会岁大侵徭税沓至询民疾苦极力抚慰每京府牒下曲为申告至罹督责不少变民恃以为命争相慕悦道路腾播流闻京师部使者察其能致旌劳焉盖自为诸生三十年始得一命既壮长益练习世故故所试辄效使假以时岁当大有所就而不意其遽止也悲夫德机每见予所为文虽寸纸只字不轻弃掷今其死虽不吾属吾知其待予铭以瞑也铭曰由丰而约志若可乐在仕而忧维民之瘼胡负之卓卓其成落落其施未博咎岂在学彼不死者惟文章是托我铭刘生以慰冥漠

亡女衍圣公宗妇墓志铭

呜呼吾女其竟至此极也吾女年十八嫁於孔氏嫁十有一年比归寜已病才两月遽没於此痛哉吾家故多难继娶於赠太师成国庄简公之女今封一品夫人朱氏生二女及一子兆同皆夭惟吾女一人吾女眉目清湛翛然玉立意其非凡儿匹诸贵家多议婚尽却之弘治丙辰前衍圣公南溪先生有子闻韶方冠属其弟衍圣公东庄先生来议于京陈都宪玉娶於孔氏与二公通家又视予为知已首为请曰是宣圣六十二代大宗子也简雅而文予谓族大非耦且以远故未应太宰屠公朝宗辈十人恳予不置予要以三事曰吾女尚幼必三年後成礼礼必从俭孔氏子必令读书皆应曰如约乃许之庚申东庄以闻韶至纳徵之日少师守静焦公实相礼焉吾女素孝谨恋不忍别其兄兆先怜而送之既至奉舅姑食必亲馈继嫡姑袁夫人暨其姑江夫人奇爱之东庄卒闻韶既袭公爵而南溪又卒吾女居丧哀毁屏服饰相祀勤恪处诸妯娌和逊有节接婣戚无骄色婢仆数十指驭之皆有恩端居一室虽名园别墅未尝一至屡娠弗字自置媵妾人以为难比字一男辄不育其得疾亦以此恒念违远父母泣涕无虚日或慰之曰夫人为圣门宗妇爵重族盛宜莫与比复何憾吾女曰贵富非不敢望但获恒侍膝下死不瞑矣虽百方解之不能得甲子重建阙里庙成予奉勅代祀留其家十余日乃返其母亦尝还之还後愈益恋慕比归虽病强笑语慰予及卒吾母麻太夫人哭之甚哀有岁制棺辄以予之殡敛皆如礼时闻韶适有疾请暂寓京疗治上命医诊视遣中使赐酒肉蔬菜物及以丧告请再假数日上为悯恻复特遣礼部官祭於殡行人祭於家仍给驿护丧令有司治葬事吾女未给封诰而得此盖异数也吾女性朗慧其母口授女孝经及名物之书意领颔答皆畧能默记手写家信作蝇头字或为韵语多思归之词闻者悲之念兄之孤女手制衣囊岁再三致至买女婢给之其归宁凡七至属纩之际父母及夫皆在焉盖其恩谊笃至若亦有隂相默会者独念其二姑弗获终养为终身恨呜呼痛哉吾女年二十八生成化某年卒某年葬於孔林南溪墓之右铭曰孔氏世爵为大宗子亦有宗妇式相庙祀代六十二妇氏维李岩岩阙里生则归之郁郁孔林死则栖之归获其配栖得其所女灵在兹永奠终古

明故资政大夫太子少保礼部尚书兼翰林院学士赠太子太保諡文裕白公墓志铭

国朝父子官至尚书者不过数人南宫白公其一也公讳钺字秉德考选至举正统壬戌进士官至资政大夫太子少保兵部尚书赠荣禄大夫少傅谥恭敏恭敏公之为浙江布政也公生於杭成化庚子举京闱第一甲辰举礼部廷试第二人及第授翰林院编修弘治戊申同修宪庙实录以内艰去癸丑同考礼部丙辰秩满迁侍读己未充经筵讲官壬戌复同考礼部今上在春官充讲读官癸丑修大明会典成进侍讲学士赐宴礼部寻修历代通监纂要公亦与焉甲子考南畿乡试乙丑以登极恩进学士加从四品充日讲官丙寅开经筵赐白金彩币车驾视太学赐坐彞伦堂丁卯命教庶吉士署掌院事擢礼部右侍郎日讲如故寻改吏部迁左侍郎赐御制蟠龙诸诗赐纂要进尚书己巳赐玉带庚午复命兼学士入内阁专典诰勅掌詹事府事以寜夏平赐贺功金牌加太子少保居月余以疾卒年五十有七上悼惜不置赠太子太保諡文裕遣官谕祭勅有司治葬事公以公卿子习闻朝廷典故加之问学博涉强记词翰清美见称於时而久职文字典礼无甲兵钱糓之寄故以此终其身成其所为名其为人重厚政尚寛简不为骫骳之行琐屑之节值所难处寜稍为逊避而未尝遂失乎正其居家惇孝养与其兄锦衣千户镔弟国子生铨及鋭钫相友爱遇婣戚有恩上下交际不为谄渎有长厚之风焉其所着有怡靖稿若干卷公以某年月生某日卒辛未某日葬於南宫某原予与公同官久矣乃为铭铭曰世绍科第家为公卿我自得之匪禄?是膺兄翘弟华业擅文武我以文试匪甲胄为伍士则有学惟经史子曰我所以仕固其在此官则有职惟天地人曰帝有命我曷敢弗寅进敷讲帷入掌纶诰凡所施用皆文之教礼有赐葬行有易名一之谓难矧不忝厥生父曰恭敏子曰文裕惟千百禩以永终誉

封武定侯夫人郭母栢氏墓志铭

武定侯郭公讳良既卒之四年当正德辛未三月二十四日夫人栢氏继卒其子嗣武定侯勋以丧告且乞假襄事上遣礼部官谕祭令有司啓圹合葬於是卜以五月十一日窆焉嗣後乃告於予曰先公之丧辱惠之铭兹吾母不敢他请乃据以铭柏氏太保定蠡县望族纯懿有内则父母慎择配久之得武定公公丧父当嗣以年幼例给侯禄优养於家比长族人有争袭者挠之遂罢侯封授郡衣指挥佥事禄不足夫人辄以奁具佐之恨不逮舅养事太夫人许氏备极孝敬食必甘旨衣必轻毳务得其欢乃已暨诸族党虽幼且贱亦施礼遇未尝以贵盛加人公素好客夫人每见意治具不俟咄嗟而办公亦以是奓名弘治癸丑公被简涖卫事亲交咸贺夫人独曰祖爵未嗣忧方大耳丙辰公勘狱湖南夫人脱簪珥以充行槖公曰官有廪饩安用此夫人曰君素不妄取独不为意外计乎辛酉许太夫人请於朝下廷臣议谓荣国公之功不可忘公乃得袭并给封诰夫人曰为郭氏妇勤苦三十年而得此死不恨矣甲子公奉命统军营兵捕近畿剧盗所谓靠山王者获其党数十人夫人曰玉石俱焚自古难免人命至重未可忽也夫以女妇而能为此言顾不难哉铭曰武胄之贵惟勳与戚一之既希矧可兼得郭自开国为公为侯世婣帝家贵鲜与俦亦有嘉俪出於戚里内和外肃是谓嫓美晨涤暮甘中有家馈春苹秋蘩上有庙祭子职是共亦惟妇贤世有恒道贵家所难生本从夫亦从其死其从不死亦既有子我铭君侯亦铭夫人公有家传系以斯文

翰林院侍读学士徐君舜和墓志铭

嗟乎舜和已矣舜和才甚敏气勃勃不少降骨坚耸而神若有余皆不宜死而竟至此也舜和姓徐氏讳穆舜和字也世为吉安吉水望族幼时日记数千言十岁受易学十八廪食为县学生十九举江西乡试第二入国学已有名弘治癸丑予考礼部得其文奇之赐进士第二授编修尝以亲老引疾归再閲岁己未同考礼部得一卷予时再出典试事力主之以寘榜首遂魁大对乃今谕德伦伯畴也癸亥秩满迁侍读与修历代通监纂要宋元论断多其手出乙丑复为同考得今编修董文玉为首暨诸名士尤多今天子嗣位命充正使赐麒麟服颁正朔於朝鲜及境译告国王不郊候迎诏不遵跪舜和援古义稽今制反复辨析皆如议王屡遣陪臣代质疑义剖析不遗凡所馈献悉拒弗纳其人皆愧服不置焉与修孝庙实录撰述必当充经筵讲官敷说有体戊辰以外艰归时逆瑾扇虐恶诸翰林不为礼屈闻舜和才讽以显职不为应比书成例进秩恡不肯或嗾之谓文士不习世故擿所同忌者十余人陞调诸部属俾扩充政务舜和虽忧居犹不免得南京礼部员外郎庚午阕服未至改南京兵部瑾既败谏官以为言请复旧制舜和始复为侍读今年命清理武官黄籍会肺病未差力疾入治事旋复大作比内阁以翰林春坊多阙员乃疏其有资望者请以次陞补舜和名在疏中报至叹曰命也翼日遽卒其子永年请於朝下吏部谓已得允命且疏其次所当得特予为侍读学士亦异数也舜和事亲孝与其兄顺美友而?性不喜杀闻哀鸣声辄不食至所交际乃肮脏不下博极羣籍於凡国朝故实兵民利弊四方地里险易俗尚之薄厚以至人情物态常变真伪不同之故若指诸掌公堂广坐言议英发畧无讳避顾非其人则噤不出一语语必悔之其所自负挟奋欲一试而几会屡失久而不振然其退其进名义甚正校其所自得亦已多矣为诗文雅赡有思致不蹈畦迳人以为难有南峰稿若干卷舜和生成化戊子正月九日卒於正德辛未五月十一日卜以某年月日葬某山之原舜和之葬父也尝徵予铭兹且葬永年揣其志若非予文不瞑者实介伦董二君及易检讨钦之以请乃志其性行履历而系以铭铭曰跃之铿然铸之凝然击之铮然噫是何声也一试而缺兮再试而折兮倏尔而没兮名之曰干将终不可灭兮

国子生潘元谨墓志铭

国子生潘君元谨者鹤溪先生之子吾友南屏太史之族弟也年四十有一而卒先生伤之手书畀南屏以属於予曰吾子不显且弗夀若葬而无铭其何恃以瞑予尝一再见元谨亦闻而悲之乃按南屏状为铭元谨讳实元谨其字生而沉静不外露言若不能出口服食俭素絶不为时好补景寜县学生早得家学试有司屡弗利先生自进士累官知兴化府致仕家居元谨礼侍色养代理家政无外内钜细举就条绪睦姻厚族尤重祠墓岁必修葺凡先生义所欲举方有指授则已办矣先生晩益韬戢卜居山中去家数里许元谨日一往见先生固止之乃增拓堂宇以娱适其心自是喜惧交集日不去左右比以年当贡恋不忍别先生曰此汝身事且吾幸健毋效儿女子戚戚为也乃行廷考既当赴南雍道清河得疾至扬州卒於兴教寺之邸正德戊辰七月某日也葬某山原元谨好周人急训导黄某得危疾为视汤药比死经纪殡敛资其丧以归邑人有被诬为矿盗者将窜入他郡亦为白之俾得复业有族子为邻邑人殴死其人以赂求免拒弗纳论者谓其得父风概使得沾一命必能济物而竟止此惜哉铭曰身以亲仕志岂在禄亲实命我我其敢弗朂籍既登矣名既升矣将归寜矣吁其亡矣既教之仕复望其止其亡不死亦既曰有子所慰亲者庶其在此

明故太保保国公墓志铭

正德辛未八月二十日太保保国公卒上闻而悼之特赠太傅遣中官赐宝镪二万緍命户部给米五十石布亦如之礼部谕祭者十有四工部给棺椁凡葬事皆如礼制其子麒将葬於昌平北泽山世墓卜以某年月日从事奉陕西按察副使聂君瑄状来请铭按状公姓朱氏讳晖字东阳其先河南夏邑人也考讳永嗣伯爵威望着闻前後八佩印征荆襄延绥建州诸贼累功陞抚寜侯遂进封保国公赐号奉天翊卫推诚宣力佐理武臣特进光禄大夫右柱国太师兼太子太师追封宣平王諡武毅三代皆追封为公弘治壬子公以胄子授锦衣勳卫弘治丙辰嗣公爵己未命统神机五千营兵马庚申孝庙简黜京营提督官兵部会荐可代者以公名上上亲御便殿召内阁臣面议亲书手勅命总三千营兼掌右军都督府事辛酉命持节册充荣王妃纳徵正使是岁敌犯延绥命佩征苗大将军印总诸路兵讨之深入河套捣其巢会夜大雾苗遽惊遁获旧勅二道及兵器牛马诸物斩首三级别部兵亦斩首百余以捷闻上降勅奬励班师之日值当升殿特御奉天门见之壬戌閲视京营官癸亥命提督十二营仍兼总三千营事甲子孝肃太皇太后崩命督治山陵及别建飨庙会以灾变辞优诏弗许复佩印出剿宣府大同边寇亦有斩获还入居庸关上遣中官以牛酒犒军赏赉甚厚寻加太保今天子即阼命侍经筵充正使行皇后纳徵礼其所奉命若代祀郊庙社稷山川诸神其所受赐若蠎衣玉带绣春刀皆出常格而金币宝镪食饮之类弗计也戊辰以疾告公具疏乞致乃许焉盖再閲岁乃卒距其生正统戊辰正月十一日年六十有四公长身美髯器宇凝重寡言笑人莫测其藴性素孝谨武毅享爵久公已逾五十出侍宾客犹执子弟礼凡韬畧纪律战陈之事多所闻习嗣爵仅三载即登大帅屡授节钺敭历中外谙练日深更化之初方隆用旧而公竟弗起矣铭曰惟国有爵维公暨侯伯乃其亚实超品流公父嗣伯为侯为公公嗣厥封允惟父风虬髯长躯公有奇骨内掌营伍外总节钺河曲之墟莾为敌区公捣其虚靡坚弗驱凯还於朝意气增重端居庙堂武偃弗用勳名始终亦孔之艰皇实命之其归则天高门巍峩下有驷马簪缨蝉联请视来者

怀麓堂集卷九十







卷九十一

钦定四库全书

怀麓堂集卷九十一

明　李东阳　撰

文续稿一

南行稿

留别京中诸友

近奉丝纶出九天远从阊阖望羣仙云霄别路八千里江汉归心二十年旧壠松楸还楚地故人诗话满吴船微官未敢轻言思不待秋风擢已旋

张家湾旅宿用潘时用韵却寄一首

闭户端居长抱癖乘舟南去欲登仙壮年俛首惟长剑旧事伤心为别舡杳杳关河劳梦寐匆匆杯酒各风烟情将弱柳春无赖意入停云暮已传万里江山名胜地百年心事远游篇清溪短櫂催将发旅馆初灯试不眠路隔红尘燕市境望穷青草洞庭天云开极浦西山出露下高城北斗悬身在乾坤嗟独健道存胶漆愿终全暂时分手君须记疋马斜阳古寺前

舟发张湾宿河西务

苍茫正合尘中眼缥缈真乘水上舟江月海云疑是梦画图诗卷坐消忧沙边细浪随鸥鸟树里青山入柁楼行尽驿亭三百里五更风急住滩头

杨村阻风

春风东来河水浑惊沙走石天地昬舟人喧呼怒涛涌海若战鬬羣龙奔前船咫尺不得上去路仓皇安可论床欹几侧坐未稳乘月夜过蒲沟村

直沽夜泊

二水斜通海孤村合抱城夜窗明月过春浦暗潮生忧国身将远还家梦不惊留懽有亲旧羇旅见真情舟次奉新驿得戴侍御同年书知于前驿相待漫得二絶

月出高楼生野?断堤踈柳驿门前美人只在双塘外海口潮来好放船

又

一櫂江南本旧期宦途多事独栖遅东风几度停舟意惟有春潮日夜知

放船

月出风亦静卧闻双橹鸣起看林峦过始知我舟行轻鸥逆素浪幽草迎人生清晖散宿霭远日增春明风帆疾于鸟颇快青云程岂不惜行路怀归意先征浮云西北驰默然伤我情

东南风

黄沙浊浪排长空十日五日东南风前船暂开後还却阙岸囘湾随处泊篙师有力不自持囘帆转柁无停时君不见大船安稳如屋里小船下上随波起出门万里谁复知咫尺悲懽不相似平生漫说行路难行路之难乃如此却笑悠悠陌上人两脚踏地犹悲迍

宿流河驿遇宝庆谢太守

仰止怀先达相逢即旧知别离曾有赠舟檝本无期细语春灯暗高歌暮角悲从君问前路江海得吾师

早发沧州

片帆轻舸发沧州野树离离散不收两地离心河上草一灯残梦渚西楼尘生晓市人烟集云拥春城水气浮我欲凭高问归雁潇湘何处可维舟

清明二首

旧壠萧萧楚水头每逢寒食忆松楸匆匆便作江南客又是并州一种愁

又

原南草色动春晴又是离家十日程旋摘田蔬供野饭晩风河上过清明

桑园阻风

离家凡十日九日住风波山色依篷转滩声杂树多昼床无稳卧夜剑且悲歌不有承顔乐其如羇思何

望德州

竆林苍苍一望平落日始到德州城山色离京不复见河流到海无停声逻人击皷朝暮急舟子刺船来往轻与客相期隔素月停灯坐待东方明

泊故城与戴侍御谢宝庆夜酌喜而有作

逆流冲长风岸渚成百折舟行落日暝篙橹力已竭同袍乌台彦待我心切切结交重然诺此道久已絶偶逢贤太守论旧语不辍乌台氷霜姿官好不自热周旋共觞酌燕坐齿爲列相顾问起居停盃听予说自从违京邑道路屡危臲欹帆却撑驶长缆阻牵掣复闻南河水淤浅不过辙黄沙卷惊尘千里地欲裂雨师何大懒风伯无乃?我舟未妨迟农事长苦觖怀蓍问苍天心乱不可揲二公济世者慷慨忧不歇峩峩南州盖矫矫中台节方将承明威庶用扫氛孽许国同肝肠匡时仗豪杰闲官愧升斗兹计予已拙且复尽君觞仓皇慰离别

泊武城姚尹显求诗率尔有赠

寂寂离亭坐不眠偶从柱史识君贤刘蕡慷慨陈言日宓子风流作县年风雨系船春树底河桥分手夜灯前武城千古弦歌意一度怀人一惘然

临清二絶

十里人家两岸分层楼高栋入青云官船贾舶纷纷过击皷鸣锣处处闻

又

折岸惊流此地囘涛声日夜响春雷城中烟火千家集江上帆樯万斛来

浦桥得浅

落日荒村无犬声风沙两岸断人行须为系缆空林下坐看前溪春水生

望东昌

水浅无登牐沙乾有短蓬河源还济北民俗自齐东地渴今春雨帆欹昨夜风苍生不可问吾亦叹途竆

张秋

河流旧有患自古重堤防创始固不易居守乃其常昔闻张秋水泛溢非能当沙沉铁磊磈石走波昂藏人言徐都宪此功不可忘历年既久远冲急随摧伤东山伐木石西府派丁粮遥遥版筑声杳杳道路长由来重漕运值此年岁荒居民勿嗟怨王事固靡遑金堤溃蚁穴此戒良亦彰寄言後来者未可崇燕康

马船行

南京马船大如屋一舸能容三百斛高帆得势疾若风咫尺波涛万牛足官家货少私货多南来载毂北载鹾凭官附势如火热逻人津吏不敢诘争狃鬪捷转防欺倏去忽来谁复知乘时射利习成俗背面却笑他人痴他人虽痴病亦乐明朝犯令尔辈缚官家号令时复传津吏如今更索钱

济寜二絶

扰扰舟车此要冲地连淮北控山东龙王庙转潺湲下太白楼高睥睨通

又

济水东来泗水连郡城深处有人烟湖心晓色平临岸闸口春涛稳下船

歌风台

风急高城涌暮波昔时台榭此山河鹿当秦楚黄尘合龙出芒砀紫气多海内英?休战伐里中耆旧得经过功成坐失萧墙计遗恨当年猛士歌

徐州洪

山根槎牙石挿水蹲螭鬬虎隆隆起胥涛鲸浪中崔巍百步九折势不囘歘如万马乘风来奔雷跋电逐恍惚夸父不得相追陪是时旱涸尚如此何况泛溢凌空颓州中徐人作齐语指画喧呼若风雨一夫麾旗百人拒瞬息风帆不知处南人懽笑北人惧予亦爲之髪双竪吁嗟此险天下雄形势恠诡谁能竆长流淤浊不盈丈岂有神物藏其中但见巨石如蟠龙大书刻自东坡翁笔力险絶如此洪似觉造化争奇工我生好古来幸早三月水落波涛空复闻百里有吕梁洪波巨石相昂藏世间夷险无定所此地何独非康庄人生一身须周防百年行止思垂堂岂不愧彼千金郎呜呼岂不愧彼千金郎

白杨行

路经白杨河河水浅且浑居人蔽川下出没无完裤俯首若有得昂然共腾懽停舟问何爲蹙额向我言始知沙中蚬可代盘间飡此物能几何岁荒乃加繁吾人未沟壑生意谅斯存仓皇爲朝夕岂不念丘园边河种官柳一株费百钱茫茫江淮地千里惟荒田十岁九不雨摧枯固其然况复苦迎送诛求到心肝生当要路冲鸡狗不得安嗟我独何爲听之坐长叹微心不盈寸引此万虑端民风古有赋历历谁能宣悲哉白杨行观者幸勿删

浦望

暝色投林久移舟更趋程远烟生浦望斜月逐溪行渐解殊方语偏增故国情萍踪何处定明日楚州城

过黄河

清口驿前初放船长淮东下水如弦劲催双橹渡河急一夜狂风到海边

夜过邵伯湖

苍苍雾连空冉冉月堕水飘飘双鬓风恍惚无定止轻帆不用檝惊浪长在耳江湖日浩荡行役方未己羁栖正愁絶况乃中夜起

扬子湾

扬州久枯旱河水缩不流千夫力未强曳缆用巨牛漕州百万斛拥塞如山丘将军令不行军士蹙额愁跻攀不可上安能问归舟民船及贾舶琐琐不足筹谁爲水车计转汲春江头微涓注巨壑岂足禆洪流须知此天意亦得参人谋坐视固非策烦驱转爲仇亢阳必终复理数亦可求庶几沛甘雨洗我苍生忧

扬州怀古

日出芜城晓望空万家楼阁水烟通地当楚越帆樯动镇压江淮枕臂?民物盛朝还禹贡乱离前代说隋宫琼花观里花无数寂寞荒台野草中

扬州与戴吕二侍御同观八仙花有作留察院

春风不见广陵花忽到行台御史家九曲阑干随月转两行环佩倚空斜品题自称仙为骨摇落谁知岁有华莫遣风霜浪摧折高秋须待楚江槎

风江野泊偶步江上无主竹园呼酒招戴侍御谢宝庆彭民望同饮

江上人家柳绕墙更多修竹傍林塘不教野老知名姓且共樽前一度狂

江上望金陵

海云浮动碧崔嵬渺渺孤帆望雨开吴楚青山从此断东南王气渡江来龙盘却作千年树凤去空余百尺台而我独慙观国士两都犹数孟坚才

南京谒孝陵有述

礼乐千年会征诛四海空商周终愧德唐汉敢论功凤历归真统山龙绕旧宫秋风霸陵树落日鼎湖弓万国讴歌在余生覆载中小臣瞻拜地江汉亦朝东

登报恩寺塔

古磴穿云到石牕楼台四面隐旌幢北临广路斜通郭西隔平原俯见江万里乾坤踪迹半百年风雨鬂毛双向来作赋躯全瘦独有凌云意未降

登雨花台

台高欲上雨蒙蒙虎踞龙盘在眼中万古青山还路下一丘黄壤自江东谢公着屐何曾到梁武谈经亦已空好是五陵歌酒地年年芳草坐春风

游灵应观

珠宫不见潭底日碧涧俯通林外渠市上人稀午烟静山中草生春雨余仙翁丈室煮清茗溪叟尺盘束白鱼缥缈云楼不可上吾当驾鹤凌空虚

游鸡鸣寺

诸山尽是锺山脉闻道鸡鸣更有灵冈势斜分龙虎脊岩光深閟鬼神扃风含落日松声迥雨带平城草色青东郭吏人催上马暮寒吹面酒初醒

采石登谪仙楼

江天日暮雨萧萧城边野亭春寂寥浮云东来蔽江色明月堕地谁当招我怀古人坐不寐鲸背之子神仙标风鬐露鬛事恍惚岂有赤脚凌青霄举杯问天天不语予亦沉吟俯江渚纵有神仙亦妬才不然岂谪来中土昭阳殿前牝鸡午老凤低飞入帘户网罗横空铩其羽燕雀之辈安足数平生豪气隘九衢寸地未可容公躯有才如此不得意自千非一谁当吁杜陵野老怜才客思君不负青山色千古波涛百尺深至今犹恐蛟龙得英雄一去俱陈迹楚水吴山眼中碧凤去龙飞不复还仗剑悲歌竟何益

长江行

大江西来是何年奔流直下岷山巅长风一万里吹破鸿蒙天天开地辟万物茁五岳四渎皆森然帝遣长江作南渎直与天地相周旋是时共工怒触天柱折遂使后土东南偏女娲补天不补地山崩谷罅漏百川有崇之叟狂而颠坐看万国赤子沦深渊帝赫怒罚乃罪神禹来乘四载驱大章走竖亥黄龙夹舟稳不惊直送驰波到东海朝离巴峡暮洞庭九????却转浔阳城萦行南徐万余里更万余里通蓬瀛君不见黄河之水天下上其大如股空纵横长淮清济出中境曷敢南向争权衡千流万????琐琐不足数虽有吐纳无亏盈下亘厚地上摩高空日月出没蛟龙所宫奇形异态不可以物象但见变化无终竆或如重胎抱混沌或如灏气开穹窿或如织女抱素练或如天马驰风騣空山怒哮饱後虎巨壑下饮渴死虹或如轩辕铸九鼎大冶鼓动洪鑪风或如夸父逐三足曳杖狂走无西东或如甲兵宵驰聚啸满山谷或如神鬼昼露万象出入虚无中吁嗟乎长江胡为若兹雄人不识无乃造化之奇功天开九州十有二山南北并峙江流其间尧舜都冀方三苗尚为顽魏帝倚天叹征吴但空还吁嗟乎长江其险不可攀古来英雄必南鹜我祖开基自江渡古来建国惟中原我京坐制东南藩始知天险不足恃惟有圣德可以通乾坤长江来自西极包人寰环帝宅□来何为为观国泛吴涛航楚泽笑张骞悲祖逖壮神功歌至德圣德浩荡如江波千秋万岁同山河而我无才竟若何聊为击节长江歌

小孤山

山当极浦峯全峻江到寒矶势却囘独立木门风不断片帆挥手谢高台

与谢宝庆拟登匡山至九江阻雨程韵

瀑布悬青壁香炉出紫林谪仙千古句谢朓一生心野树连天暝春江拍岸深我来兹郡晚风雨罢登临

江南雨和宝庆韵

地湿蛇虫聚山深草树多野云通晦朔春雨乱江沱蓟北无全麦关西有荷戈此时枯槁甚相望隔悬河

呼风謡

江南舟子能呼风呼西即西东即东羣咻逓啸响彻谷天风下来呼转速船头三老催呼急风来衆人皆起立愚民习俗我所笑舟人相矜不殊调莫呼风人生顺逆由天公君看万斛下江舸朝朝滩上呼风坐

江中恠石

突兀山城抱此州江间恠石拥戈矛随波草树愁生罅骇浪蛟龙却避流岂有迢嶤能砥柱秪多冲折向行舟凭谁一试君山手月落江平万里秋

江雨次韵

四月雨溟溟长空泻未停远江深正白老树湿能青蜃气朝仍结龙宫夜不扃离人自无赖况是枕边听

晓发蕲州次韵

城晓遅吹角高云湿未开惊波风不定危石岸将颓青入无竆草黄低欲堕梅江湖苦留滞游宦耻凡材

道士洑夜泊次韵

野宿惊初定残灯惨向明市船南北语逻舍短长更岩转隂风急江空夜雨鸣壮年轻别甚肠断此时声

囘风矶

怪石峥嵘与岸平洑流惊浪剧纵横向来颇狎江湖险未觉囘风浪得名

江上闻蛙

野旷天空月正明水田青草乱蛙鸣江头十日潇潇雨禁得离人此夜情

过黄州

江上兵囘列炬空都将成败付东风千年赤壁无寻处辛苦英雄一战中

登武昌观音阁

此地已多暑未登先怯寒迳危妨蹑屐江激动凭栏渚筑因山易风帆失势难汉阳深树里何处是长安

江上奕棋与宝庆

江上陈兵二垒同都将一笑定雌雄乌林得计周郎捷淝水乘骄谢傅功蕉底梦囘风雨散橘中人老岁年空一枰歛尽斜阳色独立青山在眼中

小君山

武昌西望楚江湾翠黛盈盈隔水看极目洞庭应不远舟人说是小君山

登岳阳新楼

突兀高楼正倚城洞庭春水坐来生三江到海风涛壮万木浮空岛屿轻吴楚乾坤天下句江湖廊庙古人情中流或有蛟龙窟卧听君山笛里声

谢宝庆洞庭图湖中作【时谢公乞归不得请将还治宝庆】

湖南钜郡称岳阳楼前大湖春水长周囘九江带七泽颠倒万象随三光洪涛巨浪拍山动风雨却洒炎天凉君山远在湖中央苍梧不来断人肠南寻汨罗不知处屈子堕地?茫茫谢公吊古心慷慨予亦从之渡沅湘平生壮游天地濶老大不觉须眉苍商颷南来振南岳孤櫂未许还沧浪画图彷佛今皆是江海风期殊未忘挥毫赋者谁最强前有应魁後孔阳二子之名满天下豪气直欲隘八荒嗟予有辞不敢吐今人笑笑二子狂眼中同眺似公少且复尽醉君山傍

江上闻蟋蟀

四月江天闻蟋蟀船窻夜短不胜长春蚕未了催秋织世事相寻有底忙

至长沙送别谢宝庆

湘水天下碧衡山千古灵我侯东南来揽高濯其清此地既佳丽斯人亦豪英五马岂不贵弃之一羽轻兹谋既不遂所志岂在名湖南近凋瘵叹息为苍生近闻都台牒列县须廵行赠君衡湘篇匪为游冶情

与钱大守诸公游岳麓寺四首席上作

衡岳地蟠三百里羣峯将断复崔嵬嵓间古刹依山转谷口晴云满树来北海书存谁问价少陵诗罢独怜才扁舟已谢长江险又是匆匆一度囘

又

路转村囘一掌平水田沙树绕溪行居人尚说潭州守书院犹存岳麓名荒芜旧基俱寂寞断碣残篆失分明钱侯亦有招贤意潦倒无能作颂声

又

危峯高瞰楚江干路在羊肠第几盘万树松杉双径合四山风雨一僧寒平沙浅草连天在落日孤城隔水看蓟北湘南俱在眼鹧鸪声里独凭栏

又

政简官闲讼亦消我公多暇得相招长沙地湿天将暑岳麓山深路未遥归磴浅留芳草屐离舟深系木兰桡他年便作甘棠地白石青松漫寂寥

钱太守招游开福寺不赴奉答一首

潭州城北楚江边此地招提父老传十里青山斜鸟外满庭芳草闭门前题诗自足骚人兴爱客深知太守贤多病屡慙招不起故园花柳为谁妍

燕长沙府席上作

郡庭开宴倒银缸绮席朱帘玳瑁窗愧我孱躯真倚玉看君雄饮欲吞江西阳影堕仍浮水南曲声低屡变腔既醉不知豪已甚题诗那有笔如杠

燕长沙卫席上作

千里山川控带通郡城高枕大江雄广庭歌管今辰宴好雨东南昨夜风朝组少年叨上客戎门高谊见诸公明朝又是江楼别兴在残杯落照中

竞渡謡

湖南人家重端午大舩小舩竞官渡彩旗花皷坐两头齐唱舩歌过江去丛牙乱桨疾若飞跳波溅浪湿人衣须臾懽声动地起人人争道得标归年年得标好门户舟人相惊复相妬两舟睥睨疾若仇戕肌碎首不自谋严诃力禁不得定不然相传得瘟病家家买得巫在舩舩舩鬬捷巫得钱屈原死後成遗事千古传讹等儿戏衆人皆乐我独愁莫遣地下彭咸知

浮居户

江南人家舩为屋白髪长年水中宿生男不识徒步劳生女赤脚随波涛江湖东西货贵贱朝游楚州暮吴县满帆四面往复还慎勿恃尔凋朱顔江头昨夜风浪恶胡不归来种田乐归来无田生亦足

长沙竹枝歌十首

三十六湾湾对湾人家多住白茅间直过洞庭三百里长沙城北是彤关

又

南舩北舩满洞庭萧公祠前牲酒馨二妃枉作君王后君看君山山自青

又

汨罗江头春水生汨罗江上楚歌声人间若解三闾苦水底鱼龙亦有情

又

马殷宫前江水流定王台下暮云收有井犹名贾太傅无人不祭李潭州

又

江头彩旗耀日明船上挝皷不停声湖南乐事君记取五月五日潭州城

又

潭州城边多野田黄茅白苇远连天莫言楚国无生理亩地如今倍值钱

又

湘江女儿愁落晖湘江江上鹧鸪飞行人试看君山竹竹不成斑君始归

又

戎门旗节拥南台军士南边戍未囘红巾小儿齐击皷知是官船江上来

又

湘江水深天下清何如陇头秋月明离人到此不得醉况是高楼吹笛声

又

长沙少年无奈春青衫白面不生尘劝君莫向湘潭住江燕衔泥解涴人

长沙道中

风帆遡洪涛千里势不歇暮登长沙岸始与大江别梦?犹汹涌行步方嶻城南路逶迤十步九曲折重冈互起伏老树交纠结朝行恶蛇影夜踏愁虎穴冥冥鬼磷出杳杳人踪灭时维仲夏月行役遭苦热岚蒸毒雾消日熇焦原爇葳蕤拂尘缨宛转嘶汗驖招揺袂独举示险旌先揭亭长憇息屡仆倦驱驰迭薪当野迳樵蓐向招提设惟知朝复暮岂暇餔与餟故墟亦孔迩旅抱聊自悦游南厌水陆忆坐换时节永怀千金戒幸免竆途跌归时寜惮遥吾当泛苏浙

荷木坪二十韵【高祖处士府君墓】

?言奉明诏祭告返乡国路入茶溪深居人眇萧瑟兹坪我所志先壠旧封殖荷木生其傍松江泻其北从戎始北征家蒙随荡析吾祖怀故居临终涕沽臆遗言在孙子夙夜常警惕高秋下霜露展转不安息还归实父命锡类荷君泽良臣展樽俎再拜扫榛棘县令具牲醪诸生走冠帻伯叔在我前子弟侍我侧燎白荐馨香树碑纪名德安能耀泉冥庶用表里宅巢枝羁鸟性宦海流萍迹古人重水木兴岂在泉石眉山有遗恨颍水非仁泽纠结劳寸心驱驰叹行役微官念靡盬戾止遑宴息明发登长途徘徊更凄恻

雷公峡二十韵【族高祖提举府君墓】

我家有遗谱云自洮州发茶陵世繁衍树德为耕垡有宋三百年历元未衰歇公生实天挺少小负奇骨策试登甲科词林力不竭一官佐提举踪迹徧吴越有母还故乡兴言采薇蕨兵戈满天地瞻拜阻宫阙避乱入永新孤身任飘突希蘧表微意志比蹈溟渤皇明始革命蒐访尽巢窟平生用世策埀老不自伐簪缨岂予事丘壑成永没大节幸不亏遗文为余阙【提举有青阳先生文集序行于世】尤多金石篇碑板劳剞劂卓尔称钜儒巍然耸高阀秋风动雷峡孤塜高峍兀不才愧苗裔今旦事参谒仓皇问故地散乱访遗碣有笔赞幽光兹言敢终讷

六月九日初度诸族父兄皆会感而有作

京国辞家万里行故园今日暂逢生方言解共儿童说盃酒能劳父老情地湿暑风清野树夜深凉雨过山城天涯异物还甘旨随意樽前舞袖轻

得家书闻舍弟病二首

关山迢逓隔苍茫忽报家书起欲狂犹恨匆匆语言少应须一字九回肠

生年娇小最怜渠瘦骨棱层我不如别後逢人双泪眼踈灯细字若能书

茶陵竹枝歌十首

溪南溪北树萦回洞口桃花几度开枫子鬼来天作雨云阳仙去水鸣雷

杨柳深深桑叶新田家儿女乐芳春刲羊击豕禳瘟鬼击皷焚香赛土神

银烛金盃映倚堂呼儿击皷脍肥羊青衫黄?挿花去知是东家新妇郎

緑鬓荆钗双髻螺青裙高系小红鞾阿?旧是茶城女教得娃儿能楚歌

拍拍东风燕子寒卷帘花絮若为看夜深两脚何曾睡春水平于养鸭栏

侬饷蒸藜却挿田劝郎休上贩茶船郎在田中暮相见郎乘船去是何年

春尽田家郎未归小池凉雨试絺衣园桑緑罢蚕初熟野麦青时雉始飞

白纸黄坟野草生柳烟榆火照清明楚娥不识秋千戏两两沙头接臂行

渚兰汀芷不胜春极浦遥山岂解颦谁在长安殢花柳山中闲杀采芳人

溪上春流乱石多劝郎慎勿浪经过莫道茶城水清浅年来平地亦风波

盈女生日【时其母亡一年矣】

习笑应全解逢生也自欢长安闺里月谁抱倚阑干

过永新十八滩

禹迹何曾到多应閟草莱危滩天上下惊浪耳边囘野泊无时定船歌半夜催厫城不可住虺蜴暗徘徊

吉安府

山势西来断江流北去平万家深树里闻是吉州城

闻扬州潮涨

五月金陵江水平扬州郭里见潮生殊方消息逢人地远客悲欢此夜情且喜帆樯无阻滞莫教鱼鳖太纵横漕州百万东南计早晩元戎达上京

发南昌宿东湖口

落日豫章城归帆第几程草中南浦色树里北禽声旅宿依津处邮籖报客名东湖不能渡风雨坐天明

滕王阁【旧阁沦于江今名西江第一楼云】

滕王高阁罢崔嵬谁筑西江第一台云雨不收歌舞地文章空叹古今才丰城夜气闻龙起彭蠡秋风见雁来几欲乘槎问牛斗不知平地有三台

水碓

村舂不自力杵臼清溪里兹事余所闻经过亲见此初观未全解谛视得深旨长轮周其旁机括中齿齿急流相低昂日夜方未已荡激势则然设施固其理古人重制器法象随所拟此物岂其余末流弊宜尔虽多造作劳亦复天机使人言机害事抱瓮者谁子剖斗折其衡吁嗟圣人死斯民至理足勤俭诚可喜触事感我怀作诗究终始

舟人有采蔬者问其名曰连理菜感而有作

汀人采芳至物好名亦好所恨舟中人不如沙中草青草青于兰秋风白露寒余馨坐盈把三嗅不能飡

弋阳雨晴

暑伏秋先至天隂日易低沙?平草树雨脚见虹霓席坐摊书满船更听皷齐葛溪三百里川路隔东西

广信道中

旅泊逢初雁山城昨夜秋雨深南涧水风急上滩舟取捷非无地垂堂且自谋江潮迂拙甚吾得及安流

过玉山

扁舟随所适兹地复跻攀雨久未妨旱路竆方见山断桥人独去高屿鸟孤还东望临安郡潺湲一水间

过子陵钓台

严陵祠下扬帆处不见当年埀钓台巨石倚空江叶下冥鸿冲雨朔风囘明时合重巢由节济世非轻管葛才莫道羊裘非隐物山川不碍去能来

过钱塘江

人道钱塘险高秋坐稳流地分吴越语山带古今愁野濶潮声壮天晴海气收谁家水犀手不射会稽仇蒋宗谊府推期游西湖为郭侍御所招不果

兴在西湖浅水滨系舟东郭问行频南台忽漫传初简樽酒翻成愧故人萝绕孤山诸迳合雨晴天竺数峯新莫言行李仓皇甚犹是江湖汗漫身

西湖曲五首

湖波緑如剪美人昭青眼一夜愁正深春风为吹浅

又

不信湖中好侬身别有家翻愁岁华尽不敢采莲花

又

风落平沙稻霜垂别渚莲西湖三百亩强半富儿田

又

草碧沙明际花红试雨初官船荡素桨惊散一双鱼

又

莫唱西湖曲湖边歌舞稀侬家年少日游冶误芳菲

吊岳武辞

苦雾四塞悲风横来羲景缩地下枕蒿莱坤舆外折鼎足中颓大霆无声枯孽槁荄铁骑腾突狼烽崔嵬龙困沙漠鳞伤角摧齐仇九誓楚户三怀奸相卖国忠臣受猜积毁销骨遗祸成胎命迫十使功埀两淮盟城不耻借寇终谐重器同剧羣光共咍髪竪檀冠潮标伍骸气夺羣丑殃流宋孩英雄已死大运成乖?作唐厉形空汉台天不祚国人胡为哉壮士击剑气声殷雷日落风起山号海哀树若可转江为之囘乾坤老矣叹息雄才

嘉杭道中四首

远树依稀极浦清溪宛转长桥红裙女子朝汲白发村翁暮樵

烟笼近浦沙白雨急长溪水浑一夜江头潮满钓船撑到柴门

緑树孤村水旁茅屋在水中央岐路寜知车马生涯半是舟航

秋风燕子人家细雨渔翁钓槎日暮长安何处萋萋芳草天涯

风雨叹【吴江县舟中作】

壬辰七月壬子日大风东来吹海溢峥嵘巨浪高北山水?长鲸作人立愁云压地湿不翻六合惨澹迷乾坤隂阳九道错白黑乌兎不敢东西奔里人苍黄神屡变三十年前未曾见【正统甲子年】东村西舍喧呼遍牒书走报州与县山豗谷汹豺虎嘷万木尽拔乘波涛洲沉岛灭无所逃顷刻性命轻鸿毛我方停舟在江臯披衣踞床夜复昼忽掩青袍涕双透举头观天恐天漏此时忧国况思家不觉红顔坐凋瘦潼关以西兵气多胡笳吹尘尘满河安得一洗空干戈不然独破杜陵屋犹能不废啸与歌世间万事不得意天寒岁暮空蹉跎呜呼奈尔苍生何

顾天爵送至州舟中走笔有赠兼寄天锡

访君周山庐送我具区浦留连未终日中道成间阻人生萍蓬尔聚散靡定所安知潇湘缆系此沧江湖同袍古人义倏忽弃如土感激聊共陈谁能问羇旅

苏台曲五首

秋水光于黛新粧爱日斜隔溪深不语孤櫂入菱花

又

草深香径合花冷屧廊空惟有吴宫水春城四面通

又

楼台春後掩环佩月中行莫上西门望寒潮昨夜生

又

国亡身亦虏却载五湖槎借问西施女何如张丽华

又

张王旧时宫零落数枝柳不是春风生芳菲谁能久

与赵梦麟诸人游甘露寺

涧筱岩杉处处通野寒吹雨堕空蒙垂堂路绕千年石老鹤巢倾半夜风淮浦树来江口断金陵潮落海门空关书未报三边捷万里中原一望中

送方司训之贑州

度岭沿溪十日程半生心事此功名从今不作思家梦月调风弦夜夜声

游金山寺

楚缆吴樯万里还梦?长在水云间地当好景多逢寺江到中流合有山鹘岭高秋增突兀龙宫深夜锁潺湲谢公无限登临兴不为苍生暂解顔

长向名山忆所逢偶来南国问仙踪潮深夜落江心寺云气朝浮海上峯玄浦楼台通日月石坛风雨护蛟龙诗成却笑张公子解道中流两岸钟

怀麓堂集卷九十一







卷九十二

<集部,别集类,明洪武至崇祯,怀麓堂集>

钦定四库全书

怀麓堂集卷九十二

明　李东阳　撰

文续稿二

南行稿

高祖戊七府君墓表

成化壬辰之春曾孙封翰林院编修淳将归谒曾祖考处士之墓于茶陵玄孙东阳寔自翰林请于上以从曾孙淳乃具述曾祖本末授于玄孙东阳使撰次其辞刻石京师载而归表之墓道以示于凡为宗族邻里乡党者其辞曰呜呼惟我李氏出自临洮谱传为西平忠武王之後王之第十子曰宪为观察使始居江西江西之八世讳余始迁于茶陵之中洲茶陵之九世为我曾祖考处士讳某行戊七时有讳祁元元统初进士及第乡人称为状元者盖族兄弟也状元既避地永新其子位及族兄弟若一源若高清若尚宾若我曾祖考皆留茶陵茶陵之族益广国朝洪武初我祖考处士始以戎迁于京师寔生我先考处士讳允兴以及于淳于泽泽今为金吾左卫所镇抚淳生不及祖考祖妣贺之存尚能道曾祖时事曰吾舅为人敦朴谨厚德浮于言其行吾则不能详然人皆曰是长者也其世吾则不能详然人皆曰是李状元之族也其坟墓吾能知之地曰荷木坪泉曰光泉水曰芝水去中洲五里而近先考之将没也召淳等而命之曰吾父母葬京师吾力不能归吾死其从之然汝辈愼毋忘茶陵淳等泣而谨识之淳伏念生赖先世积累有以至今日惟我曾祖考养不逮祭不造亦惟我同姓父兄保护之勤二三耆旧左右望助之力是赖于数十年灵有攸宅亦有攸待维桑及梓夙夜之所不能忘也呜呼享其泽而不知其所自出者非人也知其所自及而不感且动焉者非人之情也无践我封无剪我树无圮我基址以成我志于不替者是深有望于我後之人于我宗族于凡我邻里乡党也谨?手稽首而表之曰此我曾祖考处士李公之墓

祭高祖处士府君墓文

维年月日孝曾孙封翰林院编修文林郎淳率孝玄孙翰林院编修文林郎东阳谨用刚鬛柔毛庶馐之奠昭告于显曾祖考戊七处士府君之墓曰不肖淳等生长京师于兹三世以祖以孙壮者老稚者壮声音既衰俗尚寖殊盖自先考之存痛念先世坟墓所在未尝不延颈凝睇涕下沾襟也道里既远又属戎役首丘之念至今悲之淳等虽不肖夙夜惊惕不敢忘先世之训曰无忘茶陵曰无忘荷木坪淳生五十有七年家始多蛊中遭大故及东阳稍长遂窃有官秩不敢违离然每得一俸必相与语曰此曾祖考之报也诵一编曰此曾祖考之所遗也见乡邻亲旧必曰此曾祖考之所与通家者也如是者亦数年乃以今年命东阳上疏以展墓请皇上悯其愚诚赐之楮镪舟楫有费祭祀有物使得匍匐墓下倾乌鸟之私淳伏念曾祖考积累之恩圣天子宠赉敦励臣下之德皆足示来世乃命东阳撰次先世本末刻石京师以来用是日吉旦大会宗族孙子树之墓道使凡来世有所瞻式呜呼邱壠不移山川在目瞻望感慕不知所云

祭族高祖提举府君文

彼元氏之既衰兮世混乱而不纲惟贤哲之相遭兮亦怀贞以自藏繄予祖之既敭兮爰引禄而南游曾岁月之几何兮曰归茶陵之故丘结茅菅以为庐兮彼轩冕其犹敝屣思采桑于长江兮値山河之遽改世可晦而为明兮物缁不可使为朱岂不知尧舜之难逢兮寜巢许之为徒丘固各有首兮时固有所値也寜死于永新之土兮曰惟吾心之无愧也彼宏辞与丽藻兮固予祖之所遗盖尝静言以思之兮又何啻乎今世之所希慨愚生之既晩兮奄忽周乎四世喜宗谱其犹未冺兮惧芳风之莫嗣承予告以展省兮扫松楸于荷木之野持一奠而酬兹兮固予心之望者念祖德之莫扬兮在孙子为弗仁彼金石之无文兮愧汗下而沾襟返故庐以为家兮不肖者之志也蹇淹留而无成兮敬陈词以为戒也意悃愊而莫宣兮?髣髴而上征庶九泉之可通兮托哀辞於楚声

宋知潭州李忠烈公祠记

成化五年春正月长沙府知府臣钱澍言臣所守宋潭州地按宋知潭州李芾当元兵之炽始至潭州画地而守日以忠义励壮士人皆殊死战有诱降者辄斩以狥城且陷芾召帐下沈忠遗之金曰吾力竭当死吾家人不可辱于俘汝尽杀之而後杀我忠辞不获命乃醉其家人徧刃之芾亦引颈受刃忠焚芾居还杀其妻子复至火所自杀是时先芾死者知衡州尹谷寓居城中冠其二子与其家人死于火参议杨震死于池後芾死者幕僚陈亿孙顔应焱潭民多举家自尽城无虚井缢于林者相望其事昭晰在史传布扬在天下浃洽在郡人耳目而郡之祀事不立其为阙典甚不细臣已立祠于芾所居故地以尹谷等配请诸祀典仪物使有司永有所遵式事下礼部具春秋祭芾用豕一羊一粢盛备余各羊一制可越三年壬辰东阳展墓归至长沙?公于其祠钱侯以予为潭人且籍属太史氏谓宜为记予惟自古有国家者莫不亡而萎弱困顿可悲痛者宜莫如宋宋之亡也仗节死义者数十人或止一身或连一家或曁其将佐而能使人感教之深且速如李忠烈者亦寡矣宋之後数十年其遗民故老尚隐思之忠烈死潭人至今道其事犹慷慨泣下呜呼是孰强之然哉忠义之在天下盖有不待生而存不随死而亡者苟顺且诚无弗从之矣论者固以为宋三百年之报然当时弃城卖国背位而逃者亦岂少哉微忠烈潭之人未必能死死未必能多忠烈守潭未半年而能感潭人若是及其死举湖以南皆降天下之存亡所系可知也荆楚之间淫祀累千百而忠烈无血食地此岂可以示天下後世也继自今吾郡之人瞻望感厉为臣必忠为子必孝呜呼惟忠烈之风亦惟钱侯之功侯既祠公其岁祀必亲予为之作楚歌以祀公以纾潭人之思歌曰荒江澹兮冥冥悲风起兮洞庭灵之来兮扬舲载风起兮驾云程纷胡马兮如云奋前驱兮我军寜为宋鬼兮生不为胡彼雄而烈兮什伯其徒朝鹤唳兮水滨暮猿啼兮木下莾空城兮落日痛三户兮南楚楚之水兮荆之山灵之去兮奄复还酧桂酒兮三酌泛予泪兮潺湲余怀兮何极公之亡兮誓天与日芬鞠兰兮蕉荔灵飨祀兮终吉

汉长沙王太傅贾公祠记

古所谓大臣者必先大体後庶务皆足以刑天下及後世然其自负甚重不苟合于人人未必能识识之未必能用此治所以恒弗成也汉屈群策豪杰并起而从之高帝之初所不能致者商四翁鲁两生之外天下其无遗贤矣明法律时则有若萧何曹参治兵旅时则有若韩信彭越周勃出入筹策时则有若陈平郦生此皆创业拨乱之所为用非所以经世建统也文帝时可当大臣者惟贾太傅一人少而荐于朝且显矣卒短于大臣困于长沙老于梁呜呼以文帝为君而太傅不得为之相是故汉之礼乐微矣吾观其论天下之所置则先仁义後刑法论天下之势则先夏後夷先身後臂指论吏治则先风俗论世所以长久之术则先太子论大臣则先亷耻此其言皆治乱之大体所在战国而下无能言之者岂不可以为大臣乎哉使太傅竟作相得有所施设必能刮去秦习成汉之一制非萧曹而下可拟也不用而死文帝固未尝仇之天下後世盖自不能无憾而司马迁作史记徒以吊湘之赋遂与屈原同传则亦甚矣太傅在长沙未久长沙人至今习知之其故宅卒为汪伦所居有井存焉成化某年我长沙守钱侯募郡人以财赎其宅地为祠塑像其中请着祀典诏以仲春秋祭用羊一豕一粢盛备复其民一家使共祀事翰林编修李东阳省墓归自京师寔?祠下侯请记其事立石于祠太傅史书之详矣予为之记使後来者知兹祠也建自钱侯始

长沙府学尊经阁记

金坛钱公自给事中擢守吾长沙数年政修而人悦乃作尊经阁于府学明伦堂之後其制宏达壮丽广槩而疏节牖槛相冲甍楹交辉巨岳当其前长江泻其旁登此阁而吾郡之形胜可坐而见也吾郡故藏书皆毁于火公置书数千卷其中国朝所颁定者为先六经次之子史百家又次之居兹阁而天下之图籍可坐而尽也成化壬辰予归自长沙寔与教授梁君恒及诸生登之相与窃叹钱君之功越翼日梁君率其诸生诣予馆请曰惟兹阁不可无述今建且二年而石未立此固有待敢以请予曰诺乃谂于衆曰观治者必观其所尚而治效从之秦任刑法国用亡汉习法律其政杂伯两晋尙黄老卒颓以败梁武氏好佛饿而死唐工词赋而士寡寔行宋虽富儒术而未能用其治亦不古若惟我朝敦德崇礼以经治天下于兹百年治化休着风俗醇美视今较昔其效甚明岂惟有国家以至于郡县皆然钱公之治巍乎其所尚已今年祠贾谊明年祠李芾又明年祠长沙诸贤修先师庙庭以及儒学兹阁之成盖多于前功于是时政事闲暇教化隆美居师儒招俊髦或瞻以登或息以游讲习之暇盖必有感乎其中者矣是故南瞻庙堂之尊思先贤之遗训若严师在前惴焉而不敢肆西望岳麓之高慨考亭故址怀高山之仰悚焉若有所不及北拱宫阙怀江湖之幽思仰答圣天子作养教育之盛意而东望府治则思我公之功无负以能有成功无愧于天下後世则兹阁也岂直游乐为观美而已请与吾乡之善士共朂之衆皆曰诺退相与刻石于阁中兹阁也经始于某年月日成于某年月日越某年月日翰林编修郡人李某记

新寜县石城记

新寜县古夫夷县地也盖自宋绍兴间平杨再兴之乱始即金城村为新寜县隶武冈军元季兵毁国朝洪武初始复为县隶宝庆府正统乙已峒人杨文伯复乱总戎李公某平之其地允不治景泰辛未知县唐荣奏徙治于旧县东二里许筑土为城城且坏成化庚寅右佥都御史吴公琛奉命南廵湖广按察佥事郁公文博议以为修石城便吴公曰然吾志也遂下有司宝庆知府谢侯省状其民寡贫不克事宜勿修便吴公曰然吾不以烦而民止取其人若干乃罚赃为费摘戍为役命都指挥刘侯斌董厥事某卫千户陈纲邵阳县主簿汪玉分理之辇石伐木薙冗补罅墉而扃之既固且完凡广袤若干里崇若干丈经始于是冬某月越明年秋某月成维时论者以为兴废举堕者臬司之职也爱节民力寜彼弗恤者牧守之事也兼采羣策左右而麾指之恩令兼行情法并用各得其所者大臣之能也佥宪之议微都宪莫能用太守之志微都宪莫能容揆厥成功归于吴公公之来廵也暑不张盖险不御舆夙出而夜息地不遗僻郡政不弛末节旄倪仰赖若戴父兄贪官黩流闻者股栗夷獠服其威信流徙悦其抚?士卒先其驱使故兹役也吏胥有治民社有守御侮有备而民无怨声官无殄财功肇于无前患消于未萌使天下司风纪者咸修厥号令以威四方何所不济天下之郡县咸有疆屏何所不守循兹成绩岁视时葺由今日以迄于万年何所不至吴公之名与城无穷宜有记述刻之金石壬辰之夏东阳墓归茶陵获覩公之风裁谢侯者实同舟因叙兹城本末甚悉侯旣归治遣使请于予予湖人也辄先耄稚作为诗歌以颂公以示于後人其诗曰惟郡之墟中有夫夷地险且巇溪回峒旋椎卉为邻以世以年筑块为城其高可乘居人弗寜图初及终伊谁之功惟我吴公惟兹庶官惴後矜先烝民载懽石城凭凭谯楼鼓声城门夜扃山徭野徂不避走趋莫我敢觎彼偏一方远人所望天子之疆圣朝熙熙安弗忘危惟古之规惟公南廵有惠在人兹城嶙嶙亿万为期何以恒之责在有司

贺兴隆传

贺兴隆者长沙安化清塘乡人也元至正壬辰天下大乱民奔走错愕莫相为命兴隆率陈源隆姚廷曙等聚乡人子弟为兵驻镇安寨乡有警辄出御之民始定庚子岁陈友谅兵起授兴隆参军越五年甲辰春二月兴隆率其衆归于我朝太祖高皇帝嘉之仍予之故官徐公逹之取辰州及降沅州诸郡兴隆实在军中攻战抚募厥功惟多是年冬与总制胡海洋克宝庆路获元元帅唐隆遂与衆城守寻授宝庆卫指挥同知又明年乙巳夏四月邵阳贼周文贵等作乱中乡兴隆率兵驻中乡六月与贼遇兴隆径冲其前锋援不至遂力战以死朝廷以玺书褒赠其略曰唐兵未出睢阳之势始孤智伯渐强晋阳之城已浸首虽可折心乃不移未膺大国之封遽见长星之坠赠湖南等处行中书省参知政事仍命有司立祠岁以战没之日祀用特祠在宝庆府太史氏曰古人有言疾风知劲草世乱识忠臣岂不信哉吾观古之仗节死义者未尝不太息焉当元之季海内鼎沸兵革并起士大夫享有民社佩符秉纛者弃位而逃视其民之转徙?溺若秦越人之相肥瘠其身且不自保于民则又何赖兴隆以一布衣伸锄为兵蒸麦为粮出入守望为乡邦保鄣荆楚之南苖裔出入于斯为甚一方之不亡皆其功也天下未定垂趐而附翼不以为耻及夫诞运有主翻然来归名正事成于焉罔愧逮夫事穷势极竟殒其身寜为顺死不为逆生呜呼岂不眞知顺逆大丈夫哉在古祀典曰能扞大患则祀以死勤事则祀若兴隆者不祀谁宜祀耶人不幸生当乱世死于锋镝之下与沙?同腐者何限贺氏独享有祀典崇名焕勅昭耀来世彼俯首缩臂臣妾二姓冒旦夕之荣者万死奚足赎哉予南游湖湘颇搜采贤人义士闻宝庆人道贺公事甚着但其事未有传传録于郡志本末殊不悉不载初授参政为何省官又不载其子孙存亡莫可考见且其祠既久益荒落成化辛卯宝庆知府谢侯始修复之佥谓宜有述侯以为修祀有司事不足记请为贺公传立石于祠以示後人予旣为传且谓侯功诚不可冺又重违侯意因并附于传末云

湘江送别诗序

物之境惟江山为胜而山之在江中者为尤胜然胜矣而人得以尽之者往往以为难君樊小孤诸山皆予所亲历樊山卑浅无丛林茂树小孤虽秀拔恨当江之隘地势不免为岸屈惟君山殊胜絶而又居洞庭浩渺之冲风涛掀簸恒出于所不测虽有好事者多不得尽登临之兴予于诸山咸有遗憾焉独金山屹在大江之中高不减数百尺远不过数里殆造物者所以遗乎人而予犹未能振衣拂袂于兹山之侧是又一恨也自古骚人墨客时出奇句与山争胜求其卓絶者如求此山树影中流见钟声两岸闻差足快意耳天多剩得月地少不生尘非无足观而惊涛溅佛之句且不免徐凝之诮于谈者之口而世之君子犹病其不似予直恐其太似尔扶桑断石弱水长流安得此老辈哉予之归长沙也金山释湛然适来访长沙守钱公公门下士黄华辈以公故壮此僧之归也各赋诗赠之题曰湘江送别公欲得予序予重公之谊且爱此僧之名因呼而问之曰吾将游姑苏过而居诵孙张之作以继兹山之胜留云吞海诸亭能坐我一榻否僧曰诺遂书其卷而归之仆往年侨居镇江馆于佑圣观观之西曰能仁寺湛然所住也因得见此作爱其高古有议论读之数过已而成诵至今凡九年矣偶与西涯道及闻稿已不存遂録而归之予方病目不能作书此乃口授乔生宇代书者也辛丑夏六月廿九日东陵杨一清识

怀麓堂集卷九十二







卷九十三

钦定四库全书

怀麓堂集卷九十三

明　李东阳　撰

文续稿三

北上録

校文睾即事呈洗马罗先生明仲

同下天墀奉玉音南畿多士正如林升沉敢谓皆由命俯仰终教不愧心望入剑楼秋气远力穷珠海夜涛深明明天意君应识万里晴空无片云

掲晓後次韵答何穆之王德润二侍御并京尹鲁公懋功

艺苑名书次第开懽声动地逐人来乌台御史能持法京兆贤侯本爱才已见王畿多秀士不须文体见新裁极知君命如山重亲向虞廷拜往哉

鹿鸣宴有作

花覆红顔酒半酡秋风来聼鹿鸣歌万年宫阙兴王地一代文章贡士科浅薄敢将身作监圣朝眞用礼为罗秪应前後青云路同在清朝白玉坡

重谒孝陵有述

龙虎诸山会车书万国同星躔环斗极王气绕江东地涌神宫出桥分御水通丹炉晨隐雾石马夜嘶风日月无私照乾坤仰圣功十年瞻望地云树欝葱葱

南京六部都察院通政司大理寺翰林院国子监太常寺尚宝司鸿胪寺诸公会宴于礼部有述呈翰林院诸寅老

北阙皇华载宠荣南都宾礼重公卿三年贤俊登庸日一代臣僚燕飨情已荷吾宗为地主【时李公立之为礼部侍郎】兼劳长者避门生【太常少卿刘公予座主是日避不至】词林故事从来重薄劣犹烦齿姓名

过太常杨公垣西草堂次韵明仲

关西门馆闭芳池过尽红尘总不知君住正当山好处我来刚及雁归时藜床稳可供残梦草阁清宜检旧诗不用鹅群留坐客主人潇洒似羲之

与诸秋官登鷄鸣寺睡起作

独向乱山深处宿不胜空翠湿人衣幽堂习静看僧定高阁凭虚见鸟飞梦里行踪来更去醉中风景是还非歌声缓逐鸣珂散又送凉颷竹外归

登五显庙瑞芝亭

五云祠下衆山低三秀庭前望欲迷鬼斧凿空通鸟道鲁戈挥日驻云梯青回细涧潺湲合碧绕高城睥睨齐三日壮游心未倦城南风物尚能题

南会诸友饯别承恩寺席上作

挑尽文塲五夜灯一身幽事屡相仍松根地僻藏孤寺山色年多阅几僧却恨扁舟归去早误疑双屐到来曾殷勤记取同游处醉里衔盃别未能

与何王二侍御登报恩寺塔絶顶

塞鸿飞尽渺云涛古塔来登兴正豪极目乾坤万余里俯身江海一秋毫中台地接银河近南国山连紫气高年比旧游今更壮徧梯云路不知劳

登雨花台

层楼望尽复高台画里金陵面面开山色远从城上见江流如在雾中来将归渐近登高节欲赋慙非对客才却倚南山看北斗汉槎天上几时回

过朝天宫【冶亭故址】

城外诸山碧绕宫曲廊深院错西东冶亭人物名犹在阆水仙源路或通隐隐蜃楼明海日翛翛鹤氅堕天风瑶台贝阙三千里如在红云一朶中

谒将军祠

庙中遗像俨丹青下马来看涙欲倾异代兴亡今又古一门忠孝死犹生清谈不救山河圯大义终将日月争独有圣朝隆祀典年年香火石头城

兴隆平侯张公宣城伯卫公游灵应观

小有天高岂易攀珠宫元不隔人寰潭龙抱雾晴犹黑庭鹤梳风午正闲过岭松声闻淅沥卷帘山色见孱顔青童两两清如玉缓聼仙歌满树间

登清凉寺後台

虎踞关高鹫岭尊西山环绕万家村城中一览无余地象外空传不二门人世百年同俯仰江流中古此乾坤南都胜槩今如许归与长安父老论

与翰林旧寅长游灵谷寺

松萝为径石为门絶顶方知上界尊灵谷应声来地底清泉流润入云根诸天路与云程隔异代宫余刦火存赖有南都诸老在玉堂风月许重论

题鲁京尹所藏双鹰图

霜风摵摵空林响朔气随空入萧爽两鹰意气殊絶群俯视平川如一掌伭云着树凝不飞野日照地寒无辉双身欲下不肯下似觉深山狐兎稀丹青落手翩欲活韝上惊看锦绦脱江湖浩荡烟水深万里阳台渺天末时维八月炎暑空两鹰角立如争雄周旋九紘隘八极此意岂在风尘中知公有才非搏击我意亦欲辞樊龙秪应共逐鵷鸾去去上丹山十二重

走笔题成国朱公子廷赞画楼二絶

碧瓦雕甍面面新门前画戟拥朱轮我公元是诗书将奕世风流不乏人

层楼哭兀倚云攀百尺阑干四面山好是金陵佳丽地应知天上与人间

留题南京贡院

院宇森严絶四隣暮堂灯火自相亲公明合是无私地夙夜惟存匪懈身南客不堪犹梦寐北归何意此逡廵壁间拟作题名记愧有清风继後尘

九月八日登石城泊龙江驿何王二侍御携酒饯别联句

龙江驿里两囘来【璟】江上孤帆渺未开【东阳】我辈敢留临别话【舜省】先生原是济时才【珣】当筵送酒啁啾雀【璟】绕迳寻诗杂遝苔【东阳】攀送无能心怅怏【舜省】远随双节到金台【珣】

是日庄孔易司副自江浦来会夜宿江上次明仲韵

黑髪相逢是壮年别来心事转茫然如何緑酒孤篷话正在黄花九日前笑我远同江浦雁看君清比定山泉江流恨不归西北囘首荒城万树烟

九日渡江

秋风江口聼鸣榔远客归心正渺茫万古乾坤此江水百年风日几重阳烟中树色浮瓜步城上山形绕建康直过镇江更东下夜深灯火宿维扬

後登舟赋【有序】

成化庚子秋九月八日予与洗马罗君明仲校文毕事归自南都越一日重九放舟龙江风帆东下顾而乐之命酒相酌明仲援笔为登舟赋予辄随韵和之甫六韵而舟至仪眞未暮也明仲乃歌以卒章予後和之为後登舟赋云振袂出郭凭虚驭舟遡泬寥之爽气浮浩溔之长流感上日之芳节陈故人之佳馐眎遥川与碧树杳秋色兮相缪九月载临繁霜肃止平原莾其在望芳草萋兮未己忧王事之靡遑卜归期而暂喜纵鹏运于九程记鸿心于一纸当是时也木叶下秋?鸣潦水落寒泉生路迤逦以云迈与山川而偕行将宿留以盘礡渺不知其为情想夫栗里游遨龙山啸咏旷士忘形逹人知命慨往古兮尘编抚流光兮青镜彼造物者之悠悠亦何心于动静吾尝南陟衡岳西经鄱阳东望沧海北瞻太行或违志于衆乐或後时于群芳念四美之莫具谅兹游之孔臧览大块兮茫茫瞬千里于一日快孤帆之高张与飞鸟兮争速奋壮志之昂藏举高歌以相属岂必乎衡门之下能寄意于松芒乃赓载歌曰维古金陵佳丽地兮锺灵孕辉寔天意兮群芳九州琐属计兮石城巉巉江泄泄兮壮哉兹游歌以为识兮

望龙潭驿

谷口斜通驿山根半入江磴云朝拂翠岩雨夜闻淙水静帆来稳天空鸟去双何时覊泊地幽思绕离釭

归梦

揺落三秋地驱驰四牡歌路长心不竞身懒事偏多对酒盃应浅教书字恐讹老亲兼稚子俯仰意如何

风过召伯高邮宝应三湖

地折山平野烟深水抱城湖天四面濶风舸一时轻鹳鹤飞扬意鱼龙出没情相看总自得吾亦爱归程

赋得白兎山送费司业廷言归镇江

郡入丹阳境山传白兎名乾坤开葬地神鬼护储精月窟奔仍返云根卧始惊尘埃辞秽滓星斗避光晶牛卜陶公兆蛇归窦母茔兹言闻故老异代得眞评吾子山川秀今时雨露荣赐归看昼锦忆别向春明吊古寻刀约题书付管城驿亭南望久江海夜含情

淮上作

浦口烟光隔岸横参差楼阁未分明长淮水急如贪海周甸山回似抱京漂母墓前秋草緑楚王城上暮云平西风忽断高歌起坐扣船舷待月明

雾

溪雾晓冥冥秋隂覆远汀离心浑易醉乡梦苦难醒野涨迷新緑遥山失旧青起看晨旭散舟子正扬舲

桃源道中

水落洲?在田荒壠地存尘沙百里眼烟火数家村买谷人争市催租吏打门我行犹续食何用答君恩

宿迁道中

此地仍多水居人说往年平田翻白浪破屋带荒烟黍糓无余种鱼虾不问钱如闻部使者又下九重天

过直河驿待明仲舟不至

直河西下直如弦水浅沙深不受船不见孤帆见双鸟背人飞堕夕阳边

隐隐青山带落晖河流东下我西归故人舟楫来何暮莫遣溪风吹客衣

邳州卽事有怀都宪张公

道经下邳城城小民复贫停舟问官吏未语眉先颦季夏月既望泗水东南奔河水出西北狂澜互相吞蒙山水东注决啮苍崖根群流一浩渺势欲陵高旻川流失故道散入农家村叠岸颓磊砢平田荡奫沦弥漫极千里连延踰两旬居人有逋徙津吏无讥廵丁男不自保况复论鸡豚耆民髪半白自谓耳不闻忆昔尚沉垫适予南使辰幸将一叶舟避此千丈浑归欤岁云暮水去菑犹存移灯屡更仆坐为韩将军回头指屋宇半是波涛?此事信咄咄相逢漫云云张公都台老忧国何倦勤移文戒州县献纳朝丹宸愿言布皇德幽谷回阳春苍生正翘首愼勿埋双轮

吕梁洪二十韵

吕梁天下奇涛石动森磢槎牙引微路镗鞳堕深响周回百里间尺地无寸壤天开与鬼凿兹事眞惚恍江淮实襟带燕蓟乃喉吭人云百步险此地兼倍两冬乾苦焦涸夏潦愁泱?凭高瞥而下跬步不得上光隂在瞬息性命寄篙桨驰驱费千夫雇直縻万镪北人骇奔湃欲语舌已强寜甘车马劳未倦风尘想南人惯舟檝触险生技痒置身当中流舟与水争长吾生好奇胜寓目堪一赏心神昼轩豁毛骨秋?爽远游向湘汉旧路说畴曩朅从南郡来王事分鞅掌平生忠信心利涉随所往高歌遡天风壮志方慨慷

见月二絶

月色四千里我行三见之此囘重见月是我到家时

又

野宿秋云瞑溪行晓雾寒归心与明月夜夜到长安夜泊徐州怀陈秋官宗器【时有文逋未偿因以谢之】

两岸青山水急流故人曾此镇方州十年尚记留徐榻半夜虚囘访戴舟醉里山川述白下秋来风物忆黄楼莫言潦倒无文思堂上归心正白头

徐州洪苏墨亭书坡老石刻後【有序】

郡守苏轼山人张天骥诗僧道濳月中游题名十六字在徐州百步洪岸石石半入水水落隐隐见沙渚间篙师渔人不能识而崖石险絶又非大夫士所能暇寻阅者故于世无传焉成化壬辰予过徐放舟洪下畏险岸行偶见此字尝为诗记之又八年庚子予与洗马罗君明仲校文南畿归工部主事尹廷用实理洪事邀坐苏墨亭则此石已为君所伐致置之亭壁矣因与明仲各赋一诗遗尹君留之亭中

我昔彭城初泊舟岸行百步观洪流手披荒藓看古石上有坡翁旧时刻沙冲水啮四百年字画半减丰神全我行见此三叹息此物乃在风尘间冬曹尹君眞好事自扫巉岩凿苍翠山灵助喜河伯愁白日骊珠照平地孤亭素壁高巃嵸登堂见字如见翁山人在前僧在後尚忆扁舟游月中崖端刻颂唐宗业水底沉碑杜预功直将谈笑为故事似与百战争豪雄高才直节古今少片石价比千金同由来一代不几见况我异世怀高踪凭君一榻数千本徧使四海扬清风

将至来沟驿道得家报八月十五日生女明仲呼酒见贺有诗次韵

日日南鸿望北音封书聊慰别离心多情念我骨肉喜烂醉直教盃酒深未能賸劳汤饼客也须频散洗儿金凭谁误报中秋夜桂子青青月满林

金沟浅

金沟沟上水如金一寸归舟一寸心欲借天飘三尺水行人泥雨更愁深

沛县怀古

小县萧条野水滨当时遗迹尚风尘山中白帝先降汉天下黔黎正苦秦五载衣冠朝北面三章号令忆西廵南畿亦是今丰沛莫作凄凉吊古人

闻潘时用复以病不终试及观顺天乡试録知萧生鸣凤王生佩俱落二生皆时用高弟吾所畏爱者并纪以诗

手阅贤书次第评故人零落更无名生年过我今非少物论于今久未轻身病且教强健在愁多应为别离生萧郎不共王生起不尽弹冠结绶情

谷亭闸得刘时雍职方书

两月家书一字难故人珍重达平安老亲别後身犹健弱女生时岁未阑旧事匆匆那暇说长途草草若能看平生骨肉如君少杯酒何时共合懽

闻湖南大熟

闻道湖南熟书传郡国遥桑麻随地足亢旱隔年消政喜征科拙天教雨露饶腐儒忧国愿何补圣明朝

鲁桥驿送明仲之曲阜二首

圣代崇周礼仪型在孔林宫墙数仞地瞻?百年心灵气尼山会恩波泗水深独惭奔走後无计接冠簪

又

并命辞双阙同游徧两京异乡翻送别归路复兼程莫恋江山好眞愁岁月并孤舟客尚可可念倚门情过金德润秋官次李秋官若虚韵因寄陈武选德修

九月孤帆下大江秋来高兴正难降空传白雪歌春调谁共青绫拥夜缸尘里行驺当路满沙头鸣槊载舡双因君为谢陈兵部莫恠无诗空倒釭

得李秋官若虚署秋官元勲邵户部文敬聨句见寄次韵二首

忆别秋风湖上亭故人相望若晨星河流眞似九肠曲山色宛如双眼青空谷有歌闻伐木异乡何处叹流萍相逢若问南行事远道洪波次第经

千里故人持寸札旅愁无限一时消天涯岁月偏惊晩梦里山川不惮遥蓟北秋风歌杕杜江南夜雨聼芭蕉孤舟寂寞谁相问手把新诗尽日謡

夜过仲家浅闸

日维乙未月丙戌青天无云月东出舟人喧豗夜涛发翻沙转石纷出没是时水浅舟在地牐门崔嵬昼方闭牐官醉睡夫走藏仓卒招呼百无计民船弃死争赴牐檝倒樯摧动交碎舟人号咷乞性命十里呼声振天地我生兀坐惊舂撞揽衣而起心旁徨同行无人仆隶散独与船月相低昂攀崖陟磴不得上咫尺如在天一方流行坎止信有数向来蔑视淮与江霜风欺人衣袂薄呼童酌酒累数觞灯残酒醒牐亦过北斗堕地天茫茫

观赵村闸

素浪冲风雪乱花水流应似客思家归心若与渠争急秪觉归心一倍加

济寜夜泊怀明仲

荒城临野泊危石系官船木叶惊秋思滩深揽夜眠坐当鸣柝後归及授衣前寂寞同心话空弹白雪弦济寜舟中会沈提学仲律有作复値濮武库用昭遂续长句【时二君皆以忧归江东】

北风吹沙河水黑我舟自南君自北舟人叫閙语不闻举首推篷两相识君时卸帆我囘舵欵语留连日还夕世路惊闻九折坂梦魂似隔三生石长安城中旧时社击节高歌气相射君今惨澹凋朱顔一唱不和三叹息聚散悲欢信偶然谁能预定明朝籍与君分手各珍重莫遣尘埃沱顔色平生道义千黄金肯向长途暗抛掷兵曹濮君亦同志强把高歌慰幽寂我歌未竟君欲行海树江云杳相忆

望开河驿怀明仲

小市千家集长河两派分野烟秋?冷渔榜夜歌闻鹭宿溪边草龙归海上云高城木叶下离思转纷纷

安山驿待明仲不至留壁上

黄叶溪头落秋风古驿亭候门无小吏留客但虚厅短日催行李遥天隔使星前呵夜恐到卧傍枕边聼

闻明仲至

忽报行旌至城东一骑尘寒灯作花夜旅馆欲归人未觉追懽易翻疑梦寐眞归期今始定屈指到初旬孔绅文公翺兄弟送明仲舟中却赠一首

孔门旧说多佳婿罗子名高侍从官吴地山川回使节鲁乡人物仰儒冠同袍义重怀三益远道情深见二难今日送行谁是客诗成各放酒盃乾

晩望

平川十里晩隐隐带斜阳山色画浓淡鸟声歌短长濯缨渔父咏击楫壮夫狂客意眞殊此吾将朝帝乡

雨泊周家店

溪云压船船不行两脚坠地天冥冥川迷谷暗不知路独舣孤村何处汀铜钲无声夜不发寒灯辉辉焰犹活鱼虾跳踯随沙涛船底水声时泼泼人言野泊愁刦夺我舟萧然屣堪脱踞床拥被但坐睡咫尺眞同卓锥地梦?臲稳复惊急雨鸣涛转奔沸更深夜长不得晓枕籍淋漓满衣袂鷄鸣漏尽了不闻殷殷谯楼鼓声闭行厨火湿寒无炊朝来盥栉不复施披衣暂过别船去强以慰藉生懽娱篙工嗟咨?夫泣牙齿战击肩过赜汝曹狼狈竟何事今我尚兔寒与饥卜筑休居要冲地生身莫作夫家儿冲寒触热不自保况乃困顿遭涂泥三升官粟仅自给万间广厦何能为谁当排空叫阊阖下遣风伯驱云师青天无言日复暮仰视列宿光离离

七里湾

昔过南望湖乘涛下泷口前有万斛舟风帆霎南走苍黄忽相値篙柁惊失手我舟触囘矶倔伏伤厥首两曹奋交搏怒噭波争吼置身羣喙中曲直劳析剖喧嚣久乃定日入天渐黝今行七里湾百步折过久风舟杳然至势复相踏蹂我舟轻似叶彼势颓比阜舷半摧轹荡若初未有我时当牕看兀坐但株守脱身毫厘间寄命鱼龙薮他舟远莫捄扬袂屡挥肘同行无骨肉慰我实良久欵我以佳话醉我以醇酒所遭信多奇内省非自取明神或予相终吉乃无咎居安贵思危处世当不苟作诗寄兹行亦足铭永久

戴家湾遇佥宪刘廷珪留饮和严户部宗哲一絶

画船兰棹一时开千里归心未易裁不为江山频驻节前途只有使君来

严宗哲置酒临清舟中夜话联句

画船银烛照金罍珍重能劳地主来人物一时归水监圣明四海在春台天涯故旧还青眼白下从游总俊才岐路匆匆谈不尽谯楼更箭莫相催

留别严宗哲兼柬潘宪副廷玺

万家烟火静深村野色苍苍晓雾昏津口月明人唤渡城中灯影吏开门多情不厌移衾枕余梦犹疑恋酒樽更谢东廵潘豸史为予溪上驻行轩

武城怀古

野驿东连鲁荒城北带河远山藏雨暗老树得霜多古邑今如此贫民奈汝何使舟栖泊近侧耳聼弦歌

舟子

柔橹随风送长绳掣水飞往来舟不断行止意无违习久儿童惯身劳生事微篙师吾念汝应道不如归

雨行德州道中五絶

橹声吚轧水悠悠卧逐溪船下稳流村曲纵淫非古调也能驱逐客中愁

官船结屋小如堂野宿溪行亦自妨犹胜周家店前雨夜床狼籍满衣裳

溪云寂寂雨沉沉暝色当牕坐午隂九十秋光浑送客今朝偏感别离心

雨点随波散复圆大如盃斚小如钱无端又逐囬风起乱扑篷牕半入船

南风须雨北须晴此语荒唐亦近情今日北河南下路冲风冲雨也须行

拨闷

雾雨朝仍暗衾床昼复眠买鱼来近市乞火过隣船病觉休文瘦杯辞左相贤归程却几日眞以日为年

十月一日

浦树苍茫合孤村路不分雾浓山泼黛风蹙水生纹落景催诗句余寒藉酒醺京城还旧俗洒泪忆高坟

连窝驿忆亡弟东川【侍家君归湖南时川实从焉】

忆昔携吾弟同舟侍彩衣青山不改色游子独言归夜雨堂西暗孤云舍北飞因过旧时路为尔涕频挥

兀兀

兀兀江湖梦飘飘随所之胡为尚岐路聊复此襟期烛短诗难就舟揺字半欹长安尘土地不敢厌驱驰

里河道中即事

十月官河道晨风与夜霜山川正揺落民物半凄凉隔岸人招浅沿村吏踏荒屡丰如可颂吾欲献君王

独坐柬明仲

雨晴风亦定天宇净无尘树里鸦翻月船头犬吠人世途甘自拙交义更谁亲独坐孤篷底悠悠任此身

河灯

火里莲花水上开乱红深緑共徘徊纷如列宿乘时出宛似流觞顺水来色界本知空有相恒河休叹刦成灰凭君莫话燃犀事水底鱼龙或见猜

冬日

水气寒初重山灵晓未收煖烘船背日清漱枕边流野泊眞无事身安不外求书囊随酒榼聊以代遨游

题萧给事文明所书扇後

故人迢逓隔关河纨扇书成奈别何万里清风襟袖远五更孤枕梦魂多高情敢逐凉颷弃好句还随夜月歌犹恐尘埃深涴染就床时为拂轻罗

流河驿怀谢宝庆先生兼怀鸣治侍讲

林下春风迥絶尘天涯旧路独伤神长船载酒官河夜芳草怀人楚水春应学杜陵寻北郭兼逢小阮作南陵嗟予忝出皇华使犹向河边咏伐轮

夜过静海忆戴提学廷珍

月明沧海夜潮空又向扁舟忆戴公河上旌麾三日驻江南书札几囬通十年操与氷霜似四海交谁骨肉同西望咸阳更西路有人奔走避行骢

夜泛

百里渡河路风帆自在行舟人寒不寐驿吏夜相迎对烛频看影逢村懒问名卧惊云海色箫鼔动天明

直沽忆亡弟东山

楚舟回泊地嗟尔远相迎喜极翻成泣身亡竟隔生肝肠吾弟尽岁月几囬更此水如归海终当会此情闻彭侍讲敷五丧已过直沽追吊不及悼之以诗

欲奠生刍竟不成匆匆一哭便长行谁知海内分南北遂向人间隔死生旧宅已更燕市主归船空问吉州名从来道义交游好不尽同年榜下情

过丁字沽

十月南风不受呼须将短日赴长途僧钟已及午时饭官舫才过丁字沽新月此囘眞见汝故乡何处尚迟吾关河百里南来雁欲问平安有字无

与明仲晩酌

树色烟光晻霭中乱村沙草路西东潮生野岸沧波濶日落高原野烧空上国程期三日近故人杯酒几回同官曹漫有登临兴却怪江山解恼公

舟中杂韵十首

去日星初火归期水欲氷天时与人事来往日相仍

又

岸上牛曳?水中舟负刍如何先物智不及後时须

又

水浅眞无力风来不自谋顺风行逆水依旧是安流

又

陆夫困陆走水夫愁水行一般辛苦地却是两般情

又

渔子为夫妇孤舟即是家问渠居泊处浪起日西斜

又

民船输官税官清税始平官船载私货逻吏不知名

又

水多长苦获雨少又妨耕亢地偏宜湿低田却爱晴

又

陌上挥拳手田间佩犊郎时平安用此空结少年塲

又

远客怜童仆中年感弟兄江湖非浪迹骨肉乃眞情

又

夜久饥肠急诗成强耐看吾诗方苦硬虽煮若能餐

蒙村

雨暗蒙村夜滩多路转仍雁声他浦月人语隔船灯久客思家甚高歌对酒能传闻明月霁吉语且须凭

蒙村阻风忆京师诸友

溪叶萧萧陇树空倦行还此系孤篷路穷下水复上水吹尽南风更北风岁晩江湖心尚在夜深阊阖梦先通故人多在云霄上应逐鸣珂过苑东

次傅太史曰川赠行韵

使星遥望玉堂天不道君犹羡我仙近日楼台春似海阻风舟楫夜如年因将旧事逢人说转觉高情与世悬犹有送行诗卷在一时投赠许谁先

次李吉士士常赠行韵

玉堂仙侣待含香闻道君才欲擅塲天上久回南望眼江头初载北归航高楼对酒吟秋月背郭看山步夕阳寄语通家还结社不胜瞻阙更思乡

过漷县奉怀外舅蒙泉老先生

我公高义出人寰亲见平生慷慨顔灵气百年还赤县佳城千古閟青山田园有业秋风老奠扫无人夕照间执绋至今余恨在使轺西望又空还

夜宿潞河驿

帝城东下接通州古郡墙高对驿楼屋角帆樯三面绕望中烟火万家稠中华使者尘随节南海倭儿布裹头我去我来凡几月他年重此记曾游

通州道中

百二河山拱帝州十年重作北京游大行西去连天表碣石东来尽海头五服封疆终贡禹万年玉马尽朝周长安咫尺红云里明日天墀拜冕旒

怀麓堂集卷九十三







卷九十四

钦定四库全书

怀麓堂集卷九十四

明　李东阳　撰

文续稿四

北上録

明故封太安人舒氏墓志铭

今年秋予奉诏校文南都既撤棘闻友人沈君仲律母丧在殡往吊其家时仲律以按察佥事提学山西未反也予归过济寜遇诸舟中与居留一夕仲律戚戚强答语殊不释既乃言曰吾母之葬不可无铭铭非吾子固不可今日之会殆天以子假我也予不得辞因问状仲律呜咽後强语其概予次第其言为叙及铭母姓舒氏性聪慧识字义年三十归赠礼部主事君某为继室生二子钟即仲律举进士历南京礼部主事铠亦举进士拜南京兵部主事及其先室子长山知县监视爱均一封君没二十年独综家政教子成业以钟贵封太安人平居无疾病年八十一夕卒是为成化庚子某月某日卜以某月某日葬于某山之原仲律言止此予不能益也独忆仲律曩岁尝迎养山西及其弟铠官南京始奉母归铠卒仲律以母故乞归不许乞终养又不许居尝不乐竟以忧返天其弗遂孝子之心固若是甚哉仲律学识高雅志操修洁尤笃孝养观母教者宜于子乎徵故予独掇其大者着之铭曰吊母乎江之东铭母乎舟之中刻而纳之山之宫吁嗟乎安人其永终

金陵何氏墓图记

金陵何氏墓在南都安德门外二十里黄泥图之原今百户镇所置以葬其祖考妣者也何之先为松江上海人始祖胜洪武间从军而没曾祖兴代役以功擢留守後卫百户祖费嗣官死事沙漠祖母杜年甫二十有九守节不二二子海甫九岁亮甫七岁海以疾不任官事居干内蛊亮为摄嗣者三十余年镇实海子名在世胄复承故职而杜安人固在食其禄年六十有八而终镇乃卜吉始兆奉祖衣冠合葬于兹兹维天顺甲申某月某日越八年成化壬辰某月某日弟监亦祔葬焉故何之有墓自留守镇始为之也墓远都城镇以官守弗得以时省视乃命工绘图以藏其家示其子若孙以识不忘庚子之岁予以南都试事还朝而镇寔以留府公务北上铎舟相先後因述墓事请予为记意勤甚不可辞乃掇其颠末书于卷端使凡为何氏後者瞻视窀穸顾怀本原念其身所自出业所由起夙夜黾勉以图不辱庶几事死如生之义非徒宅兆簠簋为观美之具如世俗所尚也镇弟监镛亮之子钢鍈皆克家来者盖未艾云

明故赠工部郎中杨公合葬墓志铭

公杨姓讳复荣其先陕西凤翔府凤翔县人考讳贤娶于李氏生公晩故名复荣李卒继娶霍氏为故工部右侍郎瑄之姑实鞠成公公生頴慧得父书法读书好礼力孝友图家政誓不废业乡人皆曰杨翁有子矣娶符氏符亦巨族或称内助生子恭恭生十月公丧十有三年母符亦卒比弱冠祖考妣皆先後即世??孑立乃依母党于岐山岐山亦凤翔府地遂定居为今籍恭力学图仕为岐山县学生举天顺己卯乡试登天顺甲申进士拜行人司右司副赠公官及母为孺人九载迁工部郎中理畿内山东河道事复以其官赠公再赠母为宜人又六年材誉益着诸大臣荐于朝拜通政司右通政领职如故盖杨氏自公祖考而下世皆孤传及通政君始大显人又曰杨公有子矣初公及宜人及公考妣之卒皆旅于符氏攅而不葬者若干年通政君念少孤弗克礼葬恒切自痛既显乃上疏乞归买地治兆合葬祖考妣为一室并迁公及宜人合葬为一室祔焉先期一月予奉诏典南畿试事归遇于河君予同年进士也乃述事略徵予铭将刻石临清载之西归予方北上留弗得君遣使从予舟至天津乃畀之还公卒某葬某某月某日宜人卒于丁卯某月某日今葬地为某山以成化庚子某月日予铭以十月四日铭曰生也同堂死也异室兴言孝思使我心怵谁复襁我而弗壮我九原有知寜不望我岐山之阳实隣旧疆公之孝思天徯其藏我铭兹丘永世无忘之

怀麓堂集卷九十四







卷九十五

<集部,别集类,明洪武至崇祯,怀麓堂集>

钦定四库全书

怀麓堂集卷九十五

明　李东阳　撰

文续稿五

经筵讲章

中庸讲章二首孟子一首书经二首

大哉圣人之道洋洋乎发育万物峻极於天优优大哉礼仪三百威仪三千待其人而後行

这是中庸第二十七章说圣道至大惟圣人能行之的意思洋洋是流动充满之貌峻是高大优优是充足贯彻的意思礼仪是经礼礼之大处威仪是曲礼礼之小处其人是指圣人说道是日用事物当然之理天下之所共由惟圣人能尽之所以唤做圣人之道子思说圣人之道先说个大哉二字以赞美之如何见得大处看他洋洋乎在天地间流动而不凝滞充满而不欠缺以言其功用则凡洪纎高下飞潜动植之物春生夏长秋收冬藏都是此道之发育盖物之所以为物不过隂阳五行之气此气之所以流行即此理之所以流行也以言其体段则天下之物至高莫过于天至大亦莫过于天此道之高大极至于天而与之无间盖天地之间不过阴阳五行之气此气之所充塞即此理之所充塞也这是圣道之极于至大而无外所以说洋洋乎发育万物峻极于天子思又说这道理优优然大矣哉凡天下之事礼仪大处如冠婚丧祭朝觐会同之类有三百条之多无非此道之所存威仪小处如俯仰进退揖让升降之类有三千条之细无非此道之所在这是道之入于至小而无内而益可以见其大也所以说优优大哉礼仪三百威仪三千这个道理虽是流行在天地赋予在万民散殊在万物然物得其偏而不得其全人得其粗而不得其精惟圣人尽此道于身故能行此道于天下所以说待其人而後行待之一字可见上天之道必有所付托而使之行而其生圣人者亦不为无意矣臣尝论之圣人之道虽至高至大而其条目品节却至精至密圣人将那高大的收拾向细密处着实做将去外有以极其范围之大而内有以尽其节目之详故此道流行于天下无一毫欠缺使其自已有一事之不尽则于天下必有一事之不行矣岂足以为圣人哉若佛氏说空寂老氏说虚无皆穷高极远自以为圣人之道若?其实则至于絶人伦废饮食茫然无所用于天下天下徒慕其名不辨其失沉溺迷误愈久而不自知此吾道所以不能行而求其行之者必待于圣人也然道虽常存而圣人不常出故道之在天下行者常少而塞者常多自尧舜以来大率数百年而圣人出出则行不出则塞孔子以圣人而不得位于是以此道传之後世而不行者久矣伏惟皇上以圣人之资传圣人之道居行道之位而操参天地赞化育之权复隆古之太平除异端之末学正有望于今日之盛也臣等不胜至愿惟天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣

这是中庸第二十二章书说圣人至诚的妙用直与天地一般至是至极诚是真实无妄尽是无欠缺的意思性是天理赋与人的道理赞是相助化育是造化生育处参是相参的意思子思说惟圣人之德极其真实无有虚假天下不能加尚他既无虚假便自无有私欲当初上天赋与我的道理都能尽得如性中有个仁便真个尽得这仁的道理性中有个义便真个尽得这义的道理性中有个礼智便真个的尽得礼智的道理内外精粗始终远近一件件察得都无有昏蔽一件件行得都无有欠缺若是有一些虚假如何是尽得这如是惟天下至诚为能尽其性在人的性也同是受于天的只是禀得气质有不同处圣人能尽自已性故能真见那人的性与我一般使他亦能尽其性如不仁的教他尽得仁不义的教他尽得义无礼无智的教他尽得礼智都无有不能知不能行处这是能尽其性则能尽人之性在物的性也是受于天的只是禀得形气全不同于圣人既能尽人的性故能真见得那物之性也是一般使他也能尽其性如牛便教他耕恳马便教他驮载仲夏便斩阳木仲冬便斩阴木獭祭鱼然後捕鱼豺祭兽然後田猎与凡生尅制化飞潜动植之物一件件都处得停当无有不得其用不得其所的这是能尽其性则能尽物之性天地造化生育之功虽是至大无外然亦自有分限天能赋与人道理不能使他尽这道理必待圣人教化他然後能尽天能发万物不能使他自然成用必待圣人制度他然後用得是天地的化育也是圣人赞助他这便是能尽物之性则可以赞天地之化育至高莫如天至厚莫如地圣人在中间也只是一个人因他有这赞助化育的功故能上配天下配地将一身参在中间与天地并立为三少一个不得这是可以赞天地之化育则可以与天地参矣盖天地间只是一个实理升而为天降而为地锺而为人散而为物故人禀天地之气体即天地之体心即是天地之心本都真实无妄只为气禀所拘物欲所蔽才有不实便与天地万物不相干涉了圣人出而为天下民之主以天地之心行天地之事故其功用效验直至参天地赞化育而後已若使天下有一个不善的人有一个不得其所的物便不叫做参天地赞化育求其所以能如此者不是先尽了自己的性如何做得故子思论参赞天地必本于至诚其旨深矣这等德行这等事业只是尧舜能之如钦明文思濬哲文明便是尽性平章而於变时雍慎徽五典而五典克从便是尽人之性山川水土则大禹成其绩草木鸟兽则伯益顺其生便是尽物之性故尧舜之功直与天地相为无穷洪惟皇上以尧舜之资居尧舜之位可以建枢机于四表可以漙化育于羣生使无一民一物不得其所以成参天地之功者只在皇上一心之诚何如耳伏惟圣明常加体验一件政事如何是诚如何是不诚一件道理如何是尽如何是不尽民已化矣惟恐有一人之不化物已安矣惟恐有一物之不安扩而充之以求至乎其极则尧舜之治复见于今日矣

圣人有忧之使契为司徒教以人伦父子有亲君臣有义夫妇有别长幼有序朋友有信

这章书是孟子万章篇孟子答陈相说帝尧治天下教民复其常性意思圣人指帝舜说契是舜臣名司徒是舜时官名专管教民的事人伦是人之彛伦固有的道理即下文五件便是孟子因陈相说许行之道要与民并耕而食因晓教他说圣人治天下只是教养二字帝舜圣人因帝尧举用使禹治洪水益治山泽民得其养又恐民饱食煖衣逸居而无教则近于禽兽深以为忧乃使契做司徒之官以教天下且说契把甚麽教他只是将民原禀受于天的五件彛伦人性中固有的道理是那五件父子有亲君臣有义夫妇有别长幼有序朋友有信人之有生至亲的莫如父子有父子便自然有个亲爱的道理为父的自然慈悯他的儿子为子的自然孝顺他的父母都是亲爱上发出来这便是父子有亲有天下便有君臣君臣便自然有个义合的道理为君的以义使臣事不合义则不可使他为臣的以义事君义有不合则不可苟禄都从义上发出来这便是君臣有义有夫妇便自然有个分别道理夫妇相处恩义亲密中间却有分限夫是夫妇是妇不相凟乱这便是夫妇有别有长幼便自有个次序的道理长幼相接等级不同中间却有个次第不相侵犯这便是长幼有序有朋友便自然有个信实的道理朋友相交彼此来往诚信交孚不相疑忌不相欺诳这便是朋友有信这五件人伦都是人禀受于天固有的道理只因饱煖安逸为私欲所遮蔽将本心都丧失了圣人教民提撕警觉引掖开导他使他每各自完复了那本然之性所以风俗醇厚天下治安圣人忧民之心方可以少释矣使天下有一人不复其性则圣人之忧不止也是固不可与民并耕而亦何暇于耕乎臣按圣人治天下有君师之责君主养师主教二者治天下之大道也孟子吿陈相虽是一时辟邪扶正之辞实乃万世君天下者之枢准也夫以四海之广兆民之衆虽尧舜盛时犹不免于五品之不逊今国家承平百有余年民情久而昜迁法令久而昜玩岂无一人不复其性者仰惟皇上缵祖宗之洪基膺君师之大任忧民之念思切渊衷伏望以身为教而示民之可从以道为治而化民之弗率唐虞之治将复见于今日矣臣等不胜欣愿之至

昔君文武丕平富不务咎底至齐信用昭明於天下则亦有熊罴之士不二心之臣保乂王家用端命于上帝皇天用训厥道付畀四方

这是周书康王之诰说文武有圣德得贤臣故能受天命有天下的意思文武是周文王武王丕是太平是均平富是富足务是专用力的意思咎是咎恶底致至是至极的意思去处齐是兼备信是诚实周康初即位告诸侯说道旧时文王武王为君之德漙博而不狭隘使天下无有彼此均平而不偏私使天下无有厚薄减薄税歛使天下都富足无有穷困这是丕平富人有罪恶不得已而复加刑刑又轻损而不深刻谨慎而不差误不曾专意去寻人的罪恶这是不务咎这个心推行将去都到那至极的去处兼尽得来都极诚信无一毫虚假内外充实自然光辉发越明白在天下人耳目所以说昔君文武丕平富不务咎底至齐信用昭明于天下熊与罴都是猛兽名不二心是一心又是治康王又说昔文武那时却也有熊罴一般的武士与纯一忠实不二心的贤臣同心恊力辅佐文王武王保护经理我周邦国所以说则亦有熊罴之士不二心之臣保乂王家端命是正命训字解作顺字文武有此道当受正命天也顺他所以下个顺字付是托畀是与康王又说文王武王既有这等圣德又有这等贤臣辅佐他以此承受上天的正命上天以此顺文王武王之道把天下交付与他主管故文王时三分有二武王时天下大定所以说用端命于上帝皇天用训厥道付畀四方康王之意是说文武如此圣德犹委贤臣辅佐况我之德不及文武即位之初不赖羣臣辅佐如何保这天命求助之意可谓切矣臣尝论之天命之所付托在人君助人君以共承天命者在大臣人君知此理必能任用贤才不肯自恃聪明人臣知此理必当竭尽才力不敢旷废官职君臣一体上下同心然後可以承天命治天下此是一定的道理然一代创业之君必有一时佐命之臣若继世之君当即位之初尤不可无旧臣之助故成王吿周公说公称丕显德以予小子扬文武烈奉答天命和恒四方民居师及康王求助诸侯亦是此意後来二君都是保邦致治时有召公毕公在其致天下安宁刑措不用号称守成贤主岂不是诸旧臣辅佐之功後世守成之君如汉元帝尊萧望之为师传高宗知褚遂良为顾命之臣不但不肯听信又将他枉害了这是有贤而不能用汉成帝师法张禹与议大政宋理宗尊宠史弥远惟言是从这是用臣而非其人所以当时邦家祸患有不可胜言者洪惟我朝圣祖神宗宏谟伟烈列圣相承重熙累洽百有余年守成大业未有盛于今日者也然功成治定逸豫昜生圣帝明王未尝不以为虑伏惟皇上思上天付托之重念祖宗创业之难体左右臣职之重推广圣德专任贤才以隆宗社万万年无疆之庆则成康之治不足言矣臣等不胜至愿

王人求多闻时惟建事学於古训乃有获事不师古以克永世匪说攸闻

这是傅说告高宗以法古为治的意思王是称高宗建是立获是得昔商高宗既得傅说为相访以为学之道傅说因称王以启其君之听说道凡人须求闻见广博于天下的道理无所不闻无所不见这是为何惟要建立天下的事功盖有一事必有一理有一件道理不通便有一件事干不得然不可全资于人又要求之于古前代圣王修身治天下的道理都有训戒与後人做师法如二典三谟之类件件要学则天下的道理自然有得于心比之资于人者尤为亲切这便是人求多闻时惟建事学于古训乃有获傅说说人於行事之时若是不以古训为师法只将私意小智变乱旧章有一利必有一害利处常少害处常多必至于下失人心上伤国体而欲久安长治永保子孙则非说之所闻言必无此理也这便是事不师古以克永世非说攸闻臣案经书中言学字起于高宗傅说问答之词盖天下之人皆不可不学而人君之学尤为紧要君之学与不学天下之治乱系焉顾天下之理难辨而昜昏天下之事难成而昜败故必资于人以为闻见之地考诸古以证闻见之真然後以成天下之治保天下之业高宗所以四海仰德为令主岂非傅说之言有以启之哉厥後宋臣范祖禹讲这一章书毕将事不师古以克永世匪说攸闻三句重读三遍所以警戒仁宗之意深矣恭惟皇上以睿圣之资传帝王之学日御经筵讲求治道惟在体察斯言推之天下而已臣等无任惓惓仰望之至

孟子直解十九首

孟子曰求也为季氏宰无能改於其德而赋粟倍他日孔子曰求非我徒也小子鸣鼓而攻之可也

求是孔子弟子冉求季氏是鲁国之卿当时与孟孙叔孙号为三家皆鲁国之强臣宰是家臣赋是取赋粟倍他日是取民粟米比往日加一倍徒是类小子是衆门人鸣鼓而攻是声扬他的罪过切责他孟子说季氏为鲁国之卿平昔越礼僭分不守臣节侵渔剥削刻害小民他的富贵已过于周公了冉求做他的家臣不能朝夕规谏更改他的德行已是不能尽职反替他取民米粟比往日又加了一倍横征暴歛日甚一日使小民愈加困苦无安生地则其罪又甚矣当时孔子闻得此事乃对衆门人说冉求忍心害理附奸党恶不是我的徒类你衆门人可声扬他的罪过切责他盖甚絶之之意也孔子虽切责冉求然其意亦并警季氏孟氏引之盖欲使後世附权势者知不为公论所容皆当以为戒也

右弘治五年五月初四日讲

故善战者服上刑连诸侯者次之辟草莱任土地者次之

善战是善与人争战服是受上刑是上一等最重的刑罚连是结次是次一等稍重的刑罚辟是开恳莱是蒿莱任土地是分土授民使任耕稼之责次是次一等稍轻的刑罚孟子承上文说人君不行仁政为人臣的却自恃武勇善与人争战殊不知争战之时两军交至兵刃相接伤残死亡不可胜纪这等人若以先王之法律之当受上一等最重的刑罚古之人如孙膑吴起之类便是又有一等人臣专以连结诸侯以口舌游说列国如千齐楚则言某国兵弱可取千梁陈则言某国财尽可伐引诱列国诸侯互相并吞没有了期这等人若以先王之法律之当受次一等稍重的刑罚如苏秦张仪便是又有一等人臣志在兴利聚歛到处剪除了草莱开恳做田土分与百姓每着他耕种纳赋税年年徵科但知富国全不恤民这等人若以先王之法律之当受又次一等稍轻的刑罚如李悝商鞅便是这一节盖言当时人君不行仁政人臣专以此三者之事取名于世都是先王的罪人孟子此章亦遏人欲存天理之意有天下者不可不以为戒

四月初七日讲

孟子曰恭者不侮人俭者不夺人侮夺人之君惟恐不顺焉恶得为恭俭恭俭岂可以声音笑貌为哉

恭是恭敬俭是节俭侮是侮慢夺是侵夺惟恐不顺是惟恐天下不顺已声音笑貌是假做于外的模样孟子说人君能持身恭敬不骄傲的必能体貌大臣礼接羣下不肯恃其势位轻昜傲慢人君能用财节俭不奢侈的必能取民有制不肯逞其威力分外侵夺人君这不侮不夺便是恭俭之验於行事着实的若侮夺人之君任情使势惟恐人不顺其意岂能为恭夺人之君贪得无厌惟恐人不顺其欲岂得为俭这恭俭二字须是有此实心成此实德积中发外自有不可掩者岂可本无其实而徒以声音笑貌矫揉粧饰假做於外哉盖诚伪之间天地人欲判然不同不可不谨当时列国之君或有名为恭俭其实不恭俭的孟子此言亦必有为而发然实君人者所当知

四月十六日讲

淳于髠曰男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也嫂溺援之以手者权也

淳于髠是齐国的辩士授是以物与人受是接受人物溺是落水援是救豺与狼都是野兽权是称锤淳于髠问孟子说我闻得男女之间或以物与人或手受人物都不亲手交付只奠放地下使各自取去这果是古礼否孟子答说古者男女不亲手授受所以远别嫌疑此正是礼淳于髠又说假如嫂叔二人嫂是女叔是男嫂或偶然落在水中为叔的仓卒无有器物若不以手去救他必然渰死以手救他则于礼有碍不知当此时救的是不救的是孟子又答他说嫂叔至亲若嫂落水而不救则陷于禽兽无复人理与豺狼一般如何不救且男女不亲授受是礼之经常人所共守嫂溺将手去救他是礼之权宜一时之事譬如那称锤一般随物轻重或往或来务要取个恰好处若死守常法不通权宜便不是道理惟于权宜之中称量得合着中道此乃所谓礼也淳于髠之意将欲孟子从权救世故先设为问难而孟子亦以正答之其义还在下文

四月二十三日讲

曰今天下溺矣夫子之不援何也曰天下溺援之以道嫂溺援之以手子欲手援天下乎

夫子是尊称之辞指孟子子是男子的通称指髠髠因孟子权字之义又设问说礼既有从权处方今天下大乱百姓每都遭陷溺如落水一般这百姓每都是我的同类也当从权去救他如何夫子都死守正道不肯将就求仕以救天下孟子又答他说天下虽是?溺惟道可以救之不比嫂溺于水只消以手救援便可济事盖士君子出处必以正道不枉已求人庶几为时君所重有言见听有志得行方可救济得天下百姓若是枉已求人不为时君所重谏不行言不听德泽不下?如何救得天下百姓今尔要我救天下却教我先枉道以求合于人则是先弃了救天下的器狊是要我以两手救天下岂有此理乎此章言事之变者固可从权若道之正处决不可不守圣贤出处之宜大畧如此

右一授四月二十九日傅学士瀚讲讲例每三授则一温为四日此以前温书皆傅讲以後将轮温而直解已预办三日故以初授属傅而东阳讲次授以直温书又後凡有事妨则五日代讲而凡代讲及温讲各附载所讲直解于此式云

公孙丑曰君子之不教子何也【至】父子相夷则恶矣

公孙丑是孟子的弟子不教子是不亲教其子夷是伤这夫子是子指父说公孙丑问於孟子说君子之於其子未有不爱而教之者然从来不肯亲自为教这是何故孟子答说父子主恩若亲教之则事势或相乖戾至于不可行故不教也如何是不可行处盖教子必以正道为主如教孝弟忠信之类若教之孝弟而弗从导之忠信而弗率则为父的必谓其子不足教而以怒责继之矣夫既继之以怒贵则始也爱而教之今则反将那天性之恩伤了父既伤其子那为子的又责父说夫子以正道教我然我看夫子自身也未必自行正道如何却要教我则是子又重伤其父矣父子之间彼此相伤则为父的?于不慈为子的?于不孝岂不是入於恶了这便是势有不行所以君子之人不亲教其子也教之之法详见下文

右一授傅学士作五月初八日代讲

古者昜子而教之父子之间不责善责善则离离则不祥莫大焉

昜是交换责善是督责使必要为善离是情意间隔的意思孟子既答公孙丑君子不亲教子之义又推广说上古之人既不亲自教子又不肯弃而不教於是将儿子与人两相交换着教他所以全父子之恩又不失了为教的道理盖因父子之间骨肉至亲不可互相督责务要他必行善道似朋友一般若父责子为善子又责父为善当其督责之时言语未免激切情意未免有间隔处一有间隔则父虽欲慈而反不得为慈子虽欲孝而反不得为孝父不慈子不孝则一家之内乖戾不祥的事无有大于此者责善本是好意其弊乃做出不祥的事来古人所以不亲教子务要交换相教正为此也然所谓不责善者也不是全然不管如路人一般父之於子当不义则从容训戒子之于父当不义则从容谏诤只是不可过于激切耳此又是孟子言外之意五月十二日傅学士代讲【已上三授三月十六日温讲】

孟子曰事孰为大【至】守身守之本也

事是奉事孰字解作何字守是持守本是根本孟子设为问答说大凡人所当奉事的如事君事长之类非止一端中间何者为大惟有事父母的道理最大人所当持守的如守国守官之类也非止一端中间何者为大惟有守身的道理最大这两句是分说然就这两件中又以守身为要若能寻规蹈矩持守其身不失?于不义之地便能奉事父母使他欢喜无忧无辱这等事乃理之所当然我也曾闻得来若是放纵旷荡?其身于不义却能奉事父母使他欢喜全无忧辱这等事我却不曾闻得是事亲者又不可不先守其身也这两句是摠合说且事君事长那一件不是事然人先有父母而後有君长必事亲能孝则推之於君而能忠推之于长而能顺此事亲所以为事之根本守国守官那一件不是守然人有身然後可以做官可以治国必能守其身则推之於家而家齐推之於国而国治推之于天下而天下平此守身所以为守之根本这两句是反覆申明前两句之意

五月二十二日讲

曾子养曾晳【至】若曾子者可也

曾晳名点是曾子的父亲彻是收曾元是曾子的儿子孟子既说事亲为事之大於此又举事亲的实事说昔者曾子奉养他的父亲曾晳每设饮食必有酒肉不缺临到吃了将收去时曾子必请问父亲说这余剩的物把与谁吃或父母问这物有无曾子必答应说有盖恐父亲之意再欲与人便得与之也及曾晳死了曾元却又奉养他的父亲曾子每设饮食亦必有酒肉不缺临到吃时将收拾去曾元遂不问这物与谁或父再问这物有无必答应说没有其意将欲再进父不欲别与人也这便是奉养父母口体而已若曾子则能承顺父母要与人的好意而不忍伤了他乃养亲之大者也大凡事亲的人若能如曾子奉养父母的事不似曾元但养父母的口体则这人养亲之道也把做可了夫孝如曾子已无以复加矣而止说个可字者盖人子之道虽做到十分极处也只是本分所当为岂以曾子之孝为有余哉孟子这一章既说守身为事亲之大於只一段是见曾子能守身以事亲之大的意思

右一授傅学士作傅省墓归九月二十八日代讲

孟子曰人不足与适也　一章

人是人君所用的人适是过责间是非间大人是有大德的大臣格字解作正字是物之所取正者孟子说大凡人君所用的人岂能人人皆当使有一人不当也不足与相过责所行的政岂能件件都是便有一件不是处也不足与相非间盖用人行政都是人君一心若君心有不正则虽人人而去之後复用其人将不胜其去矣事事而更之後复有其事将不胜其更矣此用人之非所以不足过责行政之失所以不足非间惟有大臣者道全德备精神意气自有感格誉望丰采自能耸动这等人方能格正君心之非但君心萌动时有一不正使格之以归于正如君心有不仁便格之以归于仁则凡用人行政之类莫不皆仁君心有不义格之以归于义则凡用人行政之类莫不皆义君心既归于仁义则凡不正处皆归于正而凡用人行政莫不皆得其正夫君者国之表率天下之所视傚者一正其君则天下之人观感兴起无有不归于正这便是国定果能正君而定国则何必人人而去之事事而更之然後足以为治哉孟子此章言辅相之职必先格君心之非而欲格君心非者非有大人之德则亦莫之能也这是万世为大臣之法

十月初八日讲

十一月初十日温讲

孟子曰有不虞之誉有求全之毁

虞是料度誉是声誉毁是非毁孟子说人必有善才得人称誉然称誉之言未必皆实有一等人只是寻常度日所行的事与衆人一般本不足以致名誉原他的本心初不料名誉之至却偶然得人称赞起来互相传诵衆口一辞这便是不虞之誉人必有恶才被人非毁然非毁之言也未必皆实有一等人小心畏慎所行的事务求全美惟恐有些差失招人议论却无故被人非毁说他不是这便是求全之毁夫为善得好名为恶得恶名本是常理今乃有出于常理之外的这等处去须要见得透修已的不可侥幸得名便欢喜自足了还要勉强为善以求称其名不可因外人言语便生忧疑只要自家持守得定终身不改观人的不可徒取虚名便轻昜进用人不可信人谗谤便轻黜退人还要仔细详询访实有可用然後用实有可退然後退他如此则无实之毁誉不能乱矣这却是孟子言外含蓄的意思

弘治九年八月十三日讲

孟子曰人之昜其言也无责耳矣

昜是轻昜责是过责孟子说人之言语若发之不当必然遭人过责既遭过责以後必不肯轻昜发言故凡人之发言时不计是非不顾利害只管轻昜胡乱说将出去这等人只是偶然不曾遭人怪责他以此不知惩戒耳盖常人之情前面无所惩创则後面不知警省自是如此若君子之言则当谨而谨岂待有差失有过责而後不敢轻昜哉孟子这一章必有为而发然亦可以为言语之戒

孟子曰人之患在好为人师

患是病患孟子说凡与人做师傅必是他学问有余人来求教不得已而应之乃可若是他心性好胜不待学问充足只管好做人的师傅则自家满足再无有进益了只是人的大病痛处不可不戒夫师之道固世之所不可无然亦不可轻昜如此

右一授八月十四日程学士敏政讲

乐正子从於子敖之齐　一章

乐正子是孟子弟子子敖是齐大夫王驩的表字之是往先生指孟子昔者是前日馆是客舍克是乐正子的名昔日孟子在齐国乐正子从着大夫王子敖往齐国去孟子意说子敖是小人不当与他同游因怪乐正子及乐正子来见孟子孟子说你亦来见我乎乐正子见孟子怪他不知何故问说先生如何说这等言语孟子又问他说你来到齐国几日了乐正子答曰前日来了孟子说既是前日来了如何两日不来见我我说这等言语岂不宜乎乐正子答说因舍馆未定所以不曾来见孟子又说你曾闻得人说直待客馆定了方才求见长者乎盖乐正子既已失其身又不早见长者其罪多矣孟子且以不见之罪责之乐正子既闻得孟子说即引咎自责自称其名说克自知有罪不敢辞矣这一章见孟子教人之严而乐正子勇于受责亦自可见凡为师的必以孟子为法为弟子的亦不可文过饰非为名教中之罪人也

八月十六日讲

孟子谓乐正子曰子之从於子敖来徒餔啜也我不意子学古之道而以餔啜也

徒字解作但字餔是食啜是饮孟子呼乐正子说你这一遭跟着王子敖来更无他事但这图些饮食而已我不意你平日学古人之道不知择所从之人是可与同行的是不可与同行的却专为饮食是何道理盖学古人之道则能审于择人严于处已遇可从之人虽无势利箪食瓢饮亦所不辞遇不可从之人虽有势利千驷万锺亦不为动子敖本是齐王幸臣孟子平日絶之未尝与他说话今乐正子乃失身於此人宜孟子正其身而切责之也

右一授程学士作

孟子曰不孝有三无後为大舜不告而娶为无後也君子以为犹告也

後是後嗣不告是不告父母娶是娶妻孟子说按古礼凡人不孝的事有三件阿意曲从陷亲不义是一件不孝家贫亲老不为禄仕是二不孝不娶无子絶先祖祀是三不孝这三件中惟有无後嗣一件是大不孝盖子孙所以报本追远在於祭祀若是不娶妻不生子絶了祖父的祭祀不孝的事岂有大於此者故虞舜承帝尧的命娶了二女不曾告他父亲瞽?得知娶妻大事岂有不告父母之理只是瞽?为父大不慈若是告知必然不要他娶不娶必然絶了後嗣得罪反重故不敢告也然舜虽不告君子论他则以为与告了的一般盖天下之道有正有权正者万世之常权者一时之用告者礼也不告者权也礼而得中则不离於正矣然常道人皆可守权非圣人不能用若父之不慈不至瞽?子之大孝不及虞帝却欲不告而娶则是天下罪人又不可一概而论也

八月二十六日讲

孟子曰仁之实事亲是也义之实从兄是也

这实字解作结实之实孟子说仁义二者是人性固有的然仁主於爱而爱莫切於事亲人能孝顺父母便是仁之实义主於敬而敬莫先於从兄人能敬事兄长便是义之实仁义之道其用最广比如一株树爱民利物都是仁之枝叶其本却自爱亲之一件上推来以此便见爱亲便是仁之结实处忠君弟长都是义之枝叶其本却是从兄上推来以此见得从兄便是义之结实处人之良心发见惟此二者最为切近最为精实能於此体认躬行而充广之则仁义之道不可胜用矣

右一授陈学士作九月初七日温讲

智之实知斯二者【至】手之舞之

这三个实字从上文两个实字说这三个斯二者都指事亲从兄说节文是品节文章生如草木有生意一般恶字解作何字蹈是举足踏地的模样孟子既说仁义之实在於事亲从兄又推智礼乐之实不在於他只在於事亲从兄这两件道理知得明白又能固守常常不离去了这便是智之实处礼之实只於这两件为之品节文章使其次第等级秩然不乱威仪文采粲然可观这便是礼之实处乐之实只是於这两件中心悦乐和顺从容无所勉强既无勉强则这道理油然自生如草木之有生意既有生意则自然畅茂条逹发将出来如何遏止得住既止不住则盛而又盛形於动容见於四体至於足之蹈之手之舞之有不自知其所以然者矣这一章说事亲从兄良心真切天下之道皆原於此然必知之明而守之固而後节之密而乐之深也

九月十一日讲

舜尽事亲之道而瞽?底豫【至】此之谓大孝

瞽?是舜父的名底是至豫是悦定自各止其所的意思孟子因说帝舜之孝又推广说舜能得亲之欢又能谕亲於道事亲的道理已尽到至极处故瞽?虽至顽这时节都至到和悦的去处这便是底豫了只因瞽?一至底豫凡天下为人子的知天下无有不可事的亲都仿傚舜而为孝及至他为父的也都底豫无有不慈这便是化瞽?一底豫了凡天下为父的慈为子的孝子孝父慈各止其所无有不安其位的意思这便是定舜之孝至於如此为法於天下自可传於後世非止一身一家之孝而已所以称做大孝盖凡处人伦之常者昜处人伦之变者难舜处人伦之变而能尽其孝故孟子举之为万世法也

九月十四日讲

离娄章句上

这是孟子离娄篇後一半因简帙重大分作章句下篇

孟子曰舜生於诸冯迁於负夏卒於鸣条东夷之人也文王生於岐周卒於毕郢西夷之人也

诸冯负夏鸣条都是地名岐周是岐山下周旧邑毕郢也是地名孟子说虞舜生於诸冯迁居在负夏没鸣条都是东方夷服之地是舜乃东夷之人也周家文王生在岐周没在毕郢大抵是西方夷服之地是文王乃西夷之人也

地之相去也千有余里【至】其揆一也

符节是玉做成的篆刻文字从中分开使彼此各藏一半有事则左右相合把做信记揆是度孟子又说舜与文王地土相去有千余里之远世代相先後有千余年之久然舜为天子文王为方伯得志行道於中国以及於天下则与符节相合一般无有差错是圣人之生无有先後远近之不同揆度将来其所在所行的道理则一而已非孟子深知二圣之心岂能形容至圣若此哉

弘治七年三月二十一日讲

怀麓堂集卷九十五







卷九十六

钦定四库全书

怀麓堂集卷九十六

明　李东阳　撰

文续稿六

东祀録

请书刻御制碑题本

题为公务事先该巡抚山东都察院右副都御史徐源等奏阙里孔子庙修建落成续该礼部题乞御制碑及遣官祭告等因奏圣旨是遣尚书李东阳祭告钦此除钦遵外臣窃惟修建孔庙朝廷重事而御制祝文及遣祭祝文尤陛下隆师重道之盛心是宜刻之金石以昭示万世但本庙僻在一方恐无缮写楷书之人不能扬厉宸章有孤恩典臣奉将使命事体相关乞令制勅房中书舍人乔宗齎捧前项御制文字往彼书写上石仍乞带领工部文思院副使阎杰就彼镌刻事毕之日即令回京该部施行照例应付廪给脚力便益等因奉圣旨都准该衙门知道钦此

代祀孔庙有述

我皇重孔教庙祀严春秋睠兹阙里灾有命事崇修宪使告成功封章达宸旒儒臣奉明祭吉日夙已诹靡盬信王事濒行罹国忧苍黄变凶吉两月停余輈闰夏气暄热往哉难久留黄扉地亲切使命渺无由向非重道心讵敢息与游朝辞魏阙下暮宿张湾头发轫方草草计程勿悠悠江湖与庙廊自古相爲谋

忧旱辞

黄尘赤日无南北平田见土不见麦秋麦埀埀尽枯死春麦虽青不满咫秋田种少未种多田家四顾无妻子官河水浅舟不行漕舟不载南舟名河西钞关坐不税大仓粳稻何时至一春无雨过半夏贫民望雨如望赦安得一雨如悬河坐令愁怨成欢歌我行虽难柰乐何

天津

玉帛都来万国朝梯航南去接天遥千家市远晨分集两岸沙平夜退潮贡赋旧通沧海运星辰高象洛阳桥河山四塞喉襟地重镇还须拥使轺

夜过沧洲二絶

沧瀛直上海门深南北流来自古今牧马尚谈今日事买牛须见古人心

野凉溪树晚萧飕浅挂轻帆沂急流独坐船牕清不睡听风听水过沧洲

吊顔鲁公词

平原之疆汉侯所邦慨叛孽之突起值唐廷之弗纲列城失势以风靡长途眯目而尘扬穴有首鼠辙无怒螳彼二十有四郡岂一士之可望乃有循吏出守忠臣作防旣炳见乎先几复潜锋於外攘练周兵於邱甸峙鲁遂於刍粮方其开筵飨士洒涕沾裳威振虎豹气吞豺狼屹砥柱之中立任奔流之汤汤破衆丑之心腹扼中原之喉吭隐犄角之交应与常山而爲双当是时也饱宴安之酖毒婴富贵之膏盲衅起褒姒祸延金张争射利以赏国孰扶顚而救伤如公者状貌不达於蔽旒足迹不登於岩廊而乃身任国纪义存天常悲举世之莫变信斯人之孔臧及乎奸相谲使强藩脇降年旣老而益壮辞不烦而愈昌指山河而誓死与日月而争光稽往牒之具载想英风之未亡瞻庙貌之依迩恨束刍之莫将莽川陆之旣暮见高原兮苍苍

将至德州徐都宪仲山来迓是夜微雨

说旱谈荒夜不眠晓来冲雨各开船不辞飘洒沾衣袂且爱依微入野田云好不应风作祟路长真以日爲年无端又属淹留坐醉下蓬牕一黯然

次日大雨至夜喜而有作

打牕鸣雨喜来过坐听欢呼杂擢歌沙口渡喧人语乱柁楼风急水声多尘心散渴真消得农事虽宜柰晚何七十二泉云雾里可能流润入官河

至安平镇减水石坝有怀刘司马长句

黄陵江头河水黄冲沙走石声礌琅北趋平原下广泽直使运道无津梁坐令漕舟百万若□壅贾船徒纷龎帝遣台臣出治水水性硉兀难爲降千金作塌万夫力顷刻下堕轻毫芒台臣焦思废食寝夜梦神禹授以玉简青琳琅水行在导不在障岂以水石争涛泷地灵顺轨水怪伏河遂南徙归徐方因高爲陵下爲泽复有石坝磊荦长如冈丰功伟绩不可以数计此乃余力非末强忆昔文皇建都向燕蓟中导汶泗通漕纲尚书朱公富经畧世上但识陈恭襄瑄武功徐公有贞何人亦奇士盛以勳绩爲文章四十余年复一决叹此之绩安可忘帝命儒臣分书刻金石此记正属臣东阳使船东来一登眺风日颷爽炎天凉是时台臣入兵省我在江湖思庙廊但愿此冈不堕河不徙纵有带砺无沧桑

过汶上访思圣堂

东入齐鲁疆始见圣迹存曰兹中都地宰此社与民大哉堪舆门何者非吾人平生辙环志且复先乡邻损也不宰费顾此逃权臣迹殊本同义於道谅有闻见贤且思齐希圣复何云徘徊古祠下感慨伤心神

望阙里

阙里分明圣域开鲁邦遗趾岂蒿莱衣冠夹路清风引香帛盈门好雨来天外远山皆拱护眼中新庙已崔嵬兹行合是平生事况有文章出上台

新庙告成事

岩岩岱岳新庙有作爰经爰度惟旧规是若载增载拓以光於前畧新庙旣构其辉孔昭如辐斯辏如越斯茂若绘若绣惟功之懋厥有加於旧惟天降灾郁攸是崇惟斯文之恫惟帝降命有严厥工惟中丞之风监司之功庙祀俾俶帝命孔肃曰此大事我其可弗告粢牲册祝言辅臣是属臣拜稽首臣曷敢弗恪庙旣新止礼旣殷止圣灵降鉴飨吉蠲止天右斯文实享厥屯如贞斯元如冬斯春惟国有明祀於千万年

右新庙五章一章六句二章七句一章八句一章十句

谒尼山庙有述

迢迢鲁城路望望尼山峯坤灵在其西【坤灵洞名】颜母【山名】在其东周原敞弘地中有文宣宫年深岁复改上雨兼旁风苍黄设俎豆俯仰思仪容周旋入寝殿榱栋半已空丹青剥像貌暴露炎埃中因之起深痛蹙额面发红荒苔卧石柱隐隐双雕龙乃知前朝事规制本穹窿兴替会有时阙里方尊崇纷纷缁黄辈各自传其宗琳琳映贝阁势若争雌雄吾曹衣冠士此涕讵无从昨逢中台彦【徐都宪卢侍郎】感旧伤遗踪惜哉不共到独此心忡忡他时按部後爲我回青骢

谒顔庙

至德不世出所居必有邻依依阙里东见此陋巷行天资本纯粹况乃沾陶甄礼乐以爲邦克复以爲仁当时七十子此道鲜有闻行藏亦时可不道周公贫伤哉宣尼恸此涕复何人公封与庙配俎豆垂千春古祠久荒敝废井尚未堙泂酌代明祀冷然洗心神旧第入环堵缨冠见云孙因之访孟庙邹峄东嶙峋遥瞻孔林在且荐清溪苹

曲阜纪事

天下衣冠仰圣门旧邦风俗往来敦一方烟火无庵观【本县僧道不入境】三世弦歌有子孙城郭已荒遗址在书文半灭古碑存凭谁更续东游记归向中朝次第论

谒孔林

墓古千年在林深五月寒恩沾周雨露仪识汉衣冠驻跸亭犹峙【宋真宗亭】巢枝鸟未安【世传鸟雀不入林】断碑深树里无路可寻看

周庙【祀周公也】

淤於庠荐於庭坐於庙堂孰使我冠裳兮或饱而饫或煖而舒或佚而娱孰安我起居兮孔道之传兮周祀之绵兮鲁封之存兮曷以不永年兮

右周庙三章章四句

谒少昊墓

古称少昊氏云是五帝先册典旣茫昧氏名仅流传建都鲁城东遗址有轩辕至今高原上陵树郁成阡丰碑不刻字遗恨宣和年【宋徽宗造碑甚钜值金乱不果立】国朝重明祀香帛随纁玄【时制每三年一祭】我来访旧迹幸未迷榛菅四顾林莽间野意但苍然停车问父老相对两无言

会东池有怀东庄圣公

半帘斜日罢登楼梦醒重来是旧游山雨尚含青竹暝水风先动碧河秋望重东岳疑千里兴比南溪欠一舟好事主人无在者十年心赏爲谁酬

过曲阜孔永道见壁上诗志痛一首

欵语清茶去复留败墙残墨重回头无端又作春声叹拭目西风两泪秋

泛南池有怀南溪圣公

轻舟别浦路迢遥危石虚亭影动摇云去好山争入座雨来新水欲平桥多情留客空杯酒旧事伤心但柳条今日我来还我去小山丛挫竟谁招

望岳

偶上奎文阁来观泰岳峯半空翻碧浪平陆走苍龙紫爱沾岚湿青怜泼黛浓长源随迤逦高树助蒙茸幢节迎还送戈矛击更冲烟霞变明晦云雨验丰凶混沌天初辟精灵地所锺分疆书禹贡肇域纪尧封挹浅临沧澥凭虚揖华嵩行尊宜作太名重合称宗外歛神无迹中涵德有容庙严王者象植古大夫松北阙身长系东轺境暂逢崖跻愁月观谷啸想风从圣主劳心切儒臣乐事慵饔飡慙驿廪舆从悯官慵岁旱当忧国民劳恐病农我方颐一笏谁共手双筇日月蹉跎易溪湖隔限重奋飞翰鸟翼飘泊信萍踪濯日思曦发凌秋忆荡胸酒阑多爽气凉思脱惺松

祭尼山庙文

维弘治十七年岁次甲子五月庚寅朔越二日辛卯具官李东阳奉勅代告阙里庙庭成事之後恭谒尼山谨率中书舍人乔宗以牲醴香烛之奠昭告於先师大成至圣文宣王曰圣人之生必当贞元之运禀川岳之精岱宗之麓有山曰尼洞曰神灵者吾夫子之所生也仰惟德合元化道存六经集羣圣之条理开万事之太平者实吾人所赖以有成也荐享之礼报答之义达上下远迩而无间者天下之同情也瞻我阙里有严庙庭属重建之举爲代告之行盖统於专命而不敢以附托爲私荣也故踰三日之祭而不远数十里之程瓣香之献少牢之荐亦惟以致愚诚也若乃幼而学壮而行爲子而孝爲臣而忠严出处之分慎始终之节以质於幽明者方窃有忘焉而惧未之能也万冀圣灵其幸鉴之庶几无负於心盟也谨告

祭南溪公文

维弘治十七年岁次甲子五月庚寅朔越三日壬辰具官忝眷李东阳钦奉朝命祭告於阙里圣庙越旣竣事乃克以刚鬛柔毛庶馐之奠致祭於故衍圣公南溪先生亲家之灵曰予昔弱岁与公同朝邈乎其未始接也粤自冰玉罗洗马之好济宁之邀竟回舟於兴尽空命驾於神交旣而德卿陈提学惠我以柯伐东庄赋我以桃夭仰圣门之荫泽挹令子之丰标书不越月望不崇朝公盖尝有意於子矣谓在潞水之濒都越之郊及乎新庙有奂我车载膏奉王言於纶綍戒邦礼於牲牢瞻宫墙而再拜历庭舘而同遨曾不几时而公不我留也谅四美之难具嗟万物之既凋知此事之非偶嗟吾生之不遭徒许心於挂剑犹恋德於绨袍已矣乎丹书玉节不可以久驻空痛哭而还?呜呼尚飨

祭东庄公文

前与公交义则邻曲後与公亲情则骨肉公实爲之岂必天属新庙旣扬代祀孔肃中更欢戚屡变寒燠公实启之天竟从欲我来何迟公去何速入公之筵不闻篪埙坐公之庭不聆言笑默默苍天悠悠九泉我来有期公不少延我之思公昔公之行赠有篇帙今公之没葬有铭刻公性所嗜公心可质我之来思久愿永毕公乎有知鉴我芬苾尚飨

代告阙里孔子庙记

弘治甲子春正月重建阙里孔子庙成盖自己未夏六月以灾告上旣命学士臣李杰往告卽下山东巡抚巡按曁布政按察诸臣议重建焉前佥事臣李宗泗规画畧定今佥事臣黄绣综理周毕而巡抚都察院臣徐源实综之轮奂闳伟髹绘辉赫皆加於旧而告成事者臣源及监察御史臣陈隣也事下礼部尚书臣张昇等以爲是数百年之旷典请加崇建以昭示天下上亲制碑文祝词命太常具香帛有司备品物卜曰御正殿传制特遣臣东阳自内阁行祭告礼会有孝肃太皇太后之丧旣释服卒哭上未忍悉从吉典乃避殿赐勅以行臣东阳奉命惟谨以闰四月丁卯陛辞祭未至於庙时臣源实方迓於境衍圣公臣孔闻韶方在父丧闻命踧踖易服迓於郊曲阜知县臣孔彦士扶疾迓於驿甲申遂致斋越三日丁亥乃祭中书舍人臣乔宗亦奉命有事於庙右通政臣韩鼎以督河至御史臣陆儞以巡抚至臣卢珝以清军至左布政使臣曹元按察使戈瑄署都指挥佥事臣申宁以三司长至左参议臣冒政以分守至佥事臣袁经以分巡至副使臣陈镐以提学至而臣绣同在皆陪位分献东哲则臣宗西哲则臣元东西庑则五经博士臣颜公铉臣孟元启圣王殿则三世学录臣孔公璜孔氏之族无远近小大来会者以数百计前日时雨连降及期而霁礼成之後星月朗耀神人欢畅歌工舞佾奉器执事之臣下逮胥隷仆从皆欣欣然如云之从风水之赴壑有不令而集者臣东阳乃退而叹曰於戏人性之善恶岂不信哉夫自情荡性凿之後虽积岁累月严刑峻法以驱之使入於圣贤之域而不可得也及乎入圣人之乡观圣人之所爲居接其子孙族姓见其礼闻其乐而以想像其形容卒然之间怠心与躁心释而不自觉盖凡卑且贱者皆然而大夫士之贵而贤者不待论也然则天理之在人心者曷尝一日而忘哉圣人之教固因其所明而导之使复其性而吾夫子之删述六经垂法万世其功所以爲大不可一日而忘者也且褒崇之典虽於圣人无所加损而与世道常相爲重轻故大牢之祀肇开汉业展拜之礼宋道兴焉我国朝太祖高皇帝封爵奉祀建学置官逮我献宗纯皇帝增乐舞八佾笾豆十二天子之礼至是始备重熙累洽盖有由然圣天子登极视学以来益加崇重是役也至集天下之财聚数年之力又辍论思辅导之职诏旨谆切礼意深厚出乎常格所以视天下德意指其向方一转移振作间而应者固若是速也夫明乎祭之义则可以治国使天下知孔子之当祭则知其道之当行爲臣必忠子必孝无不复其性者扩其端而充之将不自今日始乎臣不佞敢纪成事以告来世若阐扬道德以彰教化则金章宸翰昭如日星有目者所得共覩臣曷敢赞一词哉荣禄大夫太子太保户部尚书谨身殿大学士知制诰经筵史官会典总裁臣李东阳拜手稽首谨记

重建孔子阙里庙图序

阙里孔庙之重建也其经费所出爲竹木之税舟船之税麦丝之税及公帑之藏其名物之籍木则市之楚蜀诸境石则取之邹泗诸山瓴甓铅铁则官爲之陶冶丹垩髹漆则集之於商斲削搏裁雕琢绘饰之工则徵之京畿及藩府之良者而夫役则雇之民间而官予之直若食焉巡抚之官始则都御史何公监巡按若御史高君崇熙布政若王君汧按察则陈君璧督工之官则参议程君愈佥事李君宗泗其後皆更代不恒至都御史徐公源御史陈君璘佥事黄君绣而以成告庙之制中爲大成殿十楹崇八丈邃有奇广倍其半爲左右庑百余楹後爲寝殿八楹前爲告坛又前爲奎文阁楹视寝数崇畧与殿等又前爲门四重中爲桥三殿之左爲家庙後爲神厨前爲诗礼堂爲神库又前爲燕申门殿之右爲启圣王殿後爲寝前爲金丝堂又前爲啓圣门前左右爲斋室室之外爲快覩仰瞻二门与观德毓粹二门而四又左右爲钟鼓楼与角楼而六阁之前後爲碑亭各四前四亭则本朝御制而祝勅诸文皆附焉惟坛及楼及中门仍旧其余或创或益并从新制材干坚厚构缔完整象设端伟绘饰华焕悉臻其极盖一代之盛典天下之大观皆备於此是李君所经画而黄君实成之工始於弘治庚申之二月落成於甲子之正月始建之命衍公闻韶已嗣爵御史陆君儞卢君翊及布政曹君元按察郭君瑄等皆来会斋祭旣毕达观於新庙东阳乃前揖徐公曰是惟都宪之贤令行事集以成此功也又揖董君而前曰是惟佥宪之达於政勤於所事夙夜匪懈以成此功也皆孙弗敢居又揖衍圣公而进之曰是惟先师道德之深泽圣天子崇儒重道之盛心更新图远方始自今日而式克成之尚慎守只奉以无负於吾君无忝於尔所生也闻韶曰敢不於斯言是图东阳旣纪祀事黄君将爲庙图别勒於石以示久远因复爲序之而藩宪郡县及凡有事於庙者则书其名氏於後云

诗礼堂铭【有序】

阙里孔庙之东有诗礼堂盖旧名也按察黄君绣重建兹庙尝闻故衍圣公弘泰言金章宗谒庙时爲行幄以驻跸比去有司请撤之章宗示留孔氏爲延宾斋遂止勿撤近毁於火今移而东数武许加崇广焉因爲铭以遗衍圣公闻韶俾识之铭曰惟孔有庭圣训攸在父立子过其徒是赖其训维何维诗及礼手所删定教自家始圣不可作庭名固存万世是师矧惟子孙有斋延宾金所驻跸在昔有然矧我今日新庙旣辟斯堂亦迁有来绳绳世守勿愆

金丝堂铭【有序】

金丝堂旧在孔庙左庑之东东直井前直诗礼堂尝掘地得石刻知爲孔子故宅盖世所传鲁共王闻金石丝竹之声者也故历代之乐器藏於其间比者庙毁而堂独存新庙之辟堂地皆入左庑金丝则移转而西与诗礼堂正相直东旣各爲篆额复爲铭金丝之铭曰惟孔有宅曰维圣门鲁共何人欲坏更存维壁有书四代之文维堂有声八音是闻此事茫昧书则真有有堂载新宅固其旧闻乐知德斯言已久金丝在焉名不可朽昔堂在东今堂则西欲究厥初视我铭词

悼手植桧次匏庵先生韵

孔庭尽烈火庙貌倏更新嗟哉古桧毁仅见孤根存槎岈横高堂突兀撑重门礼记尝及汉官封未汚秦所贵手亲植不与万木羣翻会衆芳茂蓊郁如云屯枯荄发余烬往代有遗文【晋永嘉三年枯死隋义帝元年复生唐乾封三年枯死宋康定元年复生】旦夕或可期今古何当分雷声久絶响五月始一闻矧兹时雨降远迩皆覃均仰高复好古一日累数巡发育岂无地栽培方有人何年重弥盖翘首看嶙峋

题袁佥事松壑图卷

高松盘拏如攫云哀壑动地空中闻秋声怒呼夜涛涌势若万马驱千军阴风萧萧山鬼泣水底长鲸作人立老子横挥似有神纷纷画史何嗟及东台铁冠金石肠携来两袖皆风霜官船五月不知暑掷笔停杯听山雨

题袁佥事石田山水卷

偶逢湖南客却话江东路笑指画中山知是乘骢处

题徐都宪水村竹屋卷

蔼蔼水中村洒洒屋上竹廛居远城市屣脱去尘俗朝看碧山爽夕看晴波渌江湖有襟带冠履无拘束昔闻东吴老本出南州族封非渭川户乞岂江湖曲溪山旧业在图史清风续华跻历台省雅尚在陵谷梦寐三十年此封还此屋官涂复倾盖佳话时秉烛指点入丹青依稀过江麓感今复怀旧岁月如转毂倘遂江湖游邻哉我当卜

题徐都宪椒园茅屋卷

南园种椒椒实红中堂覆茅茅叶重疎香细影入帘户千树万树皆春风堂前不种闲花草只爱椒花得春早庭桧应同手植成江柟枉被风吹倒人家何独无此堂岂有乔木参天长愿君朝葺堂茅夜灌树长记先翁醉游处

过天津闻京师大雨

水急知山雨天昏识海云宠开青草色欢动白鸥羣露祷心须应平安报屡闻向来家国念聊与慰忧勤

漷县祭蒙泉翁外舅文

维弘治十七年岁次甲子五月庚子朔越二十一日庚戌具官门生李东阳代告阙里归过漷县谨以瓣香斗酒之奠遥祭於我外舅蒙泉先生岳公之墓曰公之进退惟道升降公之存亡惟世重轻四海之外百年之内孰不知所谓蒙泉先生也东阳夙自髫丱获瞻门庭遇我以国士宾我以舘甥道义之感文章之记其在天下者非一人之私情也然而生不侍於膝死不送於茔心许於南都之使天留於阙里之行当是时也公女旣折吾子亦倾慨万世之更变伤二姓之凋零痛通家之骨肉想不死之精英顾官阶禄秩已过公之倍屣而风节勲业曾不及公之畸羸不勇退以奇脱犹蹈常而守经此难与世俗者道将永质於幽冥杳佳城之莫卽终饮泪而吞声

归至张家湾舟中作

使节南行又北旋眼中风物转堪怜麦苗枯尽初逢雨河水重来始放船野哭时时闻鬬杀山通处处起颠连灯明月暗蓬牕底细写封章达九天

复命题本

题爲公务事先因阙里孔庙落成该礼部题奉勅遣臣前往祭告续该臣题准令中书舍人乔宗前往恭写御制碑文并遣祭祝文上石等因臣钦遵弘治十七年闰四月初七日起程本月二十三日前到阙里致斋二十七日行祭告礼随即督令奏带文思院副使阎杰镌刻碑石各已完备五月初六日该巡捕都察院徐源督工按察使佥事黄绣等树立讫臣看得所建庙宇规制闳伟工作精致而金章睿藻大书深刻诚千年之旷典一代之伟观足以上妥圣灵光昭儒道传之後世永永无穷臣事毕之日遵奉勅旨星驰回京复命除将前项御制文字各一通摹搨前来另行装演进呈外缘系奉勅公务事理谨具题知弘治十七年五月二十六日

通达下情题本

题爲通达下情事臣备员内阁叨任腹心左右辅导乃其常职比者钦承使命远涉川陆有所闻见不敢缄默谨披肝沥胆爲陛下言之臣自闰四月以来经过里河天津一带适遇天时亢旱风霾屡作夏麦枯死秋田未种运舟不至客船稀少曳缆之夫身无完衣荷锄之命面有菜色极目四望可爲寒心临清安平等处盗贼纵横杀人劫财者在在而是传闻青州劫夺尤甚各该地方官员随捕随发各处回贼百十成羣白昼公行出没无忌又闻南来人言淮扬各府十分狼狈或掘食死人或贱卖生口流移抢掠各自逃生运粮官军搬坝剥浅艰辛万倍人心惶惶莫知所措以至江浙浙东荒歉之地方数千里朝廷虽差官赈济减耗折粮折东补西得不偿失且民户消耗军伍空虚官库无旬月之储俸粮有累年之欠夫以东南财赋所出一岁之荒已至於此北地贫薄素无积累今秋再歉则将何以堪之国家承平富庶百有余年一时之荒尚不堪处设有不测又将何以处之言及於斯可爲痛哭臣本愚庸生长都邑曩於成化年间省祭原籍公干南京再经此地始知民生愁苦之状州县凋敝之由以今校昔十倍於前则臣虽久处官曹日理章疏犹有不得其详者仰惟陛下聪明圣知卓冠羣伦而居於九重之上深宫之内小臣百执事知之不敢言言之不敢尽细微幽隐之故岂得而尽闻之又岂得而尽信之哉臣尝访之道路询之官吏皆言粮草税课岁有常额而冗食大衆国用无经差役频繁科派重叠木植颜料百凡之物岁无虚月内庑钱粮交纳使用更无纪极京城修造前後相仍做工军士累力陪钱每遇班操宁死不赴势家巨室田连州县徵科过度请乞无厌亲王之国供亿之费每至二三十万修斋挂袍开山取矿作无益以害有益者间复有之加以贪官酷吏肆虐爲奸民力困穷嗟怨交作天灾迭降固有由然他如游手之徒号称至亲名因附搭盐船声言各处马头起盖店房网罗商税国家建都於北仰给南方商贾惊疑大非细故织造内官纵使羣小采打闸河官吏赶捉买卖民居骚扰动地又臣所目击者在涂如此在彼可知若此之类未易枚举臣闻天下之患常在於上下之情不通今闾阎之情郡县不得而知也郡县之情庙堂不得而知也庙堂之情九重不得而尽知也是皆起於容隐成於蒙蔽容隐之端其祸甚小而蒙蔽之祸甚深大坏极弊皆由於此臣旣尽知而不尽言恐陛下终不得而知也臣窃以爲今日之生民疲敝已深而国用之匮乏已极若事事而蠲之则不可尽免时时而给之则不可胜给臣请以所见喻之节用度如闸河然节一分则上有一分之益广储蓄如源泉然积一分则下有一分之利惟在圣心一转移之间而已臣在山东伏闻陛下以灾异屡见戒饬羣臣痛加修省特降纶音令内外各衙门开查弊政远近欢动称颂圣明以爲太平之几端在於此臣窃念往时诏旨颁降章疏毕陈而事关内府贵戚每爲掣肘如去年内户部等衙门後府等衙门今年兵部等衙门会奏事件及吏兵二部查奏传奉乞恩各一本皆经时累岁不赐施行臣恐今次所开又成故纸如圣谕所谓虚应故事者则民情何时而慰天变何时而弥乎伏望陛下廓离照之明奋乾纲之断查照前项节次奏本催督今次开具事情凡民情时弊有当兴当革者详加采择期在必行乞望躬行节俭力省浮费惜无名之官赏停无益之工作以先天下以慰生民则变歉成丰转灾爲福可以延宗社万万年之休矣臣燮理无状匡辅罔功凡臣所陈弊政皆臣之责除另行具奏辞避外今将通达下情谨题请旨弘治十七年五月二十六日奏圣旨卿所言深切时弊足见忧国至意事当施行的着各衙门查议明白开具来说钦此

纪行杂志

弘治甲子四月丁卯陛辞奉勅赐酒馔而行部院诸公卿饯於崇文门外同年诸公又送於大通桥东馆阁诸先生饯於三忠祠府寺诸卿丞又饯於前至深沟诸门人官属暨诸乡旧分饯於广惠寺癸丑诸门生饯於糕米店时中书舍人乔生宗亦奉旨有事於庙其弟太常少卿宗暨诸故旧偕饯於前而诸亲尤厚者又饯而前乃别暮至张家湾巡抚山东都御史徐公源已遣舟来迎宿於舟中戊辰大风午始定乃放舟夜至漷县已已过和合驿看郎中良辅张主事邦瑞来迓夜至河西务庚午过杨村驿得风行至暮风横行尚未至丁字沽数里遂野泊至辛未兵备施副使盘来迓过天津又与商张舟送过杨青驿夜过静海县壬申过流河驿又过青县都御史王公沂遣人自真定来迓又过兴济县赵主事名鹤张主事名天相来迓夜过沧州巡盐王御史恺来会癸酉过砖河驿又过新桥驿夜过族兄训导经甲戌过连窝驿又过良店驿孔知县华公自宁津来会清军卢御史翊崔参政岩皆来迓是夜徐都宪来迓遂同舟达旦乙亥微雨旋复霁毛参议珵杨佥事寿皆来迓过德州巡按陆御史儞以书来迓漕运都御史张公缙都督郭公鋐皆遣人自淮安来迓又过故城县马【缺】中锡方家居会於舟中钱御医宗甫先寓京师予延诸阙里视故衍圣公南溪先生疾至已弗瘳归留故域子访之不及见而去丙子过甲马营驿大雨过武城县又过渡口驿兵备李副使善守备刘都指挥金方郎中璘王主事铉徐主事琏童主事器王主事纳诲及镇守临清朱大监云皆冒两来迓喜甚谓自春以来未见此雨丁丑晚至临清史郎中学夏主事昇吴进士便次第来会李知府举曹通判镤皆来迓是日得江编修俊检讨伟书戊寅过东昌至魏家湾闸管河通政使韩公鼎及袁佥事经皆来迓己卯过安平镇登减水石坝观往岁奉勅所撰记石刻项郎中甘明林进士廷皆来会是夜宿安山驿因与韩通政谈南旺湖水浅运舟泊塞不得进乃决议陆行庚辰过东平州进访帝尧墓墓在州城东北二十里及冉子墓在东十里皆远弗能至过新桥驿宿汶上县访思圣堂盖中地宣圣所爲宰故名有元人记石刻乔中书舍人搨之闻有王彦章祠不及赴是日提学陈副使镐修庙黄佥事绣次第奉迓辛已过新嘉驿阙里司乐典籍管匀来迓曲阜孔知县彦士道得疾不及见冒参政政及衍圣公闻韶先迓至济宁弗值至是皆来迓夜宿兖州府壬午朝鲁府赐馔於承运门设乐辞簪花又辞东门郡王邹平王长子遣人请见皆辞不赴癸未孔氏学录公璜顔博士公铉孟博士元毕主事昭次第来迓晨至阙里雨衍圣公方在父丧易服率族人及颜孟子孙迎香帛祝文於三里舖行五拜礼遂前导至於奎文阁礼如初因谒宣庙巡抚巡按清军及三司府县学官诸生皆陪位出会於诗礼堂宿於南池先是李御史良以书自淮杨来迓不值留书而去甲申遍观庙宇皆新构穷极壮丽共致瞻羡观魏汉以来诸碑刻半已剥落前後古木数百株犹森耸如故观手植桧已毁枯根可二三丈相与叹惋久之是夜遂致斋乙酉观书御制碑文字可一寸殊整健韩通政来会遂登奎文阁望泰山及尼防凫驿诸山丙戌雨习仪於诗礼堂遂省牲丁亥行祭告礼乔中书宗分献东哲曹布政元献西哲颜博士鋐献东庑孟博士元献西庑孔学录公璜献启圣王殿是夜雨霁礼成月东出衆情忻怿是日会宴於诗礼堂不用乐戊子徐都宪率衆请纪祀事致币却之谒颜子庙见其倾圮大甚叹惋久之观颜井相传爲陋巷旧址今有亭存焉出访颜博士家比谒孔林拜瞻三世墓莫能辨方向上各有石碣大字宋所立也因西过南溪东庄二圣公新墓哭焉归谒周公庙颇闳丽亦黄佥事所建也巡抚而下皆陪位是日宴衍圣公府孔学录代行酒己丑则韩通政曹布政戈按察申都事皆辞去徐都宪会於公馆夜会於东庄公子闻诗家五月庚寅朔谒庙过曲阜县访孔知县彦士族长希瑾辈至承泗宅见兆先所题壁恸哭而返陆卢二御史会於东池辛卯谒尼山圣庙行释菜礼乔中书袁佥氏陪位衍圣公及其弟闻诗闻礼闻善皆从见殿宇敝陋寝殿尤圮塑像皆暴露风日中因忆旧岁兖州尝求修庙记而坏弛如此怅恨不能置遂访坤灵洞深不过数尺求宋杨奂东游记所载石床石枕者无有也过颜母山衍圣公往登焉归言酌圣井水甚清冽宿其新庄望孟子庙及峄山远不能赴壬辰归阙里祭南溪公晚祭东庄公与其诸子哭尽哀是日陆卢二御史皆辞去癸巳将谒庙辞徐都宪及黄佥事来告碑刻将完卜以己未立於新庙请留观之是日陈副使辞去始议修阙里志林主事文焕来见甲午端阳节庙祭来致胙孔氏请游南池以朝廷免宴辞不赴乙未观立御制碑毕事而雨会於诗礼堂是日徐都宪率衆来致贺币却之丙申戒行雨复作黄佥事请作庙图序不果行徐都宪等约游泰山以朝廷尚在哀戚不敢赴丁酉庙以仲夏时祭来致胙徐都宪等饯於诗礼堂复致币又却之戊戌雨谒庙辞徐都宪等邀观达泉即左传所载者岸有石石刻二大字因过孔承贵竹园园内有新泉及濯缨泉钜竹万竿高下曲折水声??出蒙翳间盖孔氏一胜地也归衍圣公饯於家己亥雨平旦不止遂啓行徐都宪等饯於三里舖及已乃霁过兖州不入鲁王遣长史来邀重会辞不赴暮至济宁孔公翰闻京师闰月丁丑雨盖乙亥奉旨祈雨三日而应林主事送过长沟龙员外霓来见韩通政复自张秋来迓南旺水浅不可行至是汶水至加一尺许夜至开河驿辛丑衍圣公送至安山驿乃辞去徐都宪袁佥事复自东平来会是夜至安平镇壬寅会韩通政公鋐遂行晡又雨夜过东昌癸卯过临清徐都宪朱大监等会於公舘却花及乐甲辰王徐董王四主事及李副使送至渡口驿夜过故城马都宪及钱御医会於舟中是日闻刘谢二公谢位不允闻尚书某公锺致仕乙巳冒参政黄佥事送至德州陆卢二侍御及二司遣学官来致书请修阙里志徐都宪韩通政袁佥事送至良店驿尽境而别得南屏潘公辰及族子嘉敬书夜风雨骤至宿连窝驿是日闻提学陈御史在覇州丙午黎御史凤见於舟中夜过兴济县丁未过流河驿训导族兄复来会得崔生杰书夜过静海县戊申过天津卫至丁字沽始得水夜宿杨村驿己酉闻京师大雨商郎中锺主事送过河西务是日闻陈御史擢浙江提学副司使已赴京矣庚戌过漷县欲谒外舅蒙泉岳公墓以道泞不果遣刘主簿钊致祝文香烛辛亥宿张家湾赵主事复来会壬子过通州李【员】外金辈来迓过深沟诸亲旧次第来迓至京宿西朝房癸丑刘谢二公会於朝房甲寅复命赐酒馔如初丙辰遣内官赐羊酒宝钞

代袭封衍圣公谢恩表

孔子六十二代孙袭封衍圣公臣孔闻韶弘治十六年九月初六日钦奉恩命袭封衍圣公爵臣闻韶诚惶诚恐稽首顿首上言伏以道崇先觉褒扬每荷於朝廷礼正人宗封爵竟归於世胄仰值右文之盛俯惭接武之难负重奚堪临深莫喻兹盖伏遇皇帝陛下天衷纯粹圣学渊微绍惟精惟一之心传守不愆不忘之古训隆师重傅穷六经制作之原崇德象贤具百代彝章之美粤自前汉肇牲牢之祀後周极茅土之封逮及本朝益增旧典银章玉带班超一品之阶左羽右干祭备八佾之舞以至分田赐第建学设官朝则丰馆饩之仪代则谨承传之序弟兄继命事同宋世之蒙虚父子沾恩光编鲁山之乔梓矧庙貌方新之日正车书大会之辰臣闻韶早厠黉宫麤通章句执笾豆以行礼乐非曰能之竭忠孝以事君亲是所愿也伏冀皇风雍穆至治馨香岱视三公世世居东而享德嵩呼万岁年年拱北以来朝臣无任瞻天仰圣激切屏营之至谨奏表称谢以闻

代衍圣公谢修庙遣祭表

具官臣孔闻韶钦蒙圣恩命工重建阙里祖庙及御制碑文遣官祭告谨率族人孔诃等上表称谢者臣闻韶诚惶诚恐稽首顿首上言伏以礼必积百年而後兴事有旷百世而始见是盖政关治体好本民彝凡在斯文式均庆戴若乃余波剩泽沾被子孙其视常情曷啻百倍窃惟阙里祖庙肇自前朝列圣以来累加修葺比岁郁攸示戒煨烬无遗伏遇皇帝陛下天启圣衷道符先揆顾宫墙之旧地实海宇之具瞻爰勅有司重加修建集四方之公帑阅五载之程期材干坚良工制精密庙貌严整轮奂伟然旣不替於前规复恢张於新制足以妥灵昭佑崇德报功极天下之大观亘古今而不再者也又有奎章睿藻降自重霄名刻金书垂之万代出容台之香币备郡邑之粢牺特遣重臣远称殷礼衣冠毕集宅里增辉臣闻韶甫袭官封方膺服制念君命重於家事而祖庙尊於父丧易服以迎拜天颜而敢後趋朝而谢率族姓以阶行伏愿圣学缉熙儒风丕振家诗书而户礼乐益弘世道之光天日月而地山川永贲人文之化徒深祝颂曷罄名言臣下情无任瞻天仰圣激切屏营之至谨奉表称谢以闻

南溪赋

西涯子寓於南溪之上公事旣竣宾客旣散清颷徐来旭日始旦春服渐成乌纱微岸方衆景之骈列忽羣忧之一绊沿堤而步则苍藓绣地丹樱烧林野食呦鹿园鸣变禽繁华曜其阳丛筱荫其阴松移徂徕之峯石出大湖之浔境已旷而复幽路将穷而转深乘舟而泛则泓碧长曳汰痕圆晕虚亭倒影下入无朕菱穿荇绕倏远疑近飞羽夹翔游鳞作阵俯空监以窥明激轻清而拂润虽非浮海之大观亦得风雪之真韵登城而眺则面引凫峄背负岱宗左拱尼阜之巉岩右瞻文庙之宠耸古泗北枕清沂南带达泉出乎其侧汶水缭乎其外深池曲窦下与溪会复有平畴万区大泽千里高原隐伏广路长迤天羃羃以四布云飞飞其如驶思两仪之旣辟见万象之流峙乾坤渺其无际灵气宛其攸止不然则一溪兮几何吾宁独羡乎此偶遇孔氏之父老过而问曰美哉溪乎其源可得而知乎父老曰此周封之遗墟汉国之故地也其前则两观之门其後则灵光之基也地以人胜事随代更逮我故公而南溪是名渗漉汚浊沉停清泠塞者疏而爲通涸者瀦而爲盈防危有堤临深有凭培旧植以爲坚缀新葩以爲荣斯溪也乃冠裳之所咸集轩冕之所必经词林侈以爲盛事海内想闻其风声矧伯仲之其美与东庄而并称余尝览蓟游燕樯吴缆楚忽使轺之东迈弭余节兮邹鲁鲁之山兮嶔峙鲁之水兮涟漪匪王事之在躬余胡爲兮此溪窥圣途之浩荡望学海之津涯叹时乎之不再观逝者之如斯惟德泽之汪濊配宫墙之崔巍家与国而咸休名与谍而俱重吾固知金石之足恃托文章以爲期於是衍圣公揖而进曰呜呼此先君子之志也先生幸爲我赋之余曰嘻有是哉乃呼墨援笔书於堂壁徘徊日夕盖三宿而後出也

怀麓堂集卷九十六







卷九十七

<集部,别集类,明洪武至崇祯,怀麓堂集>

钦定四库全书

怀麓堂集卷九十七

明　李东阳　撰

文续稿七

集句録

送徐学士先生之南京

迢递山河拥两京儒门弭节下蓬瀛文章宇宙千年事江汉风流万古情才似茂陵非晩遇帝於京兆最知名欲知别後相思梦几度朝回一字行

病起饮鸣治小楼奉谢二首

大向交游万事慵眼看春尽不相逢尔家最近魁三象我病犹堪釂一锺宾馆有鱼留客久韶光随酒着人浓若为化作身千亿一月看花到几峯

闭门空赋子虚成第宅清闲且独行休怪儿童延俗客不劳钟鼓报新晴定知何逊缘聨句始觉僧繇浪得名药裹关心诗总废不妨还校有心情

鸣治集杜句见答因再集杜二首

柴门空闭锁松筠锦里逢迎有主人老去诗篇浑漫兴晚来幽独恐伤神自知白发非春事何用浮名绊此身戏假霜威促山简病从深酌道吾真【夏日邀师召同饮屡促始至殊有难色】卧病江湖春复生空山独夜旅魂惊欲知世掌丝纶美肯信吾兼吏隐名佩劒冲星聊暂拔残樽下马复同倾久爲野客寻幽惯实少银鞍傍险行

师召南楼别後颇以不得诗为憾别赠杜句一首

百年多病独登台怀抱何时得好开纵饮欲谋良夜醉殊方又喜故人来旧来好事今能否恐失佳期後命催传语风光共流转须成一醉习池回

鸣治得诗再集杜并集鄙句各一絶依例共得八首

竹里行厨洗玉盘谁家数去酒杯寛谢安不倦登临费乘兴还来看药栏

即事非今亦非古更觉良工心独苦不薄今人爱古人此道今人弃如土

不觉前贤畏後生才微岁晚尚虚名别裁僞体观风雅转见千秋万古情

午时起坐自天明客至从嗔不出迎谁道朝来不作意花枝照眼句还成

右集杜

睡起昏昏学病眠眼看风景入新年此心自信齐明久星在明河月在天

四壁图书画舫如年光如梦此驱除不才岂是官无事敢谓明时独负予

庭雪初乾不受尘谁家池馆爱逢新相逢欲问江南信梦入池塘都是春

两日支持不出门朝来消息喜犹真无端世事论难尽到得春来一样新

右集谢

四川屡有一樽之约病起集杜句奉谂

锦缆牙樯起白鸥何时更得曲江游乘舟取醉非难事送客逢春可自由念我能书数字至似君须向古人求习池未觉风流尽许坐曾轩数散愁

同年会不赴集句奉诸年兄二首

射宫围棘断经过三捷东堂揔汉科拜舞尽随仙仗入飞腾无奈故人何山呼圣寿烟霞动云拥蓬莱雨露多二十年前同日喜几时回首一高歌

井辖投多思不禁银台金阙静沉沉共言东阁招贤地空作西州拥鼻吟登第往年同座主抱琴何处覔知音空怀远道无持赠霄汉常悬捧日心

鼎仪同约止诗举张汝弼吴元启旧例以只鸡斗酒为罚科数日後必有缚鸡载酒而至者閲月不见又不敢公言相督集唐句以谂之不敢厚有所望得一和章足矣二月十日

多情长是惜年华二月中旬已破瓜漫说简书催物促莫将文誉作生涯疎檐看织蛸蠨网远信闻封荳蔻花闲说携琴兼载酒马蹄今去入谁家

柬敷五侍讲

曲江院里题名处遥想风流第一人四海交游更聚散十年京洛共风尘未央树色春中见茂苑莺声雨後新试问登高能赋客思情谁是旧雷陈

自鸣治外屡有投赠而和章不至试语明仲即跃然而起此非相负者集唐句以启之

汉宫题树忆仙郎共汝朝天会栢梁谢朓每篇堪讽咏扬雄托谏在文章春浮玉藻寒波落水滴铜龙昼漏长自有神仙鸣凤曲不将清瑟理霓裳

明仲和章至谓不宜独以险韵相困因索再和一首

几宿春山共陆郎飞飞轻盖指河梁青云旧路通仙掖草色新年发建章身外虚名将底用愁来一日即爲长檐前春色应须惜昨夜新裁白翠裳

周侍讲伯常闻予止诗作长句见督开戒因集唐句奉答之

北阙晴云捧紫闱洞门高阁蔼余辉郎中官贵施行马构殿谈余旧赐衣载笔已齐周右史何人敢和谢玄晖杨花榆荚无才思已分将身着地飞

送罗禋仲绍兴教授【禋仲明仲之弟余杭教谕之子也】

辇下惟因忆弟兄何时开合引诸生云连海气琴书润日射螭头劒佩明好是五贤嘉赏地【府学教授一训导四故称五贤】早知三礼甲科名余杭溪上扁舟好犹是孤帆一日程伯常因用前韵忆亡弟以予方抱此戚因以见遣再叠前韵一首

紫界宫墙白板扉碧牕斜日蔼春辉阳和本是烟霄曲歌舞空裁雪夜衣画省香炉违伏枕荒山野水带斜晖遥知兄弟登高处却望衡阳少鴈飞

和鼎仪漫兴见寄韵

携手城南历旧游江南江北路悠悠青山只忆招提境白雪多随汉水流绦简尚参黄纸按清言远待玉人酬春风无限潇洒意宋玉无愁也自愁

春日答舜咨

竹牕幽户有佳期日暖风恬种药时自叹马卿常带病也知光禄最能诗晨摇玉佩起金殿晚拂炉烟上赤墀闻道仙郎歌白雪万家同唱郢中词

亨父集句索药奉和一首

多少分曹掌旧文不知何事久离羣江淹彩笔空题恨荀令香炉可待熏佳节屡从愁里过遇书忽向病中闻崆峒别有长生诀不惜千金借与君

清明送曰川敷五陪祀长景二陵

长安雪後见归鸿暮节登临且喜同宫怨柳营烟漠漠马嘶山店雨蒙蒙汉家宫阙疑天上武帝旌旗在眼中日暮长堤更回首自西流水尽朝东

雪不止再集一首怀二公山行之苦

海门寒日淡无辉雪入春分省见稀无酒谁供陶令醉【祀陵先斋戒一日故云】有情应湿谢庄衣殿前玉女移香案阶下奚官扫翠微寂寞江天云雾里行人独向五陵归雨雪连日曰川敷五怪余诗有柳营山店之句归途幸晴富有倡和凡赠行者皆答独不及予再集一首奉谢并索和章

雨过风雷遶石坛晴明依旧满长安时人不识予心乐且道无忧行路难小院回廊春寂寂北湖南涧水漫漫翰林风月三千首不得当时一字看

清明後二日与鸣治约访王仁辅於天德观阻雨寄鸣治

清明几处有新烟独向檐牀看雨眠忽有好诗生眼底暂留欢赏寄春前壶觞须就陶彭泽伴直难呼孟浩然何用别寻方外去庾家楼在斗牛边

送泾源赵判官致仕後归自京师

红亭绿酒送君还五柳先生本在山已喜皇威清海岱又劳行役出秦关川原缭绕浮云外楼阁参差紫气间圣代逍遥更何事睡烟歌月老潺湲

师召邀同鸣治小饮集句奉谢

青云器业我全疎终日王门强曳裾尺组挂身何用说闲情入骨若为除高人屡解陈蕃榻多病能忘太史书明日珂声出城去登山临水复何如

闻陈考功朝用集古甚富诗以问之

信手同繙集古书自将佳句着州闾愁占蓍草终难决欲报璚瑶愧不如门掩落花春去後酒醒孤枕鴈来初人间富贵浑如梦消得揶揄势利疎

惟我维扬先生以河南佥宪领南畿屯田事成绩上京师道得微疾乃卜居城阴慨然有终焉之志维时知先生者谓其卓特絶伦之才渊然博古之学清白自守之操而使之循资待次於铨曹之籍固非所宜先生当未衰之齿承当迁之秩而遽自引退亦非士大夫之所望者其言激切反覆而先生之意终自有未释也东阳不才早以契家子受门下业恩义无与为比盖於此有不能已焉属以幽忧抱疾杜门经岁方屏去笔札不能辄有所述因集古句十律以代所欲言其始序先生出处之概中述先生之志而终以鄙意自附於士大夫之论惟不鄙而终教之幸甚

二十余年别帝京曾抛竹马拜先生金章玉节鸣驺远颍水嵩山别眼明苦节难违天子命梦归偏动故乡情平生志业仿唐舜直傍巢由写一名

百官初谒未央宫十载长安似梦中岁发金钱供御府口衔丹诏出关东鱼能深入无忧钓鸟覆危巢岂待风借问路傍名利客飞扬跋扈爲谁雄

遥望旌旗汝水头放歌曾作昔年游谁能载酒开金盏好爲裁书谢白鸥路入尘中才有累道非身外更何求人间岐路知多少水远山长步步愁

寂寞相如卧茂陵闭门懒出病相仍囊空不辨寻春马眼暗难看细字蝇纵酒欲谋良夜醉旧游却忆向来曾年年检点人间事只有家贫免盗憎

黄道星辰北斗边却来平地作神仙蓬莱岂隔三千里时论同归尺五天未许谢公同隐逸且随苏晋暂逃禅悠然到此忘情处目送归鸿手絶弦

却算游程岁月遥平芜归思绿迢迢敢於世上明开眼莫怪先生懒折腰扶老未须苍玉杖还家初散紫宸朝故人虽在多分散且可相从慰寂寥

玉帛朝回望帝乡才名长带粉兰香欲知颍水新居士莫奏开元旧乐章举世尽从愁里老暮年初信梦中忙如今不要教人识遥谢春风白面郎

扰扰车尘负薜萝绿杨摧折旧官河清江碧石伤心丽白水青山引兴多去日儿童皆老大生涯心事已蹉跎自惭久在诸生列奈此承明侍从何

白葛轻衣称?纱早将玄髪到京华离情不断千寻绠奉使虚临八月槎鹤子见贫能代仆野人怀惠欲移家知公不久归钧轴好趂春风入殿衙

沧洲漭沆帝城边独上江楼思渺然缓带轻裘成昨梦浊醪麤饭任吾年中原人物思王猛五絶才名数郑?此际交亲常引领春风双佩好朝天

集句後録小引

甲子之夏予归自阙里道触炎暑及冬而病凡三阅月自度衰疾三上疏乞休弗获幽情郁思欲托之吟讽而未能者畧寻往年故事集古句以自况故旧问遗亦藉爲往复仅得若干篇而诸体畧具常检往年所录久失去比始得之因再录後卷并爲帙以藏盖虽一时情兴所至无关大政然戏而不爲虐谈而不驳感时触物之意亦存乎其间是亦不可弃哉弘治乙丑春二月十日西涯识

病中言怀长句

冬至至後日初长雪山冰谷曦大阳心摇目断兴难尽身欲奋飞病在牀自爱安闲忘寂寞纱?接?慵不着医师尽劝先停酒朝客偶知先送药老去悲秋强自寛不如高卧且加飡亦知世上公卿贵信有人间行路难岂合此身居此地可爲一官妨快意春来江上几人还夜半灯前十年事年去年来来去忙感时抚事增惋伤明年已身向天子不待弹劾归耕桑

又六首

归思凭高黯未消霏霏拂拂又迢迢律回岁晚冰霜少秋尽江南草木凋新结茅庐招隐逸便应黄发老渔樵年年检点人间事未有涓埃答圣朝

谢朓裁诗月满楼每因风景却生愁愁占蓍草终难决欲采苹花不自由锦缆牙樯非昨梦楚云湘水忆同游书生事业真堪笑语不惊人死不休

烧竹煎茶夜卧迟故山归计入支颐明时遇主谁甘退老病旁人岂得知腊雪已添墙下水山风吹尽桂花枝游人过尽柴门掩独立苍茫自咏诗

五月扁舟过洞庭地分南北任浮萍衣巾半染烟霞气云水长和岛屿青故国山川皆梦寐昔年亲友半凋零思乡怀古多伤别何处清风起独醒

望美人兮天一方碧水浩浩雪茫茫病身最觉风露早离梦杳如关塞长竹叶於人既无分梅花满枝空断肠青袍白马有何意万事不如归故乡

午时起坐自天明又对青灯梦不成漫道人间无正色莫教天下笑虚名酒酣懒舞谁相拽客至从嗔不出迎犹有夸张少年处无端诗思忽然生

柬刘东山司马二首

日暮惊沙雪乱飞将因卧病减朝衣身无彩凤双飞翼家在寒塘独掩扉白石净敲蒸水火苔痕常满钓鱼矶同年同病同心事来岁如今归未归

才名长带粉闱香身去东山闲草塘苦节难违天子命回轩应问石渠郎有时云外闻天乐剧欲樽前说故乡圣代止戈资庙畧一篇江汉美宣王

岁暮长句

岁云暮矣多北风杲杲寒日生於东今宵敢叹卧如弓至齐不语坐高舂疾病深藏称懒慵软吹香饭缘老翁小槽酒滴珍珠红华裾织翠青如葱故人相见来从容人生何事不匆匆几时奏事建章宫明时帝用补山龙十年遭际叹无功此时漫与蠧鱼同不知造物哀龙锺故着昏花阿堵中可因霜雪愧青铜只凭天地鉴孤忠行藏在我有穷通长安雪後见归鸿山色不如归兴浓由来勳业属英雄人间鵷鹭杳难从潇湘洞庭暎虚空故山还着白云封吾将此地巢云松

岁暮即事二首

南雪不到地芳华讵能久北上太行山雪片大如手寒天十二月古木余衰柳夜来风雨声此事古未有感悟求其端从卯将至酉欲言无予和梦我平生友道路阻且长故人今在否少壮无几时亲故伤老丑百忧感其中安得不皓首遥遥沮溺心汲汲鲁中叟区区诸老翁悠悠百世後

我衰更懒拙颓然卧前槛天寒霜雪繁挟纩如怀冰平生所娇儿连翩戏中庭忧喜相纷扰倏如流电惊弱女虽非男远嫁难爲情他乡各异县路险不得征寄书常不达来鴈有余声万族各有托归鸟趋林鸣人生穹壤间安得不合并无爲牵所思我心始和平我欲竟此曲庶几知者听

拟古将进酒

春风扇微和金樽绿酒生微波晴云高鸟各自得遣我宁不苍颜酡百年三万六千日向来哀乐何其多将进酒世间万事无不有君子有所思少逢旧亲友小人亦不闲终日驰车走病须书卷作良医欲读嗟如箝在口我亦有丹君信否破除万事无过酒杯行到君莫停手君不见玉川子六碗通仙灵衆宾皆醉我独醒我歌一曲君试听醉翁之意不在酒转见千秋万古情君不闻浊醪有妙理君独未知其趣耳古人今人若流水眼中之人吾老矣

春日奉怀方石先生四首

一轩还向旧堂开解组东归亦快哉两度立朝今结局百年多病独登台山中习静观朝槿石上题诗扫緑苔安得与君幽讨处陶然共醉菊花杯

夕阳无限水东流好爲裁诗谢白鸥处士当爲天下士似君须向古人求故乡今夜思千里月色江声共一楼自笑百年家凤阙不知能似浙江不

菊花时节羡君回喜过严陵旧钓台新句渐高尘累少乡音无改鬓毛衰东山芳意须同赏王式当年本不来应笑我曹身是梦不冲风雨即尘埃

鹤拂烟霄老惯飞令人长忆谢玄晖古来贤杰知多少旧日人民果是非酒碗茶瓯俱不厌谷云溪鸟尚相依君今独得居山乐我已无家不念归

夀潘南屏先生六十【乙丑正月七日】

期君新岁奉恩光人日题诗寄草堂家住层城邻汉苑马随仙仗识天香丝纶阁下文章静安乐窝中日月长人寿百年今六十朝朝染翰侍君王

衮衮诸公车马尘世情谁是旧雷陈貌先年老因忧国天爲诗曹剩借春不敢妄爲些子事也能康济自家身世间甲子还不得明日从头一遍新

芸阁爲郎一命初论交已是十年余佳期笑把斋中酒【是日郊斋】鸿宝谁收箧里书潘岳序年因鬓发冯唐已老听吹嘘惟应鲍叔偏怜我欲报琼瑶愧不如

看取霜髯六十翁此心期与故人同能安陋巷无如我【时予在告】定把青藜独照公复有楼台衔暮景但将怀抱醉春风长生不待炉中药何处吹箫向碧空

高会当年喜得曹英名常得与时髦长嗟博士官犹屈独有扬雄赋最高已入玉堂同视草几陪春色醉仙桃满头白雪丹心在郎署何曾叹二毛

新春杂兴

从官千骑拥銮舆远上天阶礼玉虚遥羡枚臯扈仙跸茂陵秋雨病相如

塞北天南万里长江湖安得便相忘春风无限潇湘意却望并州是故乡

仙家多驻玉华宫也有清愁白发翁春色恼人眠不得错教人恨五更风

无才不敢累明时忆向天涯问紫芝多病所须惟药物病深何药可能医

挂冠殊不爲高年只是当时已惘然莫怪天涯栖不稳在朝长咏卜居篇

同情云路可翺翔独叹青山别路长自笑不如泗浦鴈鴈飞犹得到衡阳

爲园须接邵平瓜小径升堂旧日斜自是不归归便得春明门外即天涯

春愁黯黯独成眠病对椒花独自怜东道若逢相识问恐惊憔悴入新年

浣花溪水水西头曾向慈恩寺里游头白故人无在者夕阳依旧渚边楼

平生雅志重丘山未报涓埃两鬓斑清切会须归有日睡烟歌月老潺湲

身虽疾病尚吟诗三日无诗自怪衰戏集句成图素壁老身真觉似童儿

寄衍圣公

归骑西风拥暮笳圣恩深念鲁东家合欢却笑千年事奉使虚随八月槎心想夜间惟是梦眼知别後自添花知君未爱东湖色水底鱼龙渐可乂

松露先生梦怀翰林旧游有诗见寄次韵奉以答之

山店钟残梦到时遥思献纳在丹墀卷舒在我有成算药饵扶吾随所之青草同心多逸兴白头吟望苦低垂文人才力犹强健摇落深知宋玉悲

怀麓堂集卷九十七







卷九十八

钦定四库全书

怀麓堂集卷九十八

明　李东阳　撰

文续稿八

哭子録

哭兆先次体斋傅先生韵

少日生儿极苦辛生时成幻死时真光隂倏尔过双眼形影孑然只一身秋榜定夸攀桂手暮归愁对倚门亲哀歌不用存遗稿只恐他年累故人

次韵答方石谢先生

生平在乙怕逢辛此语荒唐却近真江海纵然能比恨乾坤空大不容身文章自与箕裘别骨肉谁兼道义亲欲抱此情那向说先生原是虎伤人

再次体斋先生哭兆先韵

飞凰别後有新雏五色文章衆所无八翼门高还自折九原声断不容呼挥毫对客才空俊蹑屐登山兴已孤检点旧书三万卷百年辛苦为谁图

竹几藤床一病身向来魂梦已成真浮名在世飜为累造物何心也妬人买地南邦空习隐望云东岳苦思亲不应又作吞声别老泪无多不沾巾

因兆先病中韵答方石体斋二先生

两日愁多白尽头谁教骨肉转成仇哀歌激切长侵夜弱质凋零可待秋览胜独回东郡马忆归空买洞庭舟不知死诀非生别犹悔当年误远游

雪里商山半白头岂知山与雪为仇诗肠思苦难禁夜病骨寒多不耐秋九陌风花空匹马五湖烟月自扁舟文章不藉云霄力刚得江山助远游

圭峯董司空寄扇兆先欲焚之柩前以代挂剑且侑以诗因感其义次韵奉答

空江落木夜纷纷远道书来正忆君白发有情怜顾况青云无路叹刘蕡交期聚散三生隔世事盈亏两字分闻道药笼无弃物愿从残稿拾遗文

一握清风万里来故人遥在凤凰台多情欲共香魂语什袭犹烦老手开竹泪有斑和露滴燎烟无力被风回不知地下还知否地下如知亦可哀

和王古直哭兆先韵二首

漫道人琴一夜亡哀弦谁写故人章才如卞玉元名楚命比童乌不姓扬华表城头真浪语干将地下有龙光画图指点趋庭事恨杀多情杜古狂【杜堇愳别号古狂尝为兆先作领庵图】极知世事如春梦不信人生有昼游今日眼看埋玉树当年心许撞烟楼空劳挂剑来吴季翻悔藏书似邺侯多少西湖湖上水一时和泪共东流

次陈都御史韵八首

夜台闻哭声哭远声渐迩谁知握手悲翻甚倒衣喜痛定两无言灯前黯相视我时饵汤药僵卧方拥被忆别亦须臾神交岂疑似笑谈劳记忆意态极摹拟共期鱼龙化未爱鸾和峙朅来经月病愁绪结不理慰藉有深辞通家二三士哀歌感今昔高谊一生死死者恐弗闻生者犹在此忘情固非义情剧乃为累有涙欲成河东流浩无涘

其二

向时科举业有戒在歌诗宁图目前捷秘彼胸中奇遗文不多得往事何能追幸当英俊塲犹得亲驱驰虽非尽精力庶以输情私今我忽触目读之但嗟咨一读废宵眠再读忘晨炊三读辍掩卷起立向堦墀平生趋庭事所得仅如斯他日蓼莪篇谁当歌父兮

其三

振衣思崇冈濯缨受清沚渠生不出户有兴谅非迩如闻解吾意直欲远城市归与志不遂辗转劳梦寐买田复卜居此计方未已渠在我不归渠亡我安恃为官累妻孥世路纷皆是渠虽未知道臭味颇予似登高忽不见望远如有俟犹恨独归迟青山负双履

其四

文章若山斗跬步劳攀跻道德若渔猎终焉费筌蹄长涂不易至志士恨每齎吾子独何为超然出羣迷如居百物市贵不数象犀如观大海津怪不骇鲸鲵伤哉不复见永矣含悲凄

其五

交情若市易世路如棋枰空歌伐木篇幽谷无丁丁吾儿托英俊意气千钧轻心当断金石兴岂躭盃觥父行友郑庄长者过陈平文成衆所贵名在汝不争贤哉西台彦重此骨肉情譬如乔松枝下有葛藟萦脉脉青云外谁当和友声

其六

幽人甘固穷达者不讳死物理多偏颇吾生有涯涘丧明亦真情顾为达者訾谁哉能不忧矫枉非具美俯仰天地间何独无父子角觪与豚犬往往不相似吾才岂足多吾家合遗祉未论骨肉亲嗟嗟失佳士

其七

蒙翁丧四子岂复为人父盛年气飞扬永路身龃龉於我得外孙代为诗书主终焉亦凋谢我与翁为伍人言孙似翁文字足绳武郁如千寻柏嘉种出新甫未登廊庙用先罹釡斤苦痛尔不翁如我心酸欲剖

其八

傍架检我书就床理我琴书残有遗香琴断无余音伤哉岁月迈默坐整我衿万事勿复道繁忧剧难任尘帙汚我目哀绪伤人心心目两无用不知盲与喑

次顔士亷编修韵六首

青阳忽改岁白日惨不光生死复几时幽明渺相望哭声彻九地矫顾遍八荒闭门读哀诔卷帙动盈箱劳君赠襚情念之徒旁徨

其二

闲云不作雨死水无生萍嗟嗟薄命人未壮目已瞑荣华能几何奄忽成凋零至意渠独领呜哀我亲聆耿如黄城灯初心尚晶荧念之不能忘水天终吾龄

其三

念彼平生交切磋多箴言如君合师交相视犹弟昆居然入室久艾萧化兰荪植弱以为强磨光发其昏一朝遽沦落此意将谁论

其四

文章各异尚得失动相龉学古者犹然岂独论艺举当其得意时感激中自许自渠沦没後慵复事毫楮掷笔罢哀吟空堂正风雨

其五

塞翁既马失臧谷俱羊亡有子不及成无者同惋伤死生亦大事父子乃天纲谁将蓼荼毒置我甘脆肠魂气无不之遗体先归藏他日治田时归来但茫茫

其六

短衣立长松我梦忽见之平生旧恩爱宛尔不复疑形骸独委弃魂魄相因依劝君勿说梦使我听欲痴梦者有觉时死者无还期死生亦梦觉高论何崔嵬因君复深悟千秋竟同归

次韵答海钓二首

秋风一夜起关城哀调惊传耳为倾四海交游谁骨肉两家父子尽平生来鸿去鴈年年事白日青灯字字情犹记彩衣趋侍日几回当客误呼名

少日才华满帝城衣冠四座一时倾去来今事总成梦一十七年空此生老有箕裘谁继业病中骨肉转伤神不知精力缘愁减犹向深山问药名

李白洲侍郎屠元勳都宪有诗吊兆先次韵奉答

空怀樽酒试论文今日高轩又过君燕市价高谁更问楚招声断不堪闻构成旧屋惊风雨种得新松恨斧斤自古人才何敢预祗将科第惜刘蕡

次钱与谦修撰韵【兆先尝从学与谦】

有口莫问天天道长悠悠有石莫填海海水何时收闭门掩青镜无言搔白头静观得物理定胜非人谋书香既有亭怀麓亦有楼平生堂构心付此土一抔忆当童丱岁经史实研求方期成豹变竟抱龙蛇羞往事勿复陈兹生遽长休空来束刍吊永负担簦游

次韵答邵国贤提学五首

话别存亡异论交父子真书来刚慰我读罢转愁人世事经双眼宗祊在一身他年重握手相对各沾巾

其二

累月君闻讣经年我得书传疑终作信凝望总成虚岁月呻吟里江山涕泪余闭门无吊客愁坐废冠裾

其三

节改成新岁吾衰更老亲远书烦故旧哀调起比邻驻马瞻云日听鸡问寝晨此情抛未却时复上心频

其四

拟学全家隐常为出世谈壮心犹夙昔归计失东南谊重思邻卜情多胜馆骖江湖空满地无处着茅庵

其五

遂有他年卜真成触事悲藏书余旧箧封竹剩空枝白髪三千缕愁心十二时悲歌聊当哭何意复吟诗

次何员外子元韵二首

旧业销沉笔砚中半生何但坐诗穷假山石减峯全瘦落叶声稀树已空岂谓形神非梦幻浪夸头角自儿童渊明贵子君休笑我已无心效此翁

东野诗从死後昌祗今谁在复谁亡人间梦笔非无兆地下修文信有郎牛斗几时冲剑气简编何日继书香闭门只合萧然坐十日愁多雨正滂

又一首

回首黄粱是梦中直从斑白记儿童儿童过尽还斑白独立萧萧树底风

次王主事叔武韵五首

囘风卷飞花愁绪纷欲起白雪无余声青云有遗止客来强衔杯客去空覆簋春寒衣袂薄夜久灯焰死从师思问道归妺期在此意气夙徒勤终焉竟安恃承欢与服养琐琐焉足纪往者已复非来者宁可俟

其二

隙地苦无多书斋不盈丈向非通家客谁与散幽况怜渠隔光景老我稀半行愁看假山雪宛在危峯上忆观联句时此兴何由忘谁将闷怀郁转使悲歌放兀坐比书空咄咄成悲怆

其三

辍君思友篇听我哭子诗君情固未已我恨犹多遗皇天不祚善降祸良亦奇省躬或自致暗室空独知三迁不出都生长竟于斯斯干有嘉咏遂作终身悲

其四

都来一寸心中有九囘肠肠中何所有万恨复千伤迨岁若偪仄逢春亦旁徨汉儒有遗女仅可补书亡尹侯有令子空使履晨霜古今本殊科事变亦靡常渠生讵非寿已胜同儿殇

其五

多君义断金顾我心匪石每聆慰藉词日夕无厌射苦调少懽悰明珠疑暗掷秋怜丹桂凋闵忆黄杨色磨砻渐光彩长养空羽翮平生愉惋容俨若亲几席朅来蹉跎计尚未成窀穸所嗟身沦没安用名辉籍

次石检讨邦彦韵三首

中岁意不适衰病相侵陵还思後生人命薄如春氷闲居读古赋援笔写大鹏趋庭比授简巾袭累数层因怀江海兴勇欲辞罛罾兹谋竟落寞断墨空残藤开缄见渠名益使痛恨增拥炉夜不寐坐待朝阳升

其二

荒郊有蔓草大道无幽兰蹄有停潦长江无囘湍渠生亦得地都市非林峦半生长养心付此指一弹痛定忽复痛仰天但长叹每逢故旧人宛作骨肉看感物泣楚玉伤时咏齐纨悲哉勿重道老泪空成澜

其三

庭梧叶尽脱惨澹落日黄凤雏忽飞去哀调鸣孤凰左盘右辟抑复扬宛若戱彩在我傍视之不见转茫昧烛影坐炤如人长愁多夜深不得睡强起傍户立欲僵蠨蛸挂壁尘满床床头古剑无精光开缄检书书在簏哭声应山山为瀑噫气长嘘衡岳云泪痕徧洒湘江竹东南地缺天西倾人生安得长豪英古今成败类如此我独痛恨何时平由来生死同朝夕转使欢娱成悼惜方将一髪拥千钧空教二子埋双璧每嗟杜牧难开口欲种渊明五株柳断送年光岂在多依栖世路那能久暂时自遣还自哀冷风似觉魂归来谁当为筑归来台无人解和白云调有士不酬黄金盃石郎石郎惟子可语此君看宿草生苍苔

怀麓堂集卷九十八







卷九十九

钦定四库全书

怀麓堂集卷九十九

明　李东阳　撰

文续稿九

求退録

奏

奏为退免重任事近因内阁缺官该吏部奉旨会各部都察院通政司大理寺并科道官推举堪任六员而臣名滥与其列钦此臣闻命震惊罔知攸措臣惟内阁之设所以辅君德播王言参预政机敷陈治道其任至重陛下稽古右文选才授任采诸舆论断自宸衷其选至严如臣者性资愚劣问学空踈忝居儒林叨侍经帷三十余年畧无寸补去年仰蒙圣恩陞授今职令在内阁专管诰勅臣时辄欲具本辞避但念诰勅一事或可勉强効劳因循至今又辱新命矣受恩愈厚则报愈难受任愈重则力愈困若不量力而止知难而退必至旷官误事速戾招尤而欲上副圣天子之知下答卿大夫之望决不可得伏愿圣慈收回成命令臣照旧供职则容贷之恩过於委任万万矣弘治八年二月十八日奉圣旨卿学行素着特兹简任不允吏部知道钦此

奏为陈情乞恩恳祈休致事臣近因感患眩晕等疾不痊具本陈情再乞休致奉圣旨卿才德素着精力未衰有疾宜用心调理以副委任岂可固求退休所请不允钦此仰惟温诏之褒谕圣情之眷注至深至厚臣才微德薄精力实衰内自揣度益增感愧其何以上副圣恩於万一乎自是夙夜只惧用心调理又复许时伏念臣以一介寒微误尘侍从过蒙陛下简擢至此凡职所当为力所能尽虽陨身碎首亦不敢辞而病势纒绵将辍复作即欲免就驱策诚有未堪且臣之疾其始亦甚微也医家谓之内伤内伤之证似轻实重而臣忽之自谓无事或饮食过度或劳佚不时积日累岁其来已久以致元气弊亏痰邪胶结表里俱虚标本皆病故用药愈难而取效亦不易若复强勉匍匐进而不止欹仆顚踣之患难保必无此臣所亲试而非过计也故呻吟郁悒之中思念时事於古人以身喻国之义窃有感焉方今世久承平积安成玩灾异迭应边寇纵横财匮民穷兵疲将寡天下之事大有可忧宵旰之间屡厪圣虑正人臣竭志极力分忧共患之日况股肱心膂之地安敢惮难择便私为身图但臣以病质庸才冒居重地虽在平时尚无禆补当此多事岂能仰赞大猷徒拥虚员复妨贤路臣之愚实不知所以自处也伏望圣明检臣前项二次所奏情词许臣致仕别简贤能代补臣职则臣旷官误事之咎亦少逭矣然臣受恩既深无以为报辄敢复有所陈尤愿陛下儆畏天戒矜恤民穷勤励讲学省节游宴爱惜财用愼重官爵礼制贵戚法驭边将亲贤远佞崇正辟邪达台谏为四聦合宫府为一体遵宪章於列圣严教养於皇储以培天下之元气以夀国家之命脉此臣区区犬马之诚有不能自己者倘臣言可采陛下幸留意焉则臣之退犹臣之进也如其不可则臣虽力疾备位苟充任使陛下将焉取之而亦将安用之哉臣不胜恳悃激切祈恩俟命之至弘治十四年五月初六日奉圣旨卿引疾乞休已屡有旨不允宜勉起供职以副委任毋再固辞吏部知道钦此

奏为辞免加陞事弘治十六年二月二十八日节该钦奉手勅吏部尚书华盖殿大学士太子少保礼部尚书兼文渊阁大学士李东阳陞太子太保钦此臣等闻命惊惶罔知攸措窃惟师保之官所以论道弘化格心辅德实百僚之表率为天下所具瞻其在朝廷之与储宫虽各有攸职其义一也臣等自蒙陛下简置内阁以来累荷圣恩加授今职并参机务兼辅储闱任重地亲官高禄厚而材力绵薄识虑空踈不能翊赞鸿猷养成睿学岁年徒积绩效靡彰每自循省辄增愧畏比者恭遇陛下稽古右文任贤图治考先朝列圣之制修大明会典之书而臣等叨奉德音总裁其事勉加裒辑幸克成编乃职业所当为岂勳庸之足论况上而仰仗圣聪俯垂宸断下则羣僚分职衆力均劳臣等何功首蒙甄录或兼拜两师之秩或起登一品之阶部署迭迁殿名递进官资夐絶宠数弥隆越分踰涯於斯为甚惭惧之极益无所容伏望圣明收囘成命俾臣等俱以旧官供职图报将来臣等不胜感戴天恩之至弘治十六年三月初四日奉圣旨卿等辅导有年劳勋着称特加陞职所辞不允吏部知道钦此

奏为自劾失职辞避重任事臣等俱以愚庸遭遇先帝简任内阁委以腹心临终顾命惓惓以陛下为托臣等痛心刻骨誓以死报及当初政竭力匡持未敢轻易求退近者地动天鸣五星凌犯星斗昼见白虹贯日羣灾叠异并在一时京城道路白日杀人西北诸边敌骑猖獗损军折将前後相仍战则无兵守则无食民生穷苦府库空虚风俗倾颓纪纲废弛赏不当功罚不当罪法令不行名器冗滥诸司弊政日益月增百孔千疮随补随漏当此之际内外臣僚恊心倍力犹恐弗堪方且持禄固宠任情作弊谗谤公行奸邪得计变乱黑白颠倒是非人怨於下而不知天变於上而不畏窃尝历观载籍徧閲古今未有如此而不乱者也恭惟即位之初诏书一下天下延颈相望太平而朝令夕改讫无宁日百官庶府仿傚成风非惟废格不行抑且变易殆尽建言者以为多言干事者以为生事累章执奏则谓之再扰查革旧弊则谓之纷更忧在於民生国计则若罔闻知事涉於近幸贵戚则牢不可破以一二人之私恩坏百年之定制而不顾以一二人之邪说违满朝之公论而不恤臣等叨居重地徒拥虚衘或旨从中出畧不预闻或有议拟径行改易似此之类不能一一备举臣等心知不可义所当言累有论列多不见允比为户兵等部议处盐法功次等事具本上陈极言利害拱俟数日未蒙批答若以臣等言是则宜俯赐施行臣等言非则亦明加斥责而乃留中不报视之若无使臣等趋向不明进退无据深忧极虑寝食弗宁亦知内告外顺人臣之常但政出多门咎归臣等扪心反顾无以自明展转於衷事非获已尝闻宋儒朱熹有曰一日立乎其位则一日业乎其官一日不得乎其官则不敢一日立乎其位今势穷理极已至於斯若诿顾命之名而不尽辅导之实因循玩愒窃禄苟容既负先帝又负陛下不但取讥当世亦将贻诮方来用是共沥愚诚上尘天听伏祈圣明矜察特允退休别选贤能代兹重任少逭分毫之罪幸延犬马之年则陛下优待旧臣之心励精新政之义两尽而无遗矣臣等不胜恳迫激切之至正德元年二月二十日奉圣旨卿等切切为治的心朕已知之所言事待斟酌行着用心照旧辅导该衙门知道钦此奏为自劾失职恳辞重任事臣等具奏自劾奉圣旨卿等切切为治的心朕已知之所言事待斟酌行着用心照旧辅导钦此臣等闻命惊惕愈不自安窃闻委质事君者人臣之常职托孤寄命者天下之重任必处常而不失其身任重而不负其托然後可以无愧若徒旷官尸位而假委质之名不能扶颠持危而冒托孤之寄断乎其不可也痛惟孝宗皇帝大渐之时召臣等至乾清宫御榻前面赐顾命谆谆数百言臣等顿首拜受不胜呜咽彼时司礼监太监陈寛等实共闻之伏自陛下嗣位之初臣等辅导啓沃多见施行少伸报称近数月来往往旨从中出略不预闻有所议拟径行改易诏书不信政令失中臣等叨冒宠荣忧惭无地今不敢缕数姑以其重者言之商人谭景清等附托皇亲奏讨残盐既不肯奉诏还官又不肯领囘原价挟制朝廷摇撼官府沮陛下之美政累母后之盛德论其情罪死有余辜且皇亲之家既已辞退家人引目此商人者已不相干而乃曲为庇护宁使帑藏空虚边饷匮乏而不之顾此政令之失一也大同随征所开冲锋破敌三次当先二项揆之旧制俱不该陞况纪功官原开按伏不系对阵侍郎等官勘得功无显迹查无明证名字不对多寡不一而乃查近年弊政欲陞数百冗员以官法为人情视爵禄如粪土此政令之失二也内府冗员奉旨裁节佥书守门及分守守备等官减革者百无一二而南海子净身人又选入千余非惟伤财害民抑且败坏风俗至於蟒龙玉带滥赏无算大坏名器尤不可言此政令之失三也御用监书篆缺人吏部奉旨考选乃令革退人役通送本监考校优劣是不信铨衡之任而信宠幸之臣况该部查出革退之人俱系夤缘传奉奉诏裁革才不几时遽开此例则匠官术士仿傚成官以邪路为当行视诏书为故纸此政令之失四也他如皇庄田土已令巡抚官查数又复差官踏勘取者未囘差者继出带领人役骚扰地方势所必有京畿小民贫困已极何以堪之此政令之失五也驾帖出外拏人累经各衙门论奏恐生诈伪近因皇亲家人奏愬畿民侵占田土祗凭一面之词辄为出给提解来京镇抚司打问情节俱与原奏不同未免仍解本处官司问理牵连负累破家荡产寃苦之声致伤和气此政令之失六也韦兴齐玄蛊惑先朝盗空府库罪大恶极一则夤缘分守累劾不退一则奏请追究止令取囘迁延至今未正刑典此政令之失七也各营执事官军及内府军匠各仓库斗俱经奏准查赴团营及各衙门乞留仍复照旧废营伍之籍供私门之用此政令之失八也内承运库银两支销累数百万内府支用不给印票该库内官自请查算竟尔不行司钥库铜钱该部累奏支用展转推延至今未发此政令之失九也饶州磁器奉诏蠲免二年仍令起运来用此政令之失十也似此之类未易悉举臣等臣传闻坐视无可奈何或封还执奏不能终止其为失职实所难辞追思先帝临终顾命之言仰念陞下委任旧人之意若涓埃之力少有所禆犬马有知犹当报德况主少国疑四方多事岂忍洁身去位自求便安但忠不足以格君才不足以济世智穷力竭日甚於前向者臣等所陈奉有圣谕朕便处治至今事有未行所奉圣谕云待斟酌行是必言无可采乃使之照旧辅导亦不过仍前失职而已先帝赫赫之灵临之在上岂欲其冒辅导之虚名而蹈旷废之实咎如此哉臣等再四筹度夙夜靡宁陈力就列不能者止闻之古人亦有明训与其身自坏之不若让之能者用是备沥余忠再申前请伏望圣明俯垂洞察谅臣等为国之心非由矫饰正臣等失职之罪特赐罢归亟选非常之才俾任难为之事庶可以上囘天变下慰民心承先帝付托之隆保祖宗基业之重矣臣等干冒天威不胜恳迫激切之至正德元年三月初二日奉圣旨所言事件着各衙门查奏定夺卿等尽心职务以副倚任该衙门知道钦此

奏为陈情恳乞休致事近该臣具本陈情奏乞休致奉圣旨卿辅导有年劳勩显着受先帝顾命托倚匡弼以隆政治上天垂戒朕自警省卿安心办事勉副委任毋再固辞钦此臣闻命惊惭措身无地窃伏自念臣以弱质病躯冒膺宠禄盖自入阁以来未久即病间岁屡作作必踰时累月且如头眩一节曾两次晕倒在阁搀扶得出衆目所见臣不敢欺加以旧患寒湿後增痔漏药饵之服与食相半秋末冬初百疾齐发扶羸振惫已弗能堪又以庸才陋识素乏寸长尸旷之愆与岁俱积今年臣与刘健谢迁各具本乞休臣於本内明开三人之中臣最当退过蒙优旨并赐勉留昨者恳乞退休事同一体健迁皆荷圣恩获蒙俞允而臣独被存留校臣之病比之二人尤多揆臣之才比之二人独劣若依栖眷恋苟幸安全正恐累陛下知人之明孤先帝顾命之重非惟智穷力尽不能复有禆益抑且沉溺颠覆无以自容展转激迫实不知所以为处伏望圣慈愍臣衰病收囘成命仍许退休使臣得与二人同赖帡幪并生天地纵莫效衘环之报犹当为结草之图臣无任恳悃激切祈恩俟命之至正德元年十月十五日奉圣旨具陈休致臣下职也黜陟人材朝廷公论卿有疾密访明医拣选良剂善加调理勉副重托倚毗政务切毋再辞吏部知道钦此

奏为自陈休致事臣緜力薄才孱躯病质遭逢列圣窃禄明时历仕途者四十七年居秘阁者一十六载思危负重恒惧弗胜盖自弘治辛酉之後数乞退休至于正德丙寅以来累陈衰疾并蒙慰谕弗赐允俞追念先皇帝委任顾托之重仰荷圣天子优礼眷遇之隆自度尚可支持岂敢过为矫亢因循腼赧几閲星霜乃今春不雨风霾累月四川湖广等处盗贼成羣水旱之奏殆无虚日圣心警惕俯念元元特命廷臣致斋九日祗告天地神祗用祈雨泽臣於此时内自省疚窃据古人策免之义即欲引咎自陈不意宁夏逆贼上厪西顾之忧下诏颁恩命师讨罪主忧臣辱死亦何辞夙夜在公寝食俱废扶衰力疾又越两旬近者守臣奏捷贼党就擒边境获安民生渐遂顾疾疢生於喜乐筋力痿於安闲四体俱疲百病交作虽欲勉输分寸力不足以济时纵令强效驱驰志不能以帅气质之以盈亏之道揆之於进退之宜及此是图犹为未晚伏望陛下高明照察广大包容赦其瘝旷之愆悯其恳激之请许令休致以遂初心俾枯朽之木获全樗栎之材驽钝之资得延犬马之齿岂但终身而知感尚当没世以无忘臣无任祈恩俟命之至正德五年六月初一日奉圣旨卿累朝重臣已受先帝遗命辅导朕躬才德兼隆中外悉知誉望显着海内咸闻尚未从心之年神彩精健正当辅任凡事用心足见为国至意近因宁夏叛贼剿平皆卿才华之力朕心允恊安忍恳切引疾求闲有疾宜亲近药饵善加调护累有旨勉留安心办事毋负遗命朕意所辞不允吏部知道钦此

奏为陈情乞恩休致事近者臣以衰疾自陈求退伏蒙恩旨曲赐褒嘉责之以顾命之专委之以辅导之重周详备悉百有余言臣闻命惊惶莫知所措上思先帝则涕泗横流仰念圣躬则忧慙并集实不知何以为报也但人臣之义能则致身不能则止二者不容以髪臣八月而生元气素弱今年六十有四卦数已周体不胜衣食不满器朝参之日尝值大风几至顚仆衆所共见加以志虑日短学术愈荒事多遗忘字每差错臣之壮也犹不如人今既老矣何能为役用是具疏乞休己非一次比见朝廷多事黾勉供职如会典未完则不敢言退实录未进则不敢言退霈泽未降逆贼未擒则不敢言退今纂修粗毕僭乱已平指授出於宸衷制驭由於庙算臣奉行宣播幸托有成况威严之後渐复寛仁中外臣民欣欣望治伏惟陛下明识远虑持久而行之何所不至臣之庸弱岂复能禆益於万一乎若以有限之力供无益之役隳政愤事而不知止则其罪益大矣故敢不避烦凟再申前请伏望陛下垂天地生成之仁推家人父子之爱特降俞旨许令休退使残喘微躯幸而未尽则一日之存即陛下一日之赐也臣无任恳切俟命之至正德五年六月初三日奉圣旨卿引衰疾叠休致至再至三历旨勉留宜尽心职务允恊朕怀不必固辞有疾多访贤医善加调理吏部知道钦此

怀麓堂集卷九十九







卷一百

钦定四库全书

怀麓堂集卷一百

明　李东阳　撰

文续稿十

求退録

奏

奏为陈情乞恩恳祈休致事臣年六十四岁入仕途者四十七年在内阁者十六年越自先朝至於今日具本辞免者二十余次误蒙先皇帝及陛下厚恩简命委托勉留曲谕至详至切用是扶衰力疾强効驱驰顾驽劣之才绵薄之力诚不足以动物术不足以救时比者司礼监太监刘瑾专权乱政贻害军民陛下洞照奸谋奋施乾断明正其罪以慰人心中外臣民万口称快臣窃念备员内禁事体相关凡票本拟旨撰写勅书或驳下再三或径自改窜或带囬私宅假於他手或逓出誊黄逼令落底真伪混淆无从辨白臣等虽委曲匡持期於少济而因循隐忍所损亦多荷蒙渊衷明见谓不与内阁相干然玉毁椟中亦难辞责理宜罢黜更复何言伏望陛下高明鉴察特降俞音放归田里遂臣初志别求贤俊俾赞机衡则臣虽未尽犬马之劳亦免积丘山之咎矣臣无任恳悃激切之至正德五年八月十六日奉圣旨卿以宏才硕德佐政先朝嘉谋嘉猷播在天下先帝顾命辅导朕躬刘瑾专权已正其罪今览卿奏知刘瑾将票本拟旨再三驳下径自改窜或带囘私宅假手他人又逓出誊黄逼令落底百端蒙蔽卿委曲匡持朕已悉知宜安心办事不允所辞凡刘瑾所行乱政着各衙门逐一查改该部知道钦此

奏为辞免恩命事正德五年九月二十日节该钦奉手勅宁夏叛逆事情内阁辅导重臣运筹合议大功既成宜加恩典少师兼太子太师吏部尚书华盖殿大学士李东阳加特进左柱国廕他男一人做尚宝司司丞赏银一百两紵丝四表里钦此臣闻命之余震惊无地窃惟论功行赏固朝廷之盛典竭忠尽职实臣子所当然顾恩恒易於满盈而职每难於称塞臣备员内阁久切旷瘝累乞退休未蒙俞允官资禄级已极人臣自揣庸愚略无寸补近者西藩弗靖上轸渊衷自命将出兵以至班师献馘地方平定民物底宁皆由陛下圣武神谋运用於上内外重臣各边将士効力于下臣等奉行宣布不过言语文字之间何功何劳而滥受官赏如臣者求退反进辞少就多省已扪心倍增悚愧至於廕子之制尤为慎重臣老而无子止有继子李兆蕃年方二十先已蒙恩入监自有出身若复冒殊恩骤陞华秩尤恐年轻力弱弗任驱驰非徒贻名器之羞抑且招士林之诮臣之罪咎日益弥深凡此数端无一可着伏望陛下俯察愚诚非为虚让并收严命以待有功臣感荷曲成勉图後报叨冒之愆庶可少逭於万一矣臣不胜【云云】正德五年九月二十三日奉圣旨卿以名德重望辅导累朝忠勤劳勩功业茂着近者宁夏叛逆运筹合议致有成功官廕赏赉礼不为过不允所辞该衙门知道钦此

奏为陈情乞恩再求休致等事臣於本月十八日奏乞休致仰厪德音曲加慰谕未赐俞允臣拊心内省实不自安窃惟人臣事君固当竭死生之力尤当谨进退之节臣见今六十四岁历事列圣四十七年参预机务一十六年才踈力薄当退一也多病早衰当退二也久玷班行多窃俸禄当退三也但顾命之重责任方殷大义所关亦非得已盖圣质方以庶事未定则不敢言退藩臣倡乱边境未宁则不敢言退大奸未除弊政未革则不敢言退用是怀忧抱愧含垢纳污虽因事累辞终不获果於自遂幸遇陛下聪明日进政令一新天下之人延颈望治太平之几正在今日臣若贪位恋禄玩岁愒时及此不图更复何待顷闻南京监察御史张芹奏臣当刘瑾专权乱政之时不能力争及陛下任用得人濳消祸变却又攘以为功冒膺恩廕缘宁夏事平伏承陛下遣司礼监官传示圣意欲加恩典臣极力苦辞几至垂涕及手勅既下加臣特进左柱国廕臣男为尚宝司丞臣随即具本恳辞竟不获命黾勉拜受本非素心但宠禄之颁过踰涯分传闻远外实骇羣情其言礼貌之屈否衆所见闻攘功之有无已蒙圣鉴若不能早退又不力辞此二端者切中臣病况臣揣已量力见可知难盛满之惧己非一日安敢以衰老之身蒙叨冒之罪上以玷陛下知人之明下以贻士林未备之议哉伏望圣慈察臣愚悃许臣致仕将臣男兆蕃收囘成命令其照旧以监生听选出身徐图补报则优礼旧臣之恩曲成万物之德臣举家父子咸知感佩於无穷矣臣无任悚息激切之至正德五年十一月二十四日奉圣旨览卿奏具悉至情卿辅政有年精思纯谨中外共知屡次引疾求退先帝及朕为天下事重曲加慰留近来大奸既去朝廷图新治理委任方隆岂可偶因人言固求休退吏部便往谕朕意大臣义当体国宜勉起供职不必再辞赏功推廕系是旧典李兆蕃己录用了也不准辞该衙门知道钦此

奏为老病乞恩休致事臣於去年十一月内三次具本乞休累辱温旨勉留谆至臣感恩怀愧无以自容犹欲上诉恳诚适遇陛下恭上两宫徽号礼殷事重窃念受恩累朝职在述作因循勉强又閲岁年续以朝觐科举政务频仍命将出兵事体关涉讫无宁处岂暇言私但衰老益深疾病交作五月以来鼻衂脾泻痔漏下血或委顿一时或纒绵累日积成虚耗愈不能支开注门籍在家调治闭户退思扪心内省问其官则三孤之官也问其禄则一品之禄也问其职则论思辅导百职之所萃也今神思荒落不能效谋虑之勤精诚未孚无以为感格之地无其实而虚冒其名受其职而不称其事乃龙锺於踰六望七之岁而不知止栖迟于十有七年之久而不知退未尝不汗流浃背而食不下咽也自今以往臣若留一日则增一日之愆当一事则多一事之咎宁不为贪冒之魁以贻明圣之玷哉用是备沥愚衷再申前请伏望圣慈悯臣衰病烛臣肺腑丐臣骸骨以尽余生则臣於未死之年即荷更生之赐也臣不胜惶恐激切之至正德六年六月十三日奉圣旨卿忠诚体国辅导累朝功烈誉望天下共知比来多事之际发谋出虑周详老成况神志精明述作议论尤为国华在任一日有一日之益出处进退关系天下重轻近因屡疏辞免朝廷已有旨再四勉留宜体朕谆切至情亟起视事以慰衆望乃见君臣同德之义不必再辞吏部知道钦此

奏为老病陈情仰祈天鉴恳乞休致事臣自揣衰病不能任事累岁乞休辄荷恩旨慰谕勉留谆复切至不一而足其大者一则曰先帝顾命辅导朕躬一则曰义虽君臣情犹父子一则曰卿之出处关系天下重轻捧诵之际至于感泣无所逃於天地之间窃伏自念陛下所以遇臣者如此其重所以责臣者如此其深若但玩愒岁时虚糜廪禄以顾命自诿而无匡正之功以辅导为名而乏谋猷之益则陛下亦将焉用之哉臣之官股肱耳目之官也臣之责股肱耳目之责也手足痿痹则元气为之不仁视听壅蔽则全体为之不具是臣之官失职而责无由以塞也臣自请告以来病势纒绵精力消耗蹒跚於户庭之内辗转于牀褥之间深思远忧无所不至臣老而无嗣只影自随宗祀之责惟臣是任然此臣一身一家之私者犹不足言也仰惟陛下春秋鼎盛福履隆长绍统有年前星未耀乃祖宗亿万载社稷之寄天下臣民亿兆人覆焘之情其所关系诚为重大昔在孝宗皇帝亲凭玉几涣发纶音早定大婚永图至计臣面承顾命夙夜于衷比之恒常情实倍万责任之重无过於臣臣所当言亦无有急於此者若复因循隐默苟利目前恐衰病日深一旦溘先朝露生平无以副陛下倚毗之望他日无以见先帝在天之灵误国之罪万死莫赎用是不避威严敬披肝胆伏冀陛下上念承传之重俯怀翊戴之勤高拱穆清深居禁密朝奏以时饮膳以节保圣躬於康乐延嗣续於蕃昌仍望悯臣衰朽之质理难久长察臣忠恳之言止於如此容臣休致以尽余生则臣身虽退犹臣之进尚当伏迹山林仰瞻魏阙颂圣主无疆之寿庆皇家不拔之图臣无任倾心沥血俟罪祈恩之至正德六年七月二十一日奉圣旨朕览卿奏深用惕然具见元臣忠爱至情卿受遗先朝辅导朕躬见今天下多事正宜同心佐理何忍舍朕求去朕因卿言当上念承传之重及臣民翊戴之勤卿亦宜强起视事副朕倚毗至愿以仰答先帝顾命之意不必再辞吏部知道钦此

奏为陈情恳乞辞免恩廕事近该臣等累次辞免恩廕奉圣旨着吏兵二部会看续奉圣旨改廕六品文职臣等仰窥圣意俯悉下情谓匪军功难承世职曲加裁处俾受文阶尚有愚诚冒干天听臣等窃惟廕叙之典非特有文武之分抑亦有厚薄之等比因羣盗肆恶徧历诸方出入四五年间荼毒数千万衆主忧臣辱安敢辞劳天佑人归仅成克捷即今奸凶甫定凋瘵未苏虽率土之欢岂免向隅之泣若燕齐河洛之安靖以为臣等之功则川陕湖贵之纵横复是谁欤之过推恩廕子诚所未安且以六品之华阶何可一日而骤致用是恳乞天恩并收成命使臣等安心於旦夕庶犹可图报於将来臣等感恩佩德过於受廕万万矣臣等不胜惶恐激切之至正德七年十月初十日奉圣旨朕以卿等劳勩特廕武品坚情不受今改文秩又动章闻可不必再辞该衙门知道钦此

奏为陈情恳乞辞免恩廕事臣等再承恩廕累具辞章曲荷纶音不蒙赐允若心无所愧岂敢固违但理有未安终当恳诉窃惟事有常职故任事者无侵官恩有常格故受恩者无愧色臣等所居之官论思辅导之职也目不识兵马之数耳不闻金鼓之音足不履行阵之地身不冒矢石之险若文书之经由论议之关涉与战伐攻击坐作进止者同功而例论推恩以及家是以平居本分之劳冒格外非常之赏况臣等或已蒙廕录不可重沾或方历岁年未经久试扪心揣分实不能堪所有前项恩廕臣等终不敢受伏望圣明俯从愚请并收成命以慰忧惶使臣等照常格守常职以图报称於万一臣等不胜感激之至正德七年十月二十四日奉圣旨卿等累奏辞免特允所请该衙门知道钦此

奏为老病恳乞休致事窃念臣体质羸弱本自天生幼小之时不敢自期壮长中年以後衰病相仍年日益增病日加甚腰膝疼痛眼目眵昏家居入夜则步不能行班行遇风则立不能定纵使朝参公座不过勉强支持每当具奏乞休实是哀鸣恳诉未蒙鉴察曲荷涵容顾今年连闰之月一十有三而在告之辰已过其半虽卑官薄禄犹为旷职素餐况臣叨登一品之阶兼给两官之俸非但难於报称亦将累积愆尤况今岁暮祫享不能陪列正旦朝贺不能随班郊坛大祀不能看牲分献而深居饱饭偃仰在床用是寤寐不宁食不下咽再三筹度展转思惟臣之狼狈实不知所以自处也仰惟陛下天地之量於人无所不容日月之明於物无所不照伏望宥其既往而矜其所不能特降纶音许臣休致则进退之际全晩节於始终俯仰之间托余生於覆载臣之感恩荷德与齿髪而无穷矣臣不胜恳迫激切之至正德七年十二月二十九日奉圣旨卿累朝名德学行才猷中外推重受先帝顾命辅导朕躬竭诚尽忠功在社稷比年以来节次引疾乞休朕未能舍卿屡遣官敦劝暂起视事兹乃固申前请情词恳切朕闵劳以政勉从所请写勅谕意赏银伍十两紵丝四表里以表眷怀着有司时常存问月给米八石岁拨人夫十名应用仍廕子侄一人做中书舍人该部知道钦此

奏为谢恩事昨该臣具奏乞恩休致节该奉圣旨勉从所请写勅谕意赏银五十两紵丝四表里以表眷怀着有司时常存问月给米八石岁拨人夫十名应用仍廕子侄一人做中书舍人钦此窃念臣自弱冠以来至於今日叨蒙累朝列圣作养拔擢之恩简任顾托之命天高地厚不可名言盖尝委质鞠躬少图报称而才踈识浅莫效涓埃旷职素餐久而益甚况孱躯薄质晚岁衰龄非敢忘死而後已之心亦尝闻不能者止之戒用是屡干聪听恳请归休每荷眷留辄增愧惧幸回天鉴特赐允俞而又宠以玺书锡之金币人夫食米给在有司廕子录官俾延世赏恩深礼缛实倍常伦感戴之余曷胜欣忭伏愿圣躬保重圣寿隆长德政日新邦家巩固臣幸得优游陇亩瞻望太平非惟饮德於余生抑且衘恩於身後永永而无穷也臣见今腰膝疼痛行步艰难不能躬谢殿廷面辞黼扆不胜怀慙负咎惶悚激切之至除望阙叩头外谨具谢恩正德七年十二月三十日奉圣旨览卿所奏足见老臣惓惓忠爱余意朕已具悉该衙门知道钦此

奏为谢恩事正德八年正月十三日该光禄寺差典簿厅録事李宗礼齎掲帖内开司礼监太监萧敬传奉圣旨颁送庆成宴卓面一张鸳鸯飰一分酒五瓶臣窃念优闲私第衰病余生无扈从奔走之劳蒙眷注记存之宠恩深礼特夐出前闻惭惧有加报酬无地与阖家而共戴誓没齿以难忘缘臣一向气血虚弱腰膝疼痛不能趋朝行礼除扶病望阙叩头外谨具本谢恩正德八年正月十四日

奏为谢恩事正德八年四月十五日钦蒙皇上遣内臣颁赐勅谕一道新钞三千贯银五十两紵丝四表里衣服一套到臣私第丝纶涣汗岂徒一字之褒金币辉煌远过百朋之锡是盖施恩於不报之地惟当感德於未死之年愧惧交并名言莫既缘臣自致仕以来一向腰膝疼痛行步艰难不能趋朝行礼除扶病望阙叩头外理合具本谢恩正德八年四月十六日

怀麓堂集卷一百







后序

後序

此少师西涯先生李文正公之集也诗赋共若干首铭志杂文若干首奉勅碑记若干首奏疏若干首总若干卷而续集不与焉呜呼富矣予尝闻有一代之兴必有一代英贤之佐进而左右厥辟考修班制敷为述作以昭觌文华国之美然其成也有渐其发也有机必治极百年天鉴昭格笃贤辅始克际登兹盛如周至宣王数更九世作材复古绍休先王于时尹吉甫仍叔申伯仲山甫方叔召虎咸能先後御侮升政大猷而仍叔吉甫之徒又能铺张赞咏以道其事如车攻嵩高蒸民江汉韩弈诸作是已夫周之治固郁郁其文然微诸贤则所谓至今望其君臣若神人然者又恶能若是其烈哉我皇祖受命开极肇隆文化列圣相继引养引恬至於成化弘治间人文之盛於斯为极公适出会其期摅其所藴见於词章高文大册既已光朝着而泽海宇而长篇短述又皆流播四方脍炙人口盖操文柄四十余年出其门者号有家法虽在踈逖亦窃效其词规字体以竞风韵之末而名一时岂偶然哉夷考公平生小心慎密不事矫襮历官禁近节俭正直雅有羔羊之风方今上嗣德访落之初及元凶鞠人忮忒之际公以耆望屹然在服中间扶持善类将顺德意隂利天下盖有人不及知者罪人斯得益启渊衷进贤屏恶溥惠涤瑕以植民生而绵国脉传谓为人臣者怠则张而相之废则扫而更之谓之社稷之役公实有焉及其忧则违之贲於丘园宾从游歌若忘素显而闻朝廷用一善人兴一善治必喜动顔色如自己出或议及古今政疵民瘥亦复痌瘝乃身故予尝为文寿公谓其居庙堂未尝不以山林为念在山林未尝不以庙堂为忧其心始终不废民胞物与之情乃心王室之义正谓此也公既捐馆国论益明朝貤节惠諡曰文正孔子曰言有物而行有恒也是以生则不可志死则不可夺名公固今日之山甫仍叔也向非文与功偕德与位侔亦乌能获是名于天下後世哉公平生志节之大如右俾读是集者有所考焉正德戊寅十二月朔旦门生京江靳贵谨序




