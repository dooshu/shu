版权信息


全陈文

〔清〕严可均　编辑

简体中文版　中华传世珍藏古典文库

©艺雅出版社 2018

本书版权为艺雅出版社所有。

EAN 4057664185822

最后修订：2018年03月21日

出版品牌：艺雅出版社

出版公司：e-artnow s.r.o.

地

址：Za sidlistem 2148/22, Prague - 14300, Czech Republic

邮

箱：eartpress@gmail.com

本书已经过仔细校对，然而如有疏漏不足之处，恳请各位专家读者给予反馈意见，以便日后及时修订与更新版本。





目录


卷一

卷二

卷三

卷四

卷五

卷六

卷七

卷八

卷九

卷十

卷十一

卷十二

卷十三

卷十四

卷十五

卷十六

卷十七

卷十八





卷一




◎　武帝

帝姓陈，讳霸先，字兴国，小字法生，吴兴长城下若里人，汉太丘长陈实之後。梁大同中，为广州中直兵参军，除直ト将军，封新安子，授交州司马，领武平太守。太清中，除振远将军、高要太守。元帝承制，授员外散骑常侍、持节、明威将军、交州刺史，改封南野县伯，进信威将军、豫州刺史，领豫章内史，改封长城县侯，寻授散骑常侍、使持节、军师将军、南江州刺史，进江州刺史，寻授平东将军、东扬州刺史，领会稽太守，镇京口，进征北大将军、开府仪同三司、南徐州刺史。承圣末，进司空。敬帝即位，授侍中、大都督中外诸军事、车骑将军、扬南徐二州刺史，寻授中书监、司徒，进爵为公，拜丞相、录尚书事、镇卫大将军，进封义兴郡公，拜大傅，进位相国，总百揆，加九锡，封陈公，寻进爵为王，以太平元年十月受禅，改元永定，在位三年，谥曰武皇帝，庙号高祖。



◇　受禅大赦诏（永定元年十月乙亥）

五德更运，帝王所以御天，三正相因，夏殷所以宰世，虽色分辞翰，时异文质，揖让征伐，迄用参差，而育德振民，义归一揆。朕以寡昧，时属艰危，国步屡屯，天维三绝，肆勤先后，拯厥横流，藉将帅之功，兼猛士之力，一匡天下，再造黔黎，梁氏以天禄永终，历数攸在，遵与能之典，集大命于朕躬，顾惟匪德，辞不获亮，式从天眷，俯协民心，受终文祖，升□上帝，继迹百王，君临万宇，若涉川水，罔知攸济，宝业初建，皇祚维新，思俾惠泽，覃被亿兆，可大赦天下，改梁太平二年为永定元年，赐民爵二级，文武二等，鳏寡孤独不能自存者，人谷五斛，逋租宿债，皆勿复收，其有犯乡里清议赃污淫盗者，皆洗除先注，与之更始，长徒敕系，特皆原之，亡官失爵，禁锢夺劳，一依旧典。（《陈书·武帝纪》下）



◇　以梁主为江阴王诏

礼陈杞宋，诗咏二客，弗臣之重，历代斯敦。梁氏钦若人□，宪章在昔，济河沈璧，高谢万邦，茅赋所加，宜遵旧典，其以江阴郡奉梁主为江阴王，行梁正朔，车旗服色，一依前准，宫馆资待，务尽优隆。（《陈书·武帝纪》下）



◇　删改科令诏（永定元年十月癸未）

朕闻唐虞道盛，设画象而不犯，夏商德衰，虽孥戮其未备，洎乎末代，纲目滋繁，矧属乱离，宪章遗紊。朕始膺宝历，思广政枢，外可搜举良才，删改科令，群僚博议，务存平简。（《隋书·刑法志》）





◇　追赠兄道谭骠骑大将军太尉封始兴郡王诏（永定元年十月癸巳）

天伦所感，义本因心，名器追崇，则惟恒典。亡兄梁故南兖州刺史长城县公，德范沈邃，风度宽厚，性与天通，深乎靡测，昔弹冠入仕，誉重城华，宣力艰难，遂顾洪业，虽时非季汉，势异桓王，海内挹其风流，生民怀其大德者矣。朕受天明命，爰膺宝历，言寻永往，兴慕增怀，可奉赠太尉公。（《艺文类聚》四十六《沈炯太尉始兴昭烈王碑》，永定元年下诏。）



◇　赠周铁虎诏（永定元年十月）

天地之宝，所贵曰生，形魄之徒，所重唯命。至如捐生立节，效命酬恩，追远怀昔，信宜加等。散骑常侍严威将军、太子左卫率、潼州刺史、领信义太守沌阳县开国侯铁虎，器局沈厚，风力勇壮，北讨南征，竭忠尽力，摧锋江夏，致陷凶徒，神气弥雄，肆言无挠，岂直温序见害，方其理须，庞德临危，犹能□目，忠贞如此，恻怆兼深。可赠侍中、护军将军、青冀二州刺史，加封一千户，并给鼓吹一部，侯如故。（《陈书·周铁虎传》）





◇　封兄子□为临川王诏（永定元年十一月丙申）

东都齐国，义乃亲贤，西汉城阳，事兼功烈。散骑常侍、使持节、都督会稽等十郡诸军事、宣毅将军、会稽太守、长城县侯，学尚清优，神寓凝正，文参礼乐，武定祆氛，心力谋猷，为家治国，拥旄作守，期月有成，辟彼关河，功逾萧寇，萑蒲之盗，自反耕农，篁竹之豪，用禀声朔。朕以虚寡，属当兴运，提彼三尺，宾于四门，王业艰难，赖乎此子，宜隆上爵，称是元功，可封临川郡王，邑二千户；兄子梁中书侍郎顼，袭封始兴王，弟子梁中书侍郎昙朗，袭封南康王，礼秩一同正王。（《陈书·武帝纪》下）





◇　封从子陈拟等诏（永定元年）

维城宗子，实固有周，盘石懿亲，用隆大汉，故会盟则异姓为後，永土则非刘勿王，所以纠合枝干，广树蕃屏，前王懋典，列代恒规。从子持节、员外散骑常侍、明威将军、雍州刺史、监南徐州拟，持节、通直散骑侍郎、贞威将军、北徐州刺史褒，从子晃、炅，从孙假节员外散骑常侍、明威将军炅上，假节、信威将军、北徐州刺史、吉阳县开国侯讠宣，假节、通直散骑侍郎、信武将军□，假节、散骑侍郎、雄信将军、青州刺史、广梁太守详，贞威将军、通直散骑侍郎慧纪，从孙敬雅、敬泰，并枝戚密近，劬劳王室，宜列河山，以光利建。拟可承修县开国侯，褒锺陵县开国侯，晃建城县开国侯，炅上饶县开国侯，炅虔化县开国侯，讠宣仍前封，□豫章县开国侯，详遂兴县开国侯，慧纪宜黄县开国侯，敬雅宁都县开国侯，敬泰平固县开国侯，各邑百户。（《陈书·陈拟传》）



◇　改官制诏（永定二年正月乙未）

夫设官分职，因事重轻，羽仪车马，随时隆替，晋之五校，鸣笳启途，汉之九卿，传呼并列，虞官夏礼，岂曰同科，殷朴周文，固无恒格。朕膺兹宝历，代是天工，留念官方，庶允时衷，梁天监中，左右骁骑领朱衣直阁，并给仪从，北徐州刺史,唱义之初，首为此职，乱离岁久，朝典不存，後生年少，希闻旧则;今去左右骁骑，宜通文武，文官则用腹心，武官则用功臣，所给仪从，同太子二卫率，此外众官，尚书详为条制。（《陈书·武帝纪》下）



◇　亲祠南郊赦诏（永定二年正月辛丑）

朕受命君临，初移星□，孟陬嘉月，备礼泰坛，景候昭华，人□允庆，思令亿兆，咸与惟新。且往代祆氛，于今犹梗，军机未息，徵赋咸繁，事不获已，久知下弊，言念黔黎，无忘寝食。夫罪无轻重，已发觉未发觉，在今昧爽以前，皆赦除之。西寇自王琳以下，并许返迷，一无所问。近所募义军，本拟西寇，并宜解遣，留家附业挽订军资未送者并停，元年军粮逋馀者原其半，州郡县军戍，并不得辄遣，使民间务存优养，若有侵扰，严为法制。（《陈书·武帝纪》下。）



◇　原沈泰部曲妻儿诏（永定二年三月甲午）

罚不及嗣，自古通典，罪疑惟轻，布在方策。沈泰反覆无行，遐迩所知，昔有微功，仍荷朝寄，剖符名郡，推毂累藩，汉口班师，还居方岳，良田有逾于四百，食客不止于三千，富贵显荣，政当如此；鬼害其盈，天夺之魄，无故猖狂，自投獯丑；虽复知人则哲，惟帝其难，光武有蔽于庞萌，魏武不知于于禁，但令朝廷无我负人，其部曲妻儿，各令复业，所在及军人，若有恐胁侵掠者，皆以劫论，若有男女口为人所藏，并许诣台申诉，若乐随临川王及节将立效者，悉皆听许。（《陈书·武帝纪》下。）



◇　擢用旧员诏（永定二年十二月丁亥）

梁时旧仕，乱离播越，始还朝廷，多未铨序；又起兵已来，军勋甚众，选曹即条文武簿、及节将应九流者，量其所拟。（《陈书·武帝纪》下。）

南康始兴二王诸主宜隆礼数诏（永定三年正月）

南康、始兴王诸妹，已有封爵，依礼止是藩主；此二王者，有殊恒情，宜隆礼数，诸主仪秩及尚主，可并同皇女。（《陈书·武帝纪》下。）



◇　分恤东阳诏（永定三年闰四月庚寅）

开廪赈绝，育民之大惠，巡方恤患，前王之令典。朕当斯季俗，膺此乐推，君德未孚，民瘼犹甚，重兹多垒，弥疚纳隍，良由四聪弗达，千里勿应，博施之仁，何其或爽，残弊之轨，致此未康。吴州缙州，去岁蝗旱，郢田虽咒，郑渠终涸，室靡盈积之望，家有填壑之嗟，百姓不足，兆民何赖。近已遣中书舍人江德藻衔命东阳，与令长二千石问民疾苦，仍以入台仓见米分恤，虽德非既饱，庶微慰阻饥。（《陈书·武帝纪》下。）



◇　定救日仪诏（永定三年五月丙辰朔）

此乃前代承用，意有未同，合朔仰助太阳，宜备衮冕之服，自今以去，永可为准。（《陈书·武帝纪》下，五月景辰朔，日有食之，有司奏旧仪御前殿，服朱纱袍，通天冠，诏云云，又见《南史》九）



◇　讨熊昙朗诏（永定三年六月甲午）

昙朗噬逆，罪不容诛，分命众军，仍事掩讨，方加枭磔，以明刑宪。（《陈书·武帝纪》下。）



◇　遗虞荔书

丧乱已来，贤哲凋散，君才用有美，声闻许洛，当今朝廷惟新，广求英俊，岂可栖迟东土，独善其身？今令兄子将接出都，想必副朝廷虚迟也。（《陈书·虞荔传》）



◇　下玺书敕州郡（永定元年十月己卯）

夫四正革代，商周所以应天，五胜相推，轩羲所以当运。梁德不造，丧乱积年，东夏崩腾，西都荡覆，萧勃干纪，非唯赵伦，侯景滔天，逾于刘载，贞阳反篡，贼约连兵，江左累属于鲜卑，金陵久非于梁国，有自氤氲混沌之世，龙图凤纪之前，东汉兴平之初，西朝永嘉之乱，天下分崩，未有若于梁朝者也。朕以虚薄，属当兴运，自昔登庸，首清诸越，徐门浪泊，靡不征行，浮海乘山，所在戡定，冒□风尘，骋驰师旅，六延梁祀，十翦疆寇，岂曰人谋，皆由天启。梁氏以天禄斯改，期运永终，钦若唐虞，推其鼎玉。朕东西退让，拜手陈辞，避舜子于箕山之阳，求支伯于沧洲之野，而公卿敦逼，率土翘惶，天命难稽，遂享嘉祚，今月乙亥，升礼太坛，言念迁桐，但有惭德。自梁氏将末，频月亢阳，火运斯终，秋霖奄降，翌日成礼，圆丘宿设，埃云晚霁，星象夜张，朝景重轮，泫三危之膏露，晨光合璧，带五色之卿云，顾惟寡薄，弥惭休祉，昧旦丕显，方思至治。卿等拥旄方岳，相任股肱，剖符名宇，方寄恤隐，王历惟新，念有欣庆，想深求民瘼，务在廉平，爱惠以抚孤贫，威刑以御强猾，若有萑蒲之盗，或犯戎商，山谷之酋，擅强幽险，皆从肆赦，咸使知闻，如或迷途，俾在无贷。今遣使人具宜往旨，念思善政，副此虚怀。（《陈书·武帝纪》下。）





◇　即位告天文

皇帝臣霸先，敢用玄牡昭告于皇皇后帝，梁氏以圯剥荐臻，历运有极，钦若天应，以命于霸先。夫肇有□民，乃树司牧，选贤与能，未常厥姓，放勋重华之世，咸无意于受终，当涂典午之君，虽有心于揖让，皆以英才处万乘，高勋御四海，故能大庇黔首，光宅区县。有梁末运，仍叶遘屯，獯丑凭陵，久移神器，承圣在外，非能祀夏，天未悔祸，复罹寇逆，嫡嗣废黜，宗枝僭诈，天地荡覆，纪纲泯绝。霸先爰初投袂，大拯横流，重举义兵，实戡多难，废王立帝，实有厥功，安国定社，用尽其力，是谓小康，方期大道，既而烟云表色，日月呈瑞，纬聚东井，龙见谯邦，除旧布新，既彰玄象，迁虞事夏，且协讴讼，九域八荒，同布衷款，百神群祀，皆有诚愿。梁帝高谢万邦，授以大宝。霸先自惟匪薄，让德不嗣，至于再三，辞弗获许，佥以百姓须主，万机难旷，皇灵眷命，非可谦拒，畏天之威，用膺嘉祚，永言夙志，能无惭德，敬简元辰，升坛受禅，告类上帝，用答民心，永保于我有陈，惟明灵是飨。（《陈书·武帝纪》下，《南史》九。）





卷二




◎　文帝

帝讳□，字子华，武帝兄始兴王道谭之长子。梁承圣初，为吴兴太守，历信武将军，监南徐州。太平初，授持节、宣毅将军、会稽太守。武帝受禅，封临川王，拜侍中、安东将军。永定三年六月即位，改元二，天嘉、天康，在位七年，谥曰文皇帝，庙号世祖。



◇　即位大赦诏（永定三年六月甲寅）

上天降祸，奄集邦家，大行皇帝背离万国，率土崩心，若丧考妣，龙图宝历，眇属朕躬，运锺扰攘，事切机务，南面须主，西让礼轻，今便式膺景命，光宅四海，可大赦天下，罪无轻重，悉皆荡涤，逋租宿债，吏民愆负，可勿复收；文武内外，量加爵叙；孝悌力田，为父後者，赐爵一级。庶祗畏在心，公卿毕力，胜残去杀，无待百年，兴言号哽，深增恸绝。（《陈书·文帝纪》）



◇　封第二子顼为始兴王诏（永定三年十月）

日者皇基肇建，封树枝戚，朕亲地攸在，特启大邦。弟顼嗣承门祀，虽土宇开建，荐飨莫由，重以遭家不造，闵凶夙遘，储贰遐隔，□彗车未返，猥以眇身，膺兹景命，式循龟鼎，冰谷载怀；今既入奉大宗，事绝藩□，始兴国庙，蒸尝无主，瞻言霜露，感寻恸绝。其徙封嗣王顼为安成王，封第二子伯茂为始兴王，以奉昭烈王祀，赐天下为父後者爵一级，庶申罔极之情，永保山河之祚。（《陈书·始兴王伯茂传》）



◇　诏答沈炯

省表具怀。卿誉驰咸雒，情深宛沛，日者理切倚门，言归异域，复牵时役，遂乖侍养，虽周生之思，每欲弃官，戴礼垂文，得遗从政。前朝光宅四海，劬劳万机，以卿才为独步，联居专席，方深委任，屡屈情礼。朕嗣奉洪基，思弘景业，顾兹寡薄，兼缠哀疚，实赖贤哲，同致雍熙，岂便释简南闱，解绂东路？当令冯亲入舍，荀母从官，用睹朝荣，不亏家礼。寻敕所司相迎尊累，使卿公私得所，并无废也。（《陈书·沈炯传》）



◇　改元大赦诏（天嘉元年正月癸丑）

朕以寡昧，嗣纂洪业，哀□在疚，治道弗昭，仰惟前德，幽显遐畅，恭己不言，庶几无改。虽宏图懋轨，日月方弘，而清庙廓然，圣灵浸远，感寻永往，瞻言罔极。今四象运周，三元告献，华夷胥洎，玉帛骏奔，思覃遗泽，播之亿兆；其大赦天下，改永定四年为天嘉元年，鳏寡孤独不能自存立者，赐谷人五斛，孝悌力田，殊行异等，加爵一级。（《陈书·文帝纪》）



◇　亲祠南郊诏（天嘉元年正月辛酉）

朕式飨上玄，虔奉牲玉，高□礼毕，诚敬兼弘。且荫霾浃辰，褰霁在日，云物韶朗，风景清和，庆动人□，忭流庶俗，思俾黎元，同此多祜，可赐民爵一级。（《陈书·文帝纪》）



◇　原宥王琳党与诏（天嘉元年二月戊戌）

夫五运递来，三灵眷命，皇王因之改创，殷周所以乐推。朕统历承基，丕隆鼎运，期理攸属，数祚斯在，岂侥幸所至，宁卜祝可求，故知神器之重，必在符命，是以逐鹿贻讥，断定业，乱臣贼子，异世同尤。王琳识暗挈瓶，智惭卫足，干纪乱常，自贻颠沛，而□绅君子，多被絷维，虽泾渭合流，兰鲍同肆，求之厥理，或有胁从。今九□既设，八□斯掩，天网恢恢，吞舟是漏。至如伏波游说，永作汉蕃，延寿脱归，终为魏守，器改秦虞，材通晋楚，行藏用舍，亦岂有恒？宜加宽仁，以彰雷作。其衣冠士族，预在凶党，悉皆原宥；将帅战兵，亦同肆眚，并随才铨引，庶收力用。（《陈书·文帝纪》）



◇　赠谥死事将士诏

师旅以来，将士死王事者，并皆赠谥。（《陈书·文帝纪》）



◇　蠲复丁役诏（天嘉元年二月己亥）

日者凶渠肆虐，众军进讨，舟舰输积，权倩民丁，师出经时，役劳日久，今氛□廓清，宜有甄被，可蠲复丁身，夫妻三年于役不幸者，复其妻子。（《陈书·文帝纪》）



◇　宽赋诏（天嘉元年三月丙辰）

自丧乱以来，十有馀载，编户凋亡，万不遗一，中原氓庶，盖云无几。顷者寇难仍接，算敛繁多，且兴师以来，千金日费，府藏虚竭，杼轴岁空，近所置军资，本充戎备，今元恶克殄，八表已康，兵戈静戢，息肩方在，思俾馀黎，陶此宽赋，今岁军粮，通减三分之一，尚书申下四方，称朕哀矜之意，守宰明加劝课，务急农桑，庶鼓腹含哺，复在兹日。（《陈书·文帝纪》）



◇　录序郢州官属诏（天嘉元年三月丁丑）

萧庄伪署文武官属还朝者，量加录序。（《陈书·文帝纪》）



◇　衡阳王丧柩至下诏（天嘉元年四月庚辰。案本传作庚寅，误。）

夫宠章所以嘉德，礼数所以崇亲，乃历代之通规，前王之令典。新除使持节、散骑常侍、都督湘州诸军事、骠骑将军、湘州牧、衡阳王昌，明哲在躬，圭璋早秀，孝敬内湛，聪睿外宣，梁季艰虞，宗社颠坠，西京沦覆，陷身关陇，及鼎业初基，外蕃逆命，聘问斯阻，音介莫通，眷彼机桥，将邻乌白。今者群公戮力，多难廓清，轻传入郛，无劳假道，周朝敦其继好，骖驾归来，欣此朝闻，庶欢昏定。报施徒语，曾莫辅仁，人之云亡，殄悴斯在，奄焉薨殒，倍增伤悼，津门之恸空在，桓岫之功不追，静言念之，心焉如割，宜隆懋典，以协徽猷。可赠侍中、假黄钺、都督中外诸军事、太宰、扬州牧，给东园温明秘器，九旒銮辂，黄屋左纛，武贲班剑百人，□□京车，前後部羽葆鼓吹，葬送之仪，一依汉东平宪王、齐豫章文献王故事，仍遣大司空持节迎护丧事，大鸿胪副，其羽卫殡送所须，随由备办。（《陈书·衡阳王昌传》）



◇　葬梁元帝诏（天嘉元年六月壬辰）

梁孝元遭离多难，灵榇播越。朕昔经北面，有异常伦，遣使迎接，以次近路，江宁既是旧茔，宜即安卜，车旗礼章，悉用梁典，依魏葬汉献帝故事。（《陈书·文帝纪》）



◇　进贤诏（天嘉元年七月甲寅）

朕以眇身，属当大宝，负荷至重，忧责实深，而庶绩未康，胥怨犹结，伫咨贤良，发于梦想，每有一言入听，片善可求，何尝不褒奖抽扬，缄书绅带？而傅岩虚往，穹谷尚淹，蒲币空陈，旌弓不至，岂当有乖则哲，使草泽遗才，将时运浇流，今不逮古，侧食长怀，寝兴增叹。新安太守陆山才有启荐，梁前征西从事中郎萧策、梁前尚书中兵郎王暹，并世胄清华，羽仪著族，或文史足用，或孝德可称，并宜登之朝序，擢以不次。王公已下，其各进举贤良，申荐沦屈，庶众才必萃，大厦可成，使□或朴载哥，由庚在咏。（《陈书·文帝纪》，罗愿《新安志》九）



◇　侨旧著籍诏（天嘉元年七月乙卯）

自顷丧乱，编户播迁，言念馀黎，良可哀惕。其亡乡失土，逐食流移者，今年内随其适乐，来岁不问侨旧，悉令著籍，同土断之例。（《陈书·文帝纪》，《通典》三。）





◇　种麦诏（天嘉元年八月壬午）

菽粟之贵，重于珠玉。自顷寇戎，游手者众，民失分地之业，士有佩犊之讥。朕哀矜黔庶，念康弊俗，思俾阻饥，方存富教。麦之为用，要切斯甚，今九秋在节，万实可收。其班宣远近，并令播种，守宰亲临劝课，务使及时，其有尤贫，量给种子。（《陈书·文帝纪》）



◇　禁奢丽诏（天嘉元年八月戊子）

污樽土鼓，诚则难追，画卯雕薪，或可易革。梁氏末运，奢丽已甚，刍豢于胥史，歌钟列于管库，牛木被朱丹之采，车马饰金玉之珍，逐欲浇流，迁讹遂远。朕自诸生，颇为内足，而家敦朴素，室靡浮华，观览时俗，常所扼腕。今妄假时乘，临驭区极，属当沦季，思闻治道，菲食卑宫，自安俭陋，俾兹薄俗，获反淳风，维雕镂淫饰，非兵器及国容所须，金银珠玉，衣服杂玩，悉皆禁断。（《陈书·文帝纪》）



◇　以方泰为南康世子诏（天嘉元年）

南康王昙朗，出隔齐庭，反身莫测，国庙方修，奠飨须主，可以长男方泰为南康世子，嗣南康王後。（《陈书·南康王昙朗附传》）



◇　停春夏决罪诏（天嘉元年十二月乙未）

古者春夏二气，不决重罪，盖以阳和布泽，天秩是弘，宽网省刑，义符含育，前王所以则天象地，立法垂训者也。朕属当浇季，思求民瘼，哀矜恻隐，念甚纳隍，常欲式遵旧轨，用长风化，自今孟春讫于夏首，罪人大辟，事已款者，宜且申停。（《陈书·文帝纪》）



◇　诏答沈不害（天嘉初）

省表闻之。自旧章驰废，微言将绝；朕嗣膺宝业，念在缉熙，而兵革未息，军国草创，常恐前王令典，一朝泯灭；卿才思优洽，文理可求，弘惜大体，殷勤名教，付外详议，依事施行。（《陈书·沈不害传》）



◇　以侯□等配食高祖庙庭诏（天嘉二年九月甲寅）

姬业方阐，望载渭滨，汉历既融，道通圮上。若乃储精辰宿，降灵惟岳，风云有感，梦寐是求，斯固舟楫盐梅，递相表里，长世建国，罔或不然。至于铭德太常，从祀清庙，以贻厥後来，垂诸不朽者也。前皇经济区宇，裁成品物，灵贶式甄，光膺宝命，虽谟明睿发，幽显协从，亦文武贤能，翼宣王业。故大司马、骠骑大将军□，故司空文育，故平北将军、开府仪同三司僧明，故中护军颖，故领军将军拟，或缔构艰难，经纶夷险；或摧锋冒刃，殉义遗生；或宣哲协规，绸缪帷幄；或披荆汗马，终始勤劬；莫不罄诚翻力，屯泰以之。朕以寡昧，嗣膺丕绪，永言勋烈，思弘典训，便可式遵故实，载扬盛轨，可并配食高祖庙庭，俾兹大猷，永传宗□。（《陈书·文帝纪》）



◇　下诏讨留异（天嘉二年十二月丙戌）

昔四罪难弘，大妫之所无赦，九黎乱德，少昊之所必诛，自古皇王，不贪征伐，苟为时蠹，事非获已。逆贼留异，数应亡灭，缮甲完聚，由来积年，进谢群龙，自跃于千里，退让首鼠，恒持于百心，中岁密契番禺，既弘天网，赐以名爵，敦以国姻，傥望怀音，犹能革面，王琳窃据中流，翻相应接，别引南川之岭路，专为东道之主人，结附凶渠，唯欣祸乱，既祆氛荡定，气沮心孤，类伤鸟之惊弦，等穷兽之谋触，虽复遣家入质，子阳之态转遒，侍子还朝，隗嚣之心方炽。朕志相成养，不计疵慝，披襟解带，敦喻殷勤，蜂目弥彰，枭声无改，遂置军江口，严戍下淮，显然反叛，非可容匿。且缙邦膏腴，稽南殷旷，永割王赋，长壅国民，竹箭良材，绝望京辇，萑蒲小盗，共肆贪残，念彼馀□，兼其慨息。西戎屈膝，自款重关，秦国依风，并轮侵地，三边已□，四表咸宁，唯此微妖，所宜清殄。可遣使持节、都督南徐州诸军事，征北将军、司空、南徐州刺史、桂阳郡开国公安都指往擒戮，罪止异身，馀无所问。（《陈书·留异传》）



◇　赠谥南康王昙朗诏（天嘉二年）

夫追远慎终，抑闻前诰。南康王昙朗，明哲懋亲，蕃维是属，入质北齐，用纾时难，皇运兆兴，未获旋反，永言□子，日夜不忘，齐使始至，凶问奄及，追怀痛悼，兼倍常情，宜隆宠数，以光恒序。可赠侍中、安东将军、开府仪同三司、南徐州刺史，谥曰恚（《陈书·南康王昙朗传》）



◇　南郊恩诏（天嘉三年正月辛亥）

朕负荷灵图，亟回星□，兢兢业业，庶几治定；而德化不孚，俗弊滋甚，永言念之，无忘日夜。阳和布气，昭事上玄，躬奉牲玉，诚兼飨敬，思与黎元，被斯宽惠。可普赐民爵一级，其孝悌力田，别加一等。（《陈书·文帝纪》）



◇　收侯安都诏（天嘉四年六月癸巳）

昔汉厚功臣，韩彭肇乱，晋倚蕃牧，敦约称兵，托六尺于庞萌，野心窃发，寄股肱于霍禹，凶谋潜构，追惟往代，扌延逆一揆，永言自古，患难同规。侯安都素乏遥图，本惭令德，幸属兴运，预奉比纶，拔迹行间，假之毛羽，推于偏帅，委以驰逐，位极三槐，任居四岳，名器隆赫，礼数莫俦；而志唯矜已，气在陵上，招聚逋逃，穷极轻狡，无赖无行，不畏不恭，受□专征，剽掠一逞，椎毂所镇，裒敛无厌，寄以徐蕃，接邻齐境，贸迁禁货，鬻卖居民，椎埋发掘，毒流泉壤，睚眦僵尸，罔顾彝宪。朕以爰初缔构，颇著功绩，飞骖代邸，预定嘉谋，所以淹抑有司，每怀遵养，杜绝百辟，日望自新，款襟期于话言，推丹赤于造次，策马甲第，羽林息警，置酒高堂，陛戟无卫，何尝内隐片嫌，去柏人而勿宿，外协猜防，入成皋而不留？而勃戾不悛，骄暴滋甚，招诱文武，密怀异图，去年十二月十一日，获中书舍人蔡景历启称，侯安都去月十日，遣别驾周弘实来景历私省宿，访问禁中，具陈反计，朕犹加隐忍，待之如初。爰自北门，迁授南服，受命经停，奸谋益露。今者欲因初镇，将行不轨，此而可忍，孰不可容；赖社稷之灵，近侍诚悫，丑情彰暴，逆节显闻，外可详案旧典，速正刑书，止在同谋，馀所问。（《陈书·侯安都传》）



◇　以周铁虎配食高祖庙庭诏（天嘉五年三月壬午）

汉室功臣，形写宫观，魏朝猛将，名配宗祧，功烈所以长存，世代因之不朽。故侍中、护军将军、青冀二州刺史、沌阳县开国侯铁虎，诚节鲠亮，力用雄敢，王业初基，行间累及，垂翅贼垒，正色寇庭，古之遗烈，有识同壮，陨身不屈，虽隆荣等，营魂易远，言追嘉惜，宜仰陪□寝，恭颁飨奠，可配食高祖庙庭。（《陈书·周铁虎传》）



◇　曲赦京师诏（天嘉五年七月丁丑）

朕以寡昧，属当负重，星□亟改，冕旒弗旷，不能仰协璇衡，用调玉烛，傍慰苍生，以安黔首，兵无宁岁，民乏有年，移风之道未弘，习俗之患犹在，致令氓多触网，吏繁笔削，狱犴滋章，虽由物犯，囹圄淹滞，亦或有冤，念俾纳隍，载劳负戾，加以肤凑不适，摄卫有亏，比获微痊，思覃宽惠，可曲赦京师。（《陈书·文帝纪》）



◇　赙恤周，专攵诏（天嘉五年）

使持节、散骑常侍、都督南豫州缘江诸军事、镇南将军、南豫州刺史、西丰县开国侯，专攵，受任遐征，淹时违律，虚矜奸诡，遂贻丧什；但夙著勤诚，亟劳戎旅，犹深恻怆，愍悼于怀，可存其茅赋，量所赙恤。（《陈书·周，专攵传》）



◇　许建安等郡流民还本诏（天嘉六年三月乙未）

侯景以来，遭乱移在建安晋安义安郡者，并许还本土，其被略为奴婢者，释为良民。（《陈书·文帝纪》）



◇　修治古忠烈坟冢诏（天嘉六年八月丁丑）

梁室多故，祸乱相寻，兵甲纷纭，十年不解，不逞之徒，虐流生气，无赖之属，暴及徂魂。江左肇基，王者攸宅，金行水位之主，木运火德之君，时更四代，岁逾二百，若其经纶三业，缙绅民望，忠臣孝子，何世无才，而零落山丘，变移陵谷，或皆翦伐，莫不侵残，玉杯得于民间，漆简传于世载，无复五株之树，罕见千年之表。自大祚光启，恭惟揖让，爰暨朕躬，聿修祖武，虽复□旗服色，犹行杞宋之计，每车驾巡游，眇瞻河雒之路，故乔山之祀，苹藻弗亏，骊山之坟，松柏恒守；唯戚藩旧垄，士子故茔，掩□堇未周，樵牧犹众，或亲属流隶，负土无期，子孙冥灭，手植何寄，汉高留连于无忌，宋祖惆怅于子房，丘墓生哀，生灵共恻者也。朕所以兴言永日，思慰幽龋维前代王侯，自古忠烈，坟冢被发，绝无後者，可检行修治，墓中树木，勿得樵采，庶幽显咸畅，称朕意焉。（《陈书·文帝纪》）



◇　曲赦京师诏（天嘉六年十二月癸亥）

朕自居民牧之重，托在王公之上，顾其寡昧，郁于治道，加以屡亏听览，事多壅积，冤滞靡申，幽枉弗鉴，念兹罪戾，有甚纳隍，而惠泽未流，愆阳累月，今岁序云暮，元正向肇，欲使幽圄之内，同被时和，可曲赦京师。（《陈书·文帝纪》）





◇　改元大赦诏（天康元年二月丙子）

朕以寡德，纂承洪绪，日昊劬劳，思弘景业，而政道多昧，黎庶未康，兼疹患淹时，亢阳累月，百姓何咎，实由朕躬；念兹在兹，痛如疾首，可大赦天下，改天嘉七年为天康元年。（《陈书·文帝纪》）



◇　遗诏（天康元年四月）

朕疾苦弥留，遂至不救，修短有命，夫复何言。但王业艰难，频岁军旅，生民多弊，无忘愧惕；今方隅乃定，俗教未弘，便及大渐，以为遗恨。社稷任重，太子可即君临，王侯将相，善相辅翊，内外协和，勿违朕意。山陵务存俭速，大敛竟，群臣三日一临，公除之制，率依旧典。（《陈书·文帝纪》）



◇　敕虞荔

能敦布素，乃当为高。卿年事已多，气力稍减，方欲仗委，良须克壮，今给卿鱼肉，不得固从所执也。（《陈书·虞荔传》）





◇　策命鄱阳王（天嘉元年十月）

於戏，夫建树藩屏，翼奖王室，钦若前典，咸必由之。惟尔夙挺圭璋，坐知孝敬，令德茂亲，佥誉所集，启建大邦，实惟伦序，是用敬遵民瞻，锡此圭瑞，往钦哉，其勉树声业，永保宗社，可不慎欤。（《陈书·鄱阳王伯山传》）



◇　与虞荔书

君东南有美，声誉洽闻，自应翰飞京许，共康时弊，而削迹丘园，保兹独善，岂使称空谷之望邪？必愿便尔ㄈ装，且为出都之计，唯迟披觏，在于兹日。（《陈书·虞荔传》）





◇　妙法莲华经忏文

菩萨戒弟子皇帝稽首和南，十方诸佛，无量尊法，一切圣贤。窃以前佛後佛，种种因缘，已说当说，各各方便，莫非真语，翻为妙法，理无二极，起必同归；但因业因心，禀万类之识，随见随著，异群生之相，品位分浅深，觉悟有迟速，法雨一味，得之者参差，法雷一音，闻之者差别；是以小乘顿教，由此各名，声闻菩萨，因斯分路。至如鹿苑初说，羊车小乘，灰断涅盘，分段解脱，以诸佛之善巧，会众庶之根机，是曰半字，未称三点。及夫会三归一，反本还源，说大乘经，名无量义，灭化城于中路，驾宝车于四衢，衣里明珠，隐而还见，髻中真宝，于焉始得，出宝塔于空虚，踊菩萨于大地，见希有事，证微妙法，最胜最尊，难逢难值。弟子以因地凡夫，属符负荷，方欲宪章古昔，用拯黎元，窃以羲皇结网，深失大慈，成汤解罗，犹非妙善，扬旌丹水，异道树而降魔，执玉涂山，非宝坊之大集，所以凭心七觉，系念四勤，住菩萨乘，显无三之教，学如来行，开不二之门，汲引群迷，导示众惑；今谨于某处建如干僧如干日法华铁，见前大众，至心敬礼释迦如来、多宝世尊，礼妙法华大乘经典，礼普贤菩萨妙光法师，愿多宝如来，从地涌出，普贤菩萨，乘象空来，并入道场，证明功德，击大法鼓，转妙法轮，震动世间，觉悟凡品，令使尽空法界，无量声闻，无边众生，皆为菩萨，总持性相，同到无生，稽首敬礼常住三宝。（《广宏明集》二十八下。）



◇　金光明经忏文

菩萨戒弟子皇帝稽首和南，十方诸佛，无量尊法，一切贤圣。寻夫灵鹫山间，自有常住之相，白鹤林处，本无变易之法，故知真解脱者，谁辩去来，实智慧者，非有生灭，而颠倒迷愚，不晓三点之理，无明覆蔽，空有八十之疑，于是四佛世尊，百千菩萨，俱会信相之室，显说释迦之寿，明称叹之妙偈，出忏悔之法音，是曰经王，微妙第一，以种智为根本，以功德为庄严，能照诸天宫殿，能与众生快乐，能销变异恶星，能除谷贵饥馑，能遣怖畏，能灭忧恼，能怯怨敌，能愈疾病，如法修行，功德已甚。弟子以兹寡昧，纂承洪业，常恐王领之宜，不符正论，御世之道，有乖天律，庶绩未康，黎民弗□，方愿归依三宝，凭藉冥空，护念众生，扶助国土，今谨于某处建如干僧如干日金光明忏，见前大众，至心敬礼释迦如来四佛世尊，金光明经，信相菩萨，愿诸菩萨，久住世间，诸天善神，不离土境，方便利益，增广福田，映慈悲云，开智慧日，作眼目导，为依止所，成就菩提之道场，安住不动之境国，稽首敬礼常住三宝。（《广宏明集》二十八下。）



◇　大通方广忏文

菩萨戒弟子稽首和南，十方三宝。窃以诸佛刹土，不可言说，如来称号，无有限量，或过去现在，共取颇罗之姓，或同时异世，俱有释迦之名，或明王十亿，或然灯三万，去来三界，遍满十方，闻名者离尘，受持者得道，其为功德，难用思议，释迦如来，以无碍力，游娑罗之净道，止吉祥之福地，宝池化生，金花自涌，说大通方广，出三宝名号，譬如六天，总归一乘。弟子用慈悲之心，修平等之业，常以万邦有罪，责自一人，四生未安，理为重任，所以薰修在已，日夜忘劳，精进为心，夜分未息，菩萨行处，皆愿受持，诸佛法门，悉令如说，欲使普天率土，无复怖畏之尘，蠕动□□飞，永得归依之地；今谨依经教，于某处建如干僧如干日行方广忏悔，读诵百遍，右绕七币，涂香末香，尽庄严之相，正念止观，罄精恳之心，见前大众，至心敬礼本师释迦如来，礼方广经中所说三宝名字，愿诸佛菩萨，寻声赴响，放净光明，照诸暗浊，施清凉水，灭兹渴爱，登六度舟，入三昧海，总万有而会真如，齐三界而登实法，稽首敬礼常住三宝。（《广宏明集》二十八下。）



◇　虚空藏菩萨忏文

窃以菩萨之于众生，是大依止，观察性相，随机济拔，一人未度，不证善果，往古今来，行愿如一，而虚空藏菩萨最为胜上，为众中之幢王，为大明之尊主，具诸佛之智慧，得如来之秘密，至因梦见形，随缘示相，一闻称号，水火不能焚溺，一心称名，刀杖不能伤害，寿命财产之愿，念而必谐，色声味触之须，求而皆遂，身心疾恼，怜愍疗治，牢狱怖畏，方便解释，此盖随从世法，安乐众生。及夫动神变相，去香集之境，放净光明，来阎浮之界，入三昧定，除烦恼热，说陀罗尼，破恶业障，五浊恶世，一时清凉，五根本罪，并皆解脱，此则开世间之眼，示涅盘之路。弟子承如来之教，禀诸佛之慈，国被菩萨之功，家行大士之业，方愿十方刹土，悉有一乘，十方众生，皆修十地；今谨于某处建如干僧如干日虚空藏菩萨忏，见前大众，至心敬礼本师释迦文佛，礼胜花敷藏如来，礼陀罗尼神咒，礼虚空藏菩萨，愿虚空藏菩萨，寻贤应赴，现神通力，开智慧光，以种种身，游诸国土，度脱众生，不乖誓愿，稽首敬礼常住三宝。（《广宏明集》二十八下。）



◇　方等陀罗尼斋忏文

窃以三世诸佛，以誓愿因缘，十方如来，以智慧方便，纵无碍之辩，开无尽之门，法流派别，宗源无限，法本分散，枝条不极，非直摩诃般若，独有八万四千，至于陀罗尼门，亦有九十二亿，处处宣说，种种名种，功德无量，威神不测。至如婆薮之拔地狱，波旬之发菩提，花聚之获神通，雷音之脱掩蔽，莫不因斯章句，承兹业力。亦有四部弟子，十方众生，闻一句而发心，听一说而悦道。故知一切诸法，无非真妙。弟子侧身修行，所学者菩提，旰食夙兴，所行者济度，一心之力，摄取众生，一念之顷，遍诸法相，如来种智，皆愿总持，诸佛功德，悉欲流布。今谨于法典，本之经教，见前大众，至心敬礼释迦牟尼佛，礼陀罗尼章句，礼雷音比丘，礼华聚菩萨，愿承此功德，调伏众生，灭三毒心，破十恶业，四百之烦恼，自然清净，八万四千尘劳，一时解脱，得神咒之力，具法印之善，入陀罗尼门，观诸佛境界，顿消狱火，永尽无馀，稽首敬礼常住三宝。（《广宏明集》二十八下。）



◇　药师斋忏文

窃以诸行无常，悉为累法，万有颠倒，皆成苦本，热焰镜像，如变易之不停，漂草爨茅，见生灭之奔迅，随业风而入苦海，逐报障而趣幽途，去来三界，未见可安之所，轮回五道，终无暂息之期。药师如来，有大誓愿，接引万物，救护众生，导诸有之百川，归法海之一味，亦能施与花林，随从世俗，使得安乐，令无怖畏。至如八难九横，五浊三灾，水火盗贼，疾疫饥馑，怨家债主，王法县官，凭陵之势万端，虔刘之法千变，悉能转祸为福，改危成安。复有求富贵，须禄位，延寿命，多子息，生民之大欲，世间之切要，莫不随心应念，自然满足，故知诸佛方便，事绝思量。弟子司牧寡方，庶绩未□，方凭药师本愿，成就众生，今谨依经教，于某处建如干僧如干日药师斋忏，现前大众，至心敬礼本师释迦如来，礼药师如来，慈悲广覆，不乖本愿，不弃世间，兴四等云，降六度雨，灭生死火，除烦恼箭，十方世界，若轮灯而明朗，七百鬼神，寻结缕而应赴，障逐香然，灾无复有，命随幡续，渐登常住，游甚深之法性，入无等之正觉，行愿圆满，如药师如来。（《广宏明集》二十八下。）



◇　娑罗斋忏文

寻夫真解脱者，本自不生，实智慧者，今亦无灭，故知鹤林变色，非变易之文，鹫山常在，实常住之法。但世界不一，应赴所以不穷，众生无边，方便所以无际，随念随著，种种法门，因业因心，各各示见，或八十小劫，端坐之相未移，方八十年，无馀之机已及，熙连河侧，晨朝之色忽明，娑罗树间，中夜之声便寂，最後功德，是曰兹辰。弟子有缘阎浮，属当重任，愍群生之颠倒，嗟庶类之愚迷，常愿造六度之舟，济之于彼岸，驾一乘之御，驱之于中道。今谨于太极殿设无碍大会，首僧一夕，娑罗大斋，愿法雨法云，清凉三界之火，慧灯慧炬，照朗百年之室，常住二字，人天共闻，伊字三点，凡圣并悟，无劳迦叶之问，不待须跋之疑，一切种智，而为根本，无量功德，以自庄严，意树开解脱之花，身田含定慧之水，居处吉祥之地，枕藉福德之场，与二气而俱贞，随四时而纳□，日月天子，照合璧于大千，星辰宫殿，散连珠于百亿，慈悲轻雨，与祥风而并飞，菩提宝云，共飞烟而合彩，六合四海，无复尘劳，六道四生，俱蒙清净。（《广宏明集》二十八下。）



◇　无碍会舍身忏文

窃观雅诰奥义，皇上兴在予之言，礼经令典，圣人扬罪己之说，故亡身济物，仁者之恒心，克己利人，君子之常德。况复菩萨大士，法本行处，应赴三界，摄受四生，运无量之四心，修平等之六度，国城妻子，黾勉哀荒，承祖宗之大业，扶曳喘息，当天下之重任，黎民弗□，庶绩未熙，御朽履冰，无忘兢业，又以世相泡影，有为露电，爱河奔迅，欲海飞腾，禀识同焚，含灵共溺，垂□凭玉，还觉万乘非尊，当宁负□，翻以万机成累，夕惕若厉，思宏汲引，每旦丕显，奉为七庙圣灵，奉为皇太后圣御，奉为天龙鬼神，幽冥空有，三界四生，五道六趣，若色若想，若怨若亲，若非怨亲，遍虚空，满法界，穹过去，尽未来，无量名识，一切种类，平等大舍。弟子自身，及乘舆法服，五服銮辂，六冕龙章，玉几玄裘，金轮绀马，珠交缨络，宝饰庄严，给用之所资待，生平之所玩好，并而檀那，咸施三宝。今谨于前殿设无碍大会，奉行所愿，并诸功德，具列于前，愿诸菩萨，冥空幽显，俱到证明，开智慧日，映慈悲云，树宝幢于大千，击法鼓于百亿，震动世界，觉悟群生，放三昧之净光，流一味之法雨，引愚痴于火阱，拔烦恼于棘林，出轮转河，到无生岸。（《广宏明集》二十八下。）





卷三




◎　废帝

帝讳伯宗，字奉业，小字药王，文帝长子。永定二年，拜临川王世子。文帝即位，立为皇太子。天康元年即位，明年改元光大，在位二年，宣太后令废为临海王。



◇　即位大赦诏（天康元年四月癸酉）

上天降祸，大行皇帝奄弃万国，攀号靡及，五内崩殒。朕以寡德，嗣膺宝命，茕茕在疚，惧甚缀旒，方赖宰辅，匡其不逮，可大赦天下。（《陈书·废帝纪》）



◇　改元大赦诏（光大元年正月乙亥）

昔昊天成命，降集宝图，二后重光，九区咸□，闵余冲薄，王道未昭，荷兹神器，如涉灵海，庶亲贤并建，牧伯惟良，天下雍熙，缅同刑措。今三元改历，万国充庭，清庙无追，具僚斯在，言瞻宁位，触感崩心，思播遗恩，俾覃黎献，可大赦天下，改天康二年为光大元年，孝悌力田，赐爵一级。（《陈书·废帝纪》）



◇　收到仲举等付廷尉诏（光大元年八月）

到仲举庸力小才，坐叨显贵，受任前朝，荣宠隆赫，父参王政，子据大邦，礼盛外姻，势均戚里，而肆其骄暗，凌敖百司，遏密之初，擅行国政，排黜懿亲，欺蔑台衮。韩子高蕞尔细微，擢自卑末，入参禁卫，委以心腹，蜂虿有毒，敢行反噬。仲举、子高，共为表里，阴构奸谋，密为异计，安成王朕之叔父，亲莫重焉，受命导扬，禀承顾托，以朕冲弱，属当保□，家国安危，事归宰辅，伊周之重，物无异议，将相旧臣，咸知宗仰；而率聚凶徒，欲相掩袭，屯据东城，进逼崇礼，规树仲举，以执国权，陵斥司徒，意在专政，潜结党附，方危社稷；赖祖宗之灵，奸谋显露，前上虞令陆□等具告其事，并有据验，并克今月七日纵其凶恶。领军将军明彻，左卫将军卫尉卿宝安、及诸公等又并知其事，二三□迹，彰于朝野，反道背德，事骇闻见。今大憝克歼，罪人斯得，并可收付廷尉，肃正刑书，罪止仲举父子及子高三人而已，其馀一从旷荡，并所不问。（《陈书·到仲举传》）



◇　诛华皎家口诏（光大元年九月乙巳）

逆败华皎，极恶穷凶，遂树立萧归岿谋危社稷，弃亲即雠，人神愤惋。王师电速，水陆争前，枭翦之期，匪朝伊暮。其家口在北里，尚方宜从诛戮，用明国宪。（《陈书·废帝纪》）



◇　曲赦湘巴二郡诏（光大元年十月辛巳）

贼皎舆皂微贱，特逢奖擢，任据藩牧，属当宠寄，背斯造育，兴构奸谋，树立萧氏，盟约彰露，鸩毒存心，志危宗社，扇结边境，驱逼士庶，蚁聚巴湘，豕突鄢郢，逆天反地，人神忿嫉。征南将军量、安南将军明彻、郢州刺史灵洗，受律专征，备尽心力，抚劳骁雄，舟师俱进，义烈争奋，凶恶奔殄，献捷相望，重氛载廓，言念泣罪，思与惟新，可曲赦湘巴二州，凡厥为贼所逼制，预在凶党，悉皆不问。其贼主帅节相，并许开恩出首，一同旷荡。（《陈书·华皎传》）



◇　恤死事军人诏（光大二年正月庚子）

讨华皎军人死王事者，并给棺□，送还本乡，仍复其家。（《陈书·废帝纪》）



◎　宣帝

帝讳顼，字绍世，小字师利，文帝第二弟。梁承圣中，为直合将军、中书侍郎。江陵陷，随例入关。陈受禅，遥袭父道谭爵始兴王。文帝即位，改封安成王。天嘉三年自周还，授侍中、中书监、中卫将军，寻授使持节扬州刺史，进号骠骑将军，加开府仪同三司，迁司空。天康初，授尚书令。废帝即位，拜司徒，进骠骑大将军、录尚书、都督中外诸军事，进太傅。光大二年，宣太后令废帝为临海王，三年正月即位，改元太建，在位十四年，谥曰孝宣皇帝，庙号高宗。



◇　即位改元大赦诏（太建元年正月甲午）

夫圣人受命，王者中兴，并由懿德，方作元后。高祖武皇帝揖拜尧图，经纶禹迹，配天之业，光辰象而利贞，格地之功，侔川岳而长远。世祖文皇帝、体上圣之姿，当下武之运，筑宫示俭，所务唯德，定鼎初基，厥谋斯在。朕以寡薄，才非圣贤，夙荷前规，方传景祚，虽复亲承训诲，志守藩维，咏季子之高风，思城阳之远托，自元储绍国，正位君临，无道非几，伫闻刑措；岂图王室不造，频谋乱阶，天步艰难，将倾宝历，仰惟嘉命，爰集朕躬，我心贞确，坚誓苍昊，而群辟启请，相喧渭桥，文母尊严，悬心长乐，对扬玺绂，非止殷汤之三辞，履涉春冬，何但代王之五让，今便肃奉天策，钦承介圭，若据沧溟，逾增兢业，思所以云行雨施，品物咸亨，当与黔黎，普同斯庆。可改光大三年为大建元年，大赦天下，在位文武，赐位一阶，孝悌力田，及为父後者，赐爵一级，异等殊才，并加策序，鳏寡孤独，不能自存者，人赐谷五斛。（《陈书·宣帝纪》）



◇　恤军士死伤诏（太建二年三月丁未）

自讨周迪、华皎已来，兵交之所，有死亡者，并令收敛，并给棺□，送还本乡，疮痍未瘳者，各给医药。（《陈书·宣帝纪》）





◇　安处新附诏（太建二年八月甲申）

怀远以德，抑惟恒典，去戎即华，民之本志。顷平江介，纟强负相随，崎岖归化，亭候不绝，宜加恤养，答其诚心。维是荒境自投，有在都邑，及诸州镇，不问远近，并蠲课役。若克平旧土，反我侵地，皆许还乡，一无拘限，州郡县长，明加甄别，良田废村，随便安处，若辄有课订，即以扰民论。（《陈书·宣帝纪》）



◇　行新政诏

民惟邦本，著在典谟，治国爱民，抑又通训。朕听朝晏罢，日仄劬劳，方流惠泽，覃被亿兆。有梁之季，政刑废缺，条纲驰紊，僭盗荐兴，役赋征徭，尤为烦刻。大陈御寓，拯兹馀弊，灭扈戡黎，弗遑创改，年代弥流，将及成俗，如弗解张，物无与厝，夕惕疚怀，有同首疾，思从卑菲，约己济民，虽俯帑未充，君孰与足，便可删革，去其泰甚，冀永为定准，令简而易从。自今维作田，值水旱未收，即列在所。言上折除，军士年登六十，悉许放还，巧手于役死亡，及与老疾，不劳订补，其籍有巧隐，并王公百司，辄受民为程荫，解还本属，开恩听首，在职治事之身，须通相检示，有失不推，当局任罪，令长代换，具条解舍石数，付度後人，户有增进，即加擢赏，若致减散，依事准给，有能垦起荒田，不问顷亩少多，依旧蠲税。（《陈书·宣帝纪》）



◇　原逆党诏（太建三年三月丁丑）

犯逆子弟支属逃亡异境者，悉听归首。见絷系者，量可散释。其有居宅，并追还。（《陈书·宣帝纪》）



◇　班宣兵法诏（太建四年八月戊寅）

国之大事，受□兴戎，师出以律，禀策于庙，所以□安九有，克成七德。自顷扫涤群秽，廓清诸夏，乃弃貅之戮力，亦帷幄之运筹，虽左衽已戡，干戈载戢，呼韩来谒，亭鄣无警，但不教民战，是谓弃之，仁必有勇，无忘武备，□溪之传韬诀，谷城之授神符，文叔悬制戎规，孟德颇言兵略；朕既惭暗合，良皆披览，兼昔经督戎，备尝行阵，齐以七步，肃之三鼓，得自胸襟，指掌可述，今并条制凡十三科，宜即班宣，以为永准。（《陈书·宣帝纪》）



◇　令内外举贤极谏诏（太建四年九月辛亥）

举善从谏，在上之明规，进贤谒言，为臣之令范。朕以寡德，嗣守宝图，虽世袭隆平，治非宁一，辨方分职，旰食早衣，傍阙争臣，下无贡士，何其尔，鲜能抗直，岂余独运，匪荐谠言。置鼓公车，罕论得失，施石象魏，莫陈可否，朱云摧槛，良所不逢，禽息触楹，又为难值。至如衣褐以见，担簦以游，或耆艾绝伦，或妙年异等，干时而不偶，左右莫之誉，黑貂改弊，黄金且殚，终身滞淹，可为太息。又贵为百辟，贱有十品，工拙并惊，劝沮莫分，街谣徒拥，廷议斯阙，实朕之弗明，而时无献替，永言至治，何乃爽欤。外可通示文武，凡厥在位，风化乖殊，朝政纰蠹，正色直辞，有犯无隐，兼各举所知，随才明试。其莅政廉秽，在职能否，分别矢言，俟兹黜陟。（《陈书·宣帝纪》）





◇　分留罢任之徒住姑孰诏（太建四年闰十一月辛未）

姑孰饶旷，荆河斯拟，博望关畿，天限严峻，龙山南指，牛渚北临，对熊绎之馀城，迩全琮之故垒，良畴美柘，畦畎相望，连宇高甍，阡陌如绣，自梁末兵灾，凋残略尽，比虽务优宽，犹未克复，咫尺封畿，宜须殷阜。且众将部下，多寄上下，军民杂俗，极为蠹耗。自今有罢任之徒，许分留部下，其已在江外，亦令迎还，悉住南州，津里安置，有无交货，不责市估，莱荒垦辟，亦停租税。台遣镇监一人，共刺史津主，分明检押，给地赋田，各立顿舍。（《陈书·宣帝纪》）





◇　创筑东宫诏（太建四年十二月丁卯）

梁氏之季，兵火荐臻，承华焚荡，顿无遗构。宝命惟新，迄将二纪，频事戎旅，未遑修缮。今工役差闲，椽楹有拟，来岁开肇，创筑东宫，可权置起部尚书、将作大匠，用主监作。（同上。）



◇　皇孙胤生诏（太建五年三月己丑。《吴兴王胤传》作二月乙丑。）

皇孙初诞，国祚方熙，思与群臣，共同斯庆，内外文武，赐帛各有差，为父後者，赐爵一级。（《陈书·吴兴王胤传》）



◇　克寿阳下诏

梁末得悬瓠，以寿阳为南豫州；今者克复，可还为豫州，以黄城为司州，治下为安昌郡，□湍为汉阳郡，三城依梁为义阳郡，并属司州。（《陈书·宣帝纪》）



◇　以吴明彻为豫州刺史诏（太建五年十月丙辰）

寿春者，古之都会，襟带淮汝，控引河洛，得之者安，是称要害。侍中、使持节都督征讨诸军事、征北大将军、开府仪同三司南平郡开国公明彻，雄图克举，宏略盖世，在昔屯夷，缔构皇业，乃掩衡岳，用清氛□，实吞云梦，即叙上游；今兹荡定，恢我王略，风行电埽，貔武争驰，月阵云梯，金汤夺险，威陵殊俗，惠渐边氓，惟功与能，元戎是属，崇麾广赋，茂典恒宜，可都督豫合建光朔北徐六州诸军事、车骑大将军豫州刺史，增封并前三千五百户，馀如故。（《陈书·吴明彻传》）



◇　还王琳等首诏（太建五年十二月壬辰）

古者反噬叛逆，尽族诛夷，所以藏其首级，诫之後世。比者所戮，止及一身，子胤或存，枭悬自足，不容久归武库，长比月支，恻隐之怀，有仁不忍，维熊昙朗、留异、陈宝应、周迪、邓绪等，及今者王琳首，并还亲属，以弘广宥。（《陈书·宣帝纪》，案《北齐书·王琳传》，琳故吏朱□致书陈尚书仆射徐陵求琳首，陵感其志节，明彻亦数梦琳求首，并为启陈主而许之。）



◇　赦江右淮北等州诏（太建六年正月壬戌）

王者以四海为家，万姓为子，一物乖方，夕惕犹厉，六合未混，旰食弥忧。朕嗣纂鸿基，思弘经略，上符景宿，下叶人谋，命将兴师，大拯沦溺，灰□未周，凯捷相继，拓地数千，连城将百，蠢彼馀黎，毒兹异境，江淮年少，犹有剽掠，乡闾无赖，摘出阴私，将帅军人，罔顾刑典。今使苛法蠲除，仁声载路，且肇元告庆，边服来荒，始睹皇风，宜覃曲泽。可赦江右淮北南司、定、霍、光、建、朔、合、豫、北徐、仁、北兖、青、冀、南谯、南兖、十五州，郢州之齐安、西阳，江洲之齐昌、新蔡、高唐，南豫州之历阳、临江郡士民，罪无轻重，悉皆原宥，将帅职司，军人犯法，自依常科。（《陈书·宣帝纪》）



◇　缓南川等州田租诏（太建六年三月癸亥）

去岁南川，颇言失稔，所督田租，于今未即。豫章等六郡，太建五年田租，可申半至秋。豫章又连太建四年检首田税，亦申至秋。南康一郡，岭下应接，民间尤弊，太建四年田租未入者，可特原除，庶修垦无废，岁取方实。（《陈书·宣帝纪》）



◇　慰抚朐山黄郭诏（太建六年四月辛丑）

戢情怀善，有国之令图，拯弊救危，圣范之通训。近命师薄伐，义在济民，青齐旧隶，胶光部落，久患凶戎，争归有道，弃彼农桑，忘其衣食。而大军未接，中途止息，朐山黄郭，车营布满，扶老携幼，蓬流草跋，既丧其本业，咸事游手，饥馑疾疫，不免流离。可遣大使，精加慰抚，仍出阳平仓谷，拯其悬磬，并充粮种，劝课士女，随近耕种，石鳖等屯，适意修垦。（《陈书·宣帝纪》）



◇　赠谥周弘正诏（太建六年六月）

追远褒德，抑有恒规。故尚书、右仆射、领国子祭酒、豫州大中正弘正，识字凝深，艺业通备，辞林义府，国老民宗，道映庠门，望高礼阁，卒然殂殒，朕用恻然。可赠侍中、中书监，丧事所须，量加资给，便出临哭，谥曰简子。（《陈书·周弘正传》）



◇　给吴明彻麾铖诏（太建八年二月）

昔者军事建旌，交锋作鼓。顷日讹替，多乖旧章，至于行阵，不相甄别。今可给司空大都督□铖龙麾，其次将各有差。（《陈书·吴明彻传》）



◇　凯旋大会诏（太建八年四月甲寅）

元戎凯旋，群师振旅，旌功策赏，宜有飨宴。今月十七日，可幸乐游苑，设丝竹之乐，大会文武。（《陈书·宣帝纪》）



◇　原逋租诏（太建九年五月丙子）

朕昧旦求衣，曰旰方食，思弘亿兆，用臻俾□，而牧守莅民，廉平未洽，年常租赋，多致逋馀，即此务农，宜弘宽省，可起太建以来讫八年流移叛户所带租调、七年八年叛义丁、五年讫八年叛军丁、六年七年逋租田米粟夏调绵绢丝石麦等、五年讫七年逋赀绢，皆悉原之。（《陈书·宣帝纪》）



◇　量酬军功诏（太建十年四月庚戌）

懋赏之言，明于训诰，挟纩之美，著在抚巡。近岁薄伐，廓清淮泗，摧锋致果，文武毕力，栉风沐雨，寒暑亟离，念功在兹，无忘终食，宜班荣赏，用酬厥劳，应在军者，可并赐爵二级，并加赍恤付选，即便量处。（《陈书·宣帝纪》）



◇　停减供御诏

惟尧葛衣鹿裘，则天为大，伯禹弊衣菲食，夫子曰「无间然」。故俭德之恭，约失者鲜。朕君临宇宙，十变年□，旰日勿休，乙夜忘寝，□予思治，若济巨川，念兹在兹，怀同驭朽，非贪四海之富，非念黄屋之尊，导仁寿以置群生，宁劳役以奉诸己；但承梁季，乱离斯瘼，宫室禾黍，有名亡处，虽轮奂未睹，颇事经营，去泰去甚，犹为劳费；加以戎车屡出，千金日损，府帑未充，民疲征赋，百姓不足，君孰与足，兴言静念，夕惕怀抱，垂训立法，良所多惭，斫雕为朴，庶几可慕，雉头之服既焚，弋绨之衣方袭，损撤之制，前自朕躬，草偃风行，冀以变俗，应御府堂署所营造礼乐仪服军器之外，其馀悉皆停息，掖庭常供，王侯妃主，诸有俸恤，并各量减。（《陈书·宣帝纪》）



◇　侨置淮北郡县诏（太建十一年三月丁未）

淮北义人率户口归国者，建其本属旧名，置立郡县，即隶近州，赋给田宅，唤订一无所预。（《陈书·宣帝纪》）





◇　清□文案诏（太建十一年五月乙巳）

昔轩辕命于风后力牧，放勋咨尔稷契朱武，冕旒垂拱，化致隆平。爰逮汉列五曹，周分六职，设官理务，各有攸司，亦几期刑措，卜世弥永，并赖群才，用康庶绩。朕日昃劬劳，思弘治要，而机事尚拥，政道未凝，夕惕于怀，罔知攸济。方欲仗兹舟楫，委成股肱，徵名责实，取宁多士，自今应尚书曹府寺内省监司文案，悉付局参议分判，其军国兴造徵发选序三狱等事，前须详断，然後启闻。凡诸辩决，务令清□，约法守制，较若画一，不得前後舛互，自相矛□，致有柱滞，纡意舞文，纠听所知，靡有攸赦。（《陈书·宣帝纪》）



◇　改重受财律诏（太建十一年五月甲寅）

旧律以枉法受财，为坐虽重，直法容贿，其制甚轻，岂不长彼贪残，生其舞弄？事涉货财，宁不尤切。今可改不枉法受财者，科同正盗。（《陈书·宣帝纪》）



◇　大赦诏（太建十一年十一月辛卯）

画冠弗犯，革此浇风，孥戮是蹈，化于薄俗。朕肃膺宝命，迄将一纪，思经邦济治，忧国爱民，日仄劬劳，夜分辍寝，而还淳反朴，其道靡阶，雍熙盛美，莫云能致。遂乃鞫讯之牒，盈于听览，春钛之人，烦于牢犴，周成刑措，汉文断狱，杼轴空劳，邈焉既远。加以蕞尔丑徒，轶我彭汴，淮汝氓庶，企踵王略，治兵誓旅，义存拯救，飞刍挽粟，征赋颇烦，暑雨祁寒，宁忘咨怨。兼宿度乖舛，次舍违方，若曰之诫，责归元首，愧心斯积，驭朽非惧，即建子令月，微阳初动，应此嘉辰，宜播宽泽，可大赦天下。（《陈书·宣帝纪》）





◇　尚俭诏（太建十一年十二月己巳）

昔尧舜在上，茅屋土阶，汤禹为君，藜杖韦带。至如甲帐珠络，华榱璧□，未能雍熙，徒闻侈欲。朕企仰前圣，思求讼平，正道多违，浇风又靡，至今贵里豪家，金铺玉舄，贫居陋巷，彘食牛衣，称物平施，何其辽远。□烽未息，役赋兼劳，文吏奸贪，妄动科格，重以旗亭关市，税敛繁多，不广都内之钱，非供水衡之费，逼遏商贾，营谋私蓄，靖怀众弊，宜事改张，弗弘王道，安拯民蠹？今可宣敕主衣尚方诸堂署等，自非军国资须，不得缮造众物，後宫僚列，若有游长，掖庭启奏，即皆量遣。太子秘戏，非会礼经，乐府倡优，不合雅正，并可删改。市估津税，军令国章，更须详定，唯务平允。别观离宫，郊间野外，非恒飨宴，勿复修治。并敕内外文武，车马宅舍，皆循俭约，勿尚奢华。违我严规，抑有刑宪，所由具为条格，标榜宣示，令喻朕心焉。（《陈书·宣帝纪》）



◇　丹阳等十郡田税原半诏（太建十二年十一月己丑）

朕君临四海，日旰劬劳，思弘至治，未臻斯道，而兵车骤出，军费尤烦，刍漕控引，不能徵赋。夏中亢旱伤农，畿内为甚，民失所资，岁取无托，此则刑政未理，阴阳舛度，黎元阻饥，君孰与足，靖言兴念，余责在躬，宜布惠泽，溥沾氓庶。其丹阳、吴兴、晋陵、建兴、义兴、东海、信义、陈留、江陵等十郡，并谢署即年田税禄秩，并各原半，其丁租半申至来岁秋登。（《陈书·宣帝纪》）





◇　遗诏（太建十四年正月）

朕爰自遘疾，曾未浃旬，医乐不瘳，便属大渐，终始定分，夫复奚言。但君临寰宇，十有四载，诚则虽休勿休，日慎一日，知宗庙之负重，识王业之艰难，而边鄙多虞，生民未□，方欲荡清四海，包吞八荒，有志莫从，遗恨幽壤。皇太子叔宝，继体正嫡，年业韵茂，纂统洪基，社稷有主。群公卿士，文武内外，俱罄心力，同竭股肱，送往事居，尽忠诚之节，当官奉职，引翼亮之功，务在叶和，无违朕意。凡厥终制，事从省约，金银之饰，不须入圹，明器之具，皆令用瓦，唯使俭而合礼，勿得奢而乖度。以日易月，既有通规，公除之制，悉依旧制，在位百司，三日一临，四方州镇，五等诸侯，各守所职，并停奔赴。（《陈书·宣帝纪》）



◇　敕禁海际捕渔沪业

智禅师请禁海际捕渔沪业，此江苦无乌贼珍味，宜依所请，永为福地。（《国清百录》）



◇　敕释靖高等供给

至人为法，以身许道。法师等善明治乱，归寄有叙，可谓怀道正士，深可嘉之。宜于都郭大寺安置，所司供给，务令周洽。（《续高僧传》）



◇　敕北伐

今岁出师，薄伐边服，所获梁土，则江淮二百许城，东西五千馀里。然龟腹长文，号千里也，远验明言，宛同符契。（《续高僧传》）



◇　敕留释智头不许入天台（太建七年四月）

京师三藏虽弘，皆一途偏显，兼之者寡。朕闻瓦官济济，深用慰怀宜停训物，岂遑独善一二？曹义达口具，得朕意也。（《释藏》起字，一号《国清百录》一。）



◇　敕给释智头（太建九年二月）

智头禅师，佛法雄杰，时匠所宗，训兼道俗，国之望也。宜割始丰县调，以充众费，蠲两户民，用供薪水，主者施行。（同上，又见缨字二号，《续高僧传》十七）



◇　敕给修禅寺名（太建十年五月）

具左仆射徐陵启，智头禅师创立天台，宴坐名岳，宜号修禅寺也。（同上。）



◇　与边将书

卢潜犹在寿阳，闻其何当还北。此虏不死，方为国患，卿宜深备之。（《北齐书卢潜传》）



◇　从释智头受法文

仰惟化导无方，随机济物，卫护国土，汲引天人，照烛光辉，托迹师友，比丘入梦，符契之像久彰，和上来仪，高座之德斯炳，是以翘心十地，渴仰四依，大小二乘，内外两教，尊师重道，由来尚矣。伏希俯提所谓，世世结缘，遂其本愿，日日增长。今奉请为菩萨戒师。（《续高僧传》）



◇　胜天王般若忏文

菩萨戒弟子皇帝稽首，十方诸佛，无量尊法，一切贤圣。自鹤林灭迹，鹫岭凝神，瓶写总持，遗文不坠，传灯流布，法轮逾广，方轨宏宣，既昭著于西域，分镳显说，亦渐移于东土，而周朝徵应，止见夜明，汉帝感通，不过宵梦，香象所载，虎观寂而未闻，龙宫所藏，麟阁阒其无取，山海为隔，传授盖微，华夷不同，翻译何几，天王所问，止得经名，金刚之经，才见一品，历魏晋而未备，经宋齐而恒阙。我皇帝承家建国，光前绝後，道格天地，通被幽微，大启慈悲，广开智慧，施造化以仁寿，济苍生于解脱，异世界而承风，殊刹土而响应，真人间出，法宝传通。粤以天嘉六年，外国王子月婆首那来游匡岭，慧解深妙，靡测圣凡，奉持胜天王般若经一部，于彼翻译，表献京师。某校彼前名，冥合符契，总三乘之通教，贯六度之渊海，如开暗室，以照优昙，十方众生，若贫人之获宝，四部弟子，等力士之得珠，金牒宝印，始兹辰而一启，智慧实法，洎尔时而方具。故知如来咐嘱，必俟仁王，般若兴隆，期于圣运。弟子纂承洪绪，思宏大业，愿此法门，遍诸幽显，今谨于某处建如干僧如干日胜天王般若忏，见前大众，至心敬礼本师释迦如来，礼般若波罗蜜；礼胜天王，愿一切众生，勤求般若，不避寒暑，如萨陀波仑，不爱身命，如精进力菩萨，得般若之性相，与般若而相应，摄诸万有，住安隐地，含灵有识，悉获归依，稽首敬礼常住三宝。（《广宏明集》二十八下。）





卷四




◎　后主

後主讳叔宝，字元秀，小字黄奴，宣帝长子。天嘉三年，为安成王世子。太建元年立为皇太子。十四年正月即位，改元二，至德、祯明，在位七年，灭于隋。仁寿四年薨于洛阳，追赠大将军，封长城县公，谥曰炀，有集三十九卷。



◇　枣赋

芳园列干，森梢繁罗。蕊馀茎少，叶暗枝多。复有奇树，风间临月。入夜影来，未若丹心美实。绛质嘉枝，重针共暗，枝瓠同瑰。（此二句《渊鉴类函》作齐水华浮，郑都彩垂，鸡心日映，羊角风吹。盖取梁简文诗补缀）羞金盘于冰水，荐玉案于深杯，此欢心之未已，方梦肠而屡回。（《初学记》二十七徐守铭本有此赋，宋本无。）



◇　夜亭度雁赋

春望山楹，石暖苔生。云随竹动，月共水明。暂消摇于夕径，听霜鸿之度声。度声已凄切，犹含关塞鸣。从风兮前倡融，带暗兮後群荆帛久兮书字灭，芦束兮断衔轻。行杂响时乱，响杂行时散。已定空闺愁，还长倡楼叹。空闺倡楼本寂寂，况此寒夜褰珠幔。心悲调管曲未成，手抚弦，聊一弹。一弹管，且陈歌，翻使怨情多。（《初学记》二十。）





◇　报尚书八座奏治始兴王叔陵罪制（太建十四年正月乙卯）

凶逆枭獍，反噬宫闱，赖宗庙之灵，时从释灭，抚情语事，酸愤兼怀，朝议有章，宜从所奏也。（《陈书·始兴王叔陵传》）



◇　即位大赦诏（太建十四年正月丁巳）

上天降祸，大行皇帝奄弃万国，攀号擗踊，无所迨及。朕以哀茕，嗣膺宝历，若涉巨川，罔知攸济，方赖群公，用匡寡薄，思播遗德，覃被亿兆，凡厥遐迩，咸与惟新。可大赦天下，在位文武，及孝弟力田，为父後者，并赐爵一级，孤老鳏寡不能自存者，赐谷人五斛，帛二匹。（《陈书·後主纪》）



◇　许新安王伯固以庶人礼葬诏

伯固同兹悖逆，殒身途路，今依外议，意犹弗忍，可特许以庶人礼葬。（《陈书·新安王伯固传》）



◇　又诏

伯固随同巨逆，自绝于天，俾无遗育，抑有恒典。但童孺靡识，兼预葭莩，置之甸人，良以恻悯，及伯固所生王氏，可并特宥为庶人。（同上。）



◇　课农诏（太建十四年三月辛亥）

躬推为劝，义显前经，力农见赏，事昭往诰，斯乃国储是资，民命攸属，丰俭隆替，靡不由之。夫入赋自古，输藁惟旧，沃饶贵于十金，硗确至于三易，腴既异划，盈缩不同，诈伪日兴，簿书岁改，稻田使者，著自西京，不实峻刑，闻诸东汉，老农惧于祗应，俗吏因而侮文，辍耒成群，游手为伍，永言妨蠹，良可太息。今阳和在节，膏泽润下，宜展春耨，以望秋坻。其有新辟塍畎，进垦蒿莱，广袤勿得度量，征租悉皆停免，私业久废，咸许占作，公田荒纵，亦随肆勤；傥良守教耕，淳民载酒，有兹督课，议以赏擢，外可为格班下，称朕意焉。（《陈书·後主纪》）



◇　求贤诏（太建十四年三月癸亥）

夫体国经野，长世字氓，虽因革傥殊，驰张或异，至于旁求俊□，爰逮侧微，用道和羹，是隆大厦，上智中主，咸由此术。朕以寡薄，嗣膺景祚，虽哀疚在躬，情虑忄昏舛，而宗社任重，黎庶务殷，无由自安拱默，敢忘康济，所以登显髦彦，式备周行，但空劳宵梦，屡勤史卜，五就莫来，五能不至；是用甲旦凝虑，景夜损怀，岂以食玉炊桂，无因自达，将怀宝迷邦，咸思独善。应内外众官，九品已上，可各荐一人，以会汇征之旨。且取备实难，举长或易，小大之用，明言所施，勿得南箕北斗，名而非实。其有负能仗气，摈压当时，著《宾戏》以自怜，草《客嘲》以慰志，人生一世，逢遇诚难，亦宜去此幽谷，翔兹天路，趋铜驼以观国，望金马而来庭，便当随彼方圆，饬之矩□。（《陈书·後主纪》）



◇　求言诏

昔睿后宰民，哲王御寓，虽德称汪灭，明能普烛，犹复纡己乞言，降情访道，高咨岳牧，下听舆台，故能政若神明，事无悔吝。朕纂承丕绪，思隆大业，常惧九重已邃，四聪未广，欲听昌言，不疲□足，若逢廷折，无惮批鳞；而口柔之辞，傥闻于在位，腹诽之意，或隐于具僚，非所以弘理至公，缉熙帝载者也。内外卿士，文武众司，若有智周政术，心练治体，救民俗之疾苦，辩禁网之疏密者，各进忠谠，无所隐讳，朕将虚已听受，择善而行，庶深鉴物情，匡我王度。（《陈书·後主纪》）





◇　禁繁费诏（太建十四年四月庚子）

朕临御区宇，抚育黔黎，方欲康济浇薄，蠲省繁费；奢僭乖衷，实宜防断，应镂金银薄及庶物化生土木人采花之属，及布帛幅尺短狭轻疏者，并伤财废业，尤成蠹患；又僧尼道士，挟邪左道，不依经律，民间淫祀祆书，诸珍怪事，详为条制，并皆禁绝。（《陈书·後主纪》）



◇　发遣北边质任诏（太建十四年四月癸卯）

中岁克定淮泗，爰涉青徐，彼土酋豪，并输罄诚款，分遣亲戚，以为质任。今旧土沦陷，复成异域，南北阻远，未得会同，念其分乖，殊有爱恋，夷狄吾民，斯事一也，何独讥禁，使彼离析。外可即检任子馆及东馆并带保任在外者，并赐衣粮，颁之酒食，遂其乡路，所之阻远，便发遣船仗卫送，必令安达；若已预仕宦，及别有事义，不欲去者，亦随其意。（《陈书·後主纪》）



◇　改元大赦诏（至德元年正月壬寅）

朕以寡薄，嗣守鸿基，哀□切虑，疹恙缠织，训俗少方，临下靡算，惧甚践冰，怀同驭朽，而四气易流，三光遄至，缨绂列陛，玉帛充庭，具物匪新，节序疑旧，缅思前德，永慕昔辰，对轩闼而哽心，顾□筵而栗气，思所以迎遵遗构，俯励薄躬，陶铸九流，休息百姓，用弘宽简，取叶阳和，可大赦天下，改太建十五年为至德元年。（《陈书·後主纪》）



◇　追封吴明彻诏（至德元年）

李陵矢竭，不免请降，于禁水涨，犹且生获，固知用兵上术，世罕其人。故待中、司空、南平郡公明彻，爰初蹑足，迄届元戎，百战百胜之奇，决机决死之勇，斯亦俾于古焉。及拓定淮肥，长驱彭汴，覆□寇如举毛，埽锐师同沃雪，风威慑于异俗，功效著于同文，方欲息驾阴山，解鞍瀚海，既而师出已老，数亦终奇，不就结缨之功，无辞入褚之屈，望封崤之为易，冀平翟之非难，虽志在屈伸，而奄中霜露，埋恨绝域，甚可嗟伤，斯事已往，累逢肆赦，凡厥罪戾，皆蒙酒濯，独此孤魂，未沾宽惠，遂使爵土湮没，飨□□无主。弃瑕录用，宜在兹辰，可追封邵陵县开国侯，食邑一千户，以其息惠觉为嗣。（《陈书·吴明彻传》）



◇　追封程文季诏（至德元年）

故散骑常侍、前重安县开国公文季，纂承门绪，克荷家声，早岁出军，虽非元帅，启行为最，致果有闻，而覆丧车徒，允从黜削；但灵洗之立功捍御，久而见思，文季之埋魂异域，有足可悯，言念劳旧，伤兹废绝，宜存庙食，无使馁而，可降封重安县侯，邑一千户。（《陈书·程灵洗附传》）



◇　赠谥徐陵诏（至德元年十月）

慎终有典，抑乃旧章，令德可甄，谅宜追远。侍中、安右将军、左光禄大夫、太子少傅、南徐州大中正、建昌县开国侯陵，弱龄学向，登朝秀颖，业高名辈，文曰词宗。朕近岁承华，特相引狎，虽多卧疾，方期克壮，奄然殒逝，震悼于怀。可赠镇右将军、特进，其侍中、左光禄、鼓吹、侯如故，并出举哀，丧事所须，量加资给，谥曰章。（《陈书·徐陵传》）



◇　诏答姚察（至德初）

省表具怀。卿行业淳深，声誉素显，理徇情礼，未膺刀笔，但参务承华，良所期寄，允慈抑夺，不得致辞也。（《陈书·姚察传》）



◇　原除望订租调积逋诏（至德二年十月已酉）

耕凿自足，乃曰淳风，贡赋之兴，其来尚矣。盖由庚亟务，不获已而行焉。但法令滋章，奸盗多有，俗尚浇诈，政鲜惟良，朕日旰夜分，矜一物之失所，润辜罪已，愧三千之未措，望订初下，使强荫兼出，如闻贫富均起，单弱重弊，斯岂振穷扇□之意欤？是乃下吏箕敛之苛也。故曰「百姓不足，君孰与足」。自太建十四年望订租调逋未入者，并悉原除。在事百僚，辩断庶务，必去取平允，无得便公害民，为己声绩，妨紊政道。（《陈书·後主纪》）





◇　改筑孔子庙诏（至德三年十一月己未）

宣尼诞膺上哲，体资至圣，祖述宪章之典，并天地而合德，乐正雅颂之奥，与日月而偕明，垂後昆之训范，开生民之耳目，梁季湮微，灵寝忘处，鞠为茂草，三十馀年。敬仰如在，永惟忾息。今雅道雍熙，由庚得所，断琴故履，零落不追，阅笥开书，无因循复。外可详之礼典，改筑旧庙，蕙房桂栋，咸使惟新，芳蘩洁潦，以时飨奠。（《陈书·後主纪》，案《後主纪》有至德四年正月举士诏，《艺文类聚》五十三、《初学记》二十以为江总撰，故此不录。）



◇　大赦诏（至德四年十一月己卯）

惟刑止暴，惟德成物，三才是资，百王不改。而世无抵角，时鲜犯鳞，渭桥惊马，弗闻廷争，桃林逸牛，未见其旨，虽剽悍轻侮，理从钳钛，蠢愚杜默，宜肆矜弘，政乏良哉，明惭则哲，求诸刑措，安可得乎？是用属寤寐以轸怀，负黼□而於邑；复兹合璧轮缺，连珠纬舛，黄锺献吕，和气始萌，玄冥告终，履长在御，因时宥过，抑乃斯得，可大赦天下。（《陈书·後主纪》）





◇　赠谥司马申诏（至德四年）

慎终追远，钦若旧则，阖棺定谥，抑乃前典。故散骑常侍、右卫将军、文始县开国伯申，忠肃在公，清正立己，治繁处约，投躯殉义。朕任寄情深，方康庶绩，奄然化往，伤测于怀。可赠侍中、护军将军，进爵为侯，增邑五百户，谥曰中，给朝服一具，衣一袭，克日举哀，丧事所须，随由资给。（《陈书·司马申传》）



◇　改元大赦诏（祯明元年正月戊寅）

柏皇大庭，鼓淳和于曩日，姬王嬴后，被浇风于末载，刑书已铸，善化匪融，礼义既乖，奸宄斯作，何其淳朴不反，浮华竞扇者欤，朕居中御物，纳隍在眷，频恢天网，屡绝三边，元元黔庶，终罹五辟，盖乃康哉寡薄，抑焉法令滋章，是用当宁弗怡，矜此向隅之意；今三元具序，万国朝辰，灵芝献于始阳，膏露凝于聿岁，从春施令，仰乾布德，思与九有，惟新七政，可大赦天下，改至德五年为祯明元年。（《陈书·後主纪》）



◇　讯狱诏（祯明二年十一月丁卯）

夫议狱缓刑，皇王之所垂范，胜残去杀，仁人之所用心。自画冠既息，刻吏斯起，法令滋章，手足无措。朕君临区宇，属当浇末，轻重之典，在政未康，小大之情，兴言多愧，眷兹狴犴，有轸哀矜，可克日于大政殿讯狱。（《陈书·後主纪》）





◇　闻隋军至下诏（祯明三年正月戊辰）

犬羊陵纵，侵窃郊畿，蜂蜂有毒，宜时埽定。朕当亲御六师，廓清八表，内外并可戒严。（《南史》十采石戍主徐子建至告变乃下诏。）



◇　手敕姚察

卿羸瘠如此，斋菲累年，不宜一饭，有乖将摄，若从所示，甚为佳也。（《陈书·姚察传》）



◇　敕施文庆

谢贞在王家未有禄秩，可赐米百石。（《南史》七十四《谢贞传》）



◇　敕迎释智头（至德三年正月）

春寒犹厉，道体何如，宴坐经行，无乃为弊。都下法事恒兴，希相助弘阐，今遣宣传左右赵君卿迎接，迟能即出也。（《释藏》起字一号《国清百录》一）



◇　第二敕

得使人赵君卿启，并省来答表，志存林野，兼有疾病，愿停山寺，不欲出都，不具一二。岩壑高深，乃幽人之节，佛法示现，未必如此。且京师甚有医药，在疾弥是所宜，故遣前主书朱宙迎接，想便相随出都，唯迟法流不滞，会言在近。（同上。）



◇　第三敕

前虽遣两使，殊未委悉，意存三宝，故有相迎，今复遣龙宫寺道升，并令面陈一二也。（同上。）



◇　敕东扬州刺史永阳王

闻王在州，迎头禅师大弘法事，甚会朕心，今迎出都，王宜敦谕，申朕意也。（同上。）



◇　敕书迎候智头

近得永阳王启，知禅师遂能屈德，随朕使出都，甚有欣迟，当稍次近路，涉险道，殊足为劳。今遣敕左右黄吉宝迎候，但未知欲安止何寺，想示使人，仍令前还，即勒所由料理房舍也。迟近会言，此未委悉，三月二十四日。（同上。）



◇　敕治光宅寺

光宅是梁武龙潜之地，不整处多，今敕缮量，随由就功一二，罗阐取来意。（同上。）



◇　敕报谢贞（至德三年）

省启具怀。虽知哀茕在疚，而官俟得才，礼有权夺，可便力疾还府也。（《陈书·谢贞传》）



◇　敕答江总

姚察非惟学艺优博，亦是操行清修，典选难才，今得之矣。（《陈书·姚察传》，尚书令江总等荐察为吏部尚书，敕答。）



◇　授江总尚书令册文

於戏，夫文昌政本，司会治经，韦彪谓之枢机，李固方之斗极，况其五曹斯综，百揆是谐，同冢宰之司，专台阁之任。惟尔道业标峻，宇量弘深，胜范清规，风流以为准的，辞宗学府，衣冠以为领袖，故能师长六官，具瞻允塞，明府八座，仪形载远，其端朝握揆，朕所望焉。往钦哉，懋建尔徽猷，亮采我邦国，可不慎欤。（《陈书·江总传》，《初学记》十一。）



◇　宣旨诫谕姚察

知比哀毁过礼，甚用为忧。卿迥然一身，宗奠是寄，毁而灭性，圣教所不许，宜微自遣割，以存礼制，忧怀既深，故有此及。（《陈书·姚察传》）



◇　与江总书悼陆瑜

管记陆瑜，奄然殂化，悲伤悼惜，此情何已。吾生平爱好，卿等所悉，自以学涉儒雅，不逮古人，钦贤慕士，是情尤笃。梁室乱离，天下糜沸，书史残缺，礼乐崩沦，晚生後学，匪无墙面，卓尔出群，斯人而已。吾识览虽局，未曾以言议假人，至于片善小才，特用嗟赏，况复洪识奇士？此故忘言之地，论其博综子史，谙究儒墨，经耳无遗，触目成诵，一褒一贬，一激一扬，语玄析理，披文摘句，未尝不闻者心伏，听者解颐，会意相得，自以为布衣之赏。吾监抚之暇，事隙之辰，颇用谈笑娱情，琴樽间作，雅篇艳什，迭互锋起，每清风明月，美景良辰，对群山之参差，望巨波之□氵养，或玩新花，时观落叶，既听春鸟，又聆秋雁，未尝不促膝举觞，连情发藻，且代琢磨，间以嘲谑，俱怡耳目，并留情致，自谓百年为速，朝露可伤，岂谓玉折兰摧，遽从短运，为悲为恨，当复何言，遗迹馀文，触目增泫，绝弦投笔，恒有酸恨，以卿同志，聊复叙怀，涕之无从，言不写意。（《陈书·陆瑜传》，瑜卒，太子亲制祭文，遣使者吊祭，仍与詹事江总书。）



◇　扬都兴皇寺释法朗墓铭

洪源远采，传芳馥蕙。君子哲人，英芬是继。朱旄既杖，青组仍曳。纫虎戎卸，贰貌狄制。功可冠军，业非出世。揖彼声色，超此津济。津齐伊何，裂断网罗。忍衣早记，乘楼夜过。航斯苦海，涸此爱河。若非智士，孰寄宣扬。法云广被，慧日舒光。既摧冲橹，自辟金汤。梦齐鼓说，应异钟霜。识机知命，同彼现病。夙心栖遁，度脱难竟。化缘已矣，乃宅丘阱。智炬寂灭，颓岩辽□辽□空岑，摇落寒侵。弦馀月暗，雾下松深。香灭穷垄，幡横宿林。切切管清，遥遥鼓声。野烟四合，孤禽一呜。风凄呗断，流急寒生。神之净土，形沈终古。勒此有坟，用旌兰杜。（《续高僧传》）



◇　题江总所撰孙□墓志铭後四十字

秋风动竹，烟水惊波。几人樵径，何处山阿。今时日月，宿昔绮罗。天长路远，地久云多。功臣未勒，此意如何。（《陈书·孙□传》）



◎　武宣章后

后讳要儿，吴兴乌程人，本姓钮，父为章氏所养，因冒姓章。武帝先娶钱氏女，早卒，娉为继室。梁绍泰中拜长城县夫人。永定元年，立为皇后。文帝即位，尊为皇太后，宫曰慈训。废帝即位，尊为太皇太后，宣帝即位，尊为皇太后，太建三年崩，年六十五，谥曰宣太后。



◇　临川王入纂令

昊天不吊，上玄降祸，大行皇帝奄捐万国，率土哀号，普天如丧，穷酷烦冤，无所迫及，诸孤藐尔，反国无期，须立长主，以宁寓县，侍中、安东将军、临川王□，体自景皇，属惟犹子，建殊功于牧野，敷盛业于戡黎，纳麓时叙之辰，负□乘机之日，并佐时雍，是同草创，祧□所系，遐迩宅心，宜奉大宗，嗣膺宝录，使七庙有奉，兆民宁晏。未亡人假延馀息，婴此百罹，寻绎缠绵，兴言感绝。（《陈书·文帝纪》，永定三年六月，高祖崩，遗诏徵世祖入纂，甲寅至自南皖，入居中书省，皇后令。）



◇　废少主为临海王以安成王入纂令

中军仪同、镇北仪同、镇右将军、护军将军、八座卿士，昔梁运季末，侮内沸腾，天下苍生，殆无遗噍。高祖武皇帝拨乱反正，膺图御□，重悬三象，还补二仪。世祖文皇帝克嗣洪基，光宣宝业，惠养中国，绥宁外荒，并战战兢兢，劬劳缔构，庶几鼎运，方隆殷夏。伯宗昔在储宫，本无令闻，及居崇极，遂骋凶淫，居处谅□，固不哀戚，嫔嫱□角，就馆相仍，岂但依车所纳，是讥宗正，衰□生子，得诮右师，七百之祚何凭，三千之罪为大。且费引金帛，令充椒阃，内府中藏，军备国储，未盈基稔，皆已空竭。大傅亲承顾托，镇守宫闱，遗诏绸缪，义深垣屏，而□赞涂未御，翌日无淹，仍遗刘师知殷不佞等，显言排斥。韩子高小竖轻佻，推心委仗，阴谋祸乱，决起萧墙，元相虽持，但除君侧，又以余孝顷密迩京师，便相徵召，殃慝之咎，凶徒自擒，宗社之灵，祆氛是灭。于是密诏华皎，称兵上流，国祚忧惶，几移丑类，乃至要招远近，叶力巴湘，支党纵横，寇扰黟歙。又别敕欧阳纥等，攻逼衡州，岭表纷纭，殊淹弦望，岂止罪浮于昌邑，非唯声丑于太和。但贼竖皆亡，祆徒已散，日望惩改，犹加淹抑，而悖礼忘德，情性不悛，乐祸思乱，昏慝无已。张安国蕞尔凶狡，穷为小盗，仍遣使人蒋裕，钩出上京，即置行台，分选凶党，贼皎妻吕，舂徒为戮，纳自奚宫，藏诸永巷，使其结引亲旧，规图戕祸。荡主侯法喜等，太傅麾下，惯游府朝，啖以深利，谋兴肘腋。适又荡主孙泰等，潜相连结，大有交通，兵力殊强，指期挺乱。皇家有庆，历数遐长，天诱其囊，同然开发。此诸文迹，今以相示，是而可忍，谁则不容，祖宗基业，将惧倾□，岂可复肃恭□祀，临御兆民？式稽故实，宜在流放，今可特降为临海郡王，送还藩邸。大傅安成王，固天生德，齐圣广深，二后锺心，三灵伫眷，自前朝不□，任总那家，威惠相宣，刑礼兼设，指挥啸咤，湘郢廓清，辟地开疆，荆益风靡，若太戊之承殷历，中都之奉汉家，校以功名，曾何仿佛。且地彰灵玺，天表长彗，布新除旧，祯祥咸显，文皇知子之鉴，事甚帝尧，传弟之怀，又符太伯，今可还申曩志，崇立贤君，方固宗祧，载贞辰象，中外宜依旧典，奉迎舆驾。未亡人不幸，属此殷忧，不有崇替，容危社稷，何以拜祠高寝，归□武园？揽笔潸然，兼怀悲庆。（《陈书·废帝纪》）



◇　黜始兴王伯茂令

伯茂轻薄，爰自弱龄，辜负严训，弥肆凶狡，常以次居介弟，宜秉国权，不涯年德，逾逞狂躁，图为祸乱，扇动宫阐，要招粗险，觖望台阁，嗣君丧道，由此乱阶，是诸凶德，咸作谋主，允宜罄彼司甸，刑斯屋刂人。言念皇支，尚怀悲懑，可特降为温麻侯，宜加禁止，别遣就第。不意如此，言增泫叹。（《陈书·始兴王伯茂传》，皇太后令黜废帝为临海王，其日又下令。）



◇　遗令

丧事所须，并从俭约，诸有馈奠，不得用牲牢。（《陈书·宣皇后章氏传》。）



◎　後主沈后

后讳婺华，吴兴武康人，仪同沈君理女。太建三年，纳为皇太子妃。後主即位，立为皇后。陈亡入隋，大业末过江，于毗陵天静寺为尼，名观音，贞观初卒，有集十卷。

◇　与释智头手书

妙觉和南，今遣内师许大梵往稽首，乞传香火，愿赐菩萨名，庶□熏修，菩提眷属，谨和南。（《释藏》起字一号，《国清百录一》）



◎　始兴王叔陵

叔陵，字子嵩，宣帝第二子。天嘉三年，封康乐县侯。太建元年，封始兴王，为都督江州刺史，迁督湘州，又迁督扬州，母忧，服阕，拜侍中、中军大将军。宣帝崩，从後主在丧次行逆，伏诛。



◇　赍书召何之元

孔璋无罪，左车见用。（《陈书·何之元传》，叔陵遣功曹史柳咸赍书召之元，又见《南史何之元传》）





卷五




◎　周弘正

弘正，字思行，汝南安成人，梁太子詹事舍兄子。（《南史》作弟子。）天监中，补国子生，除太学博士，历晋安王丹阳尹主簿、建业、曲阿、安吉令。普通中，为司义侍郎，直寿光省。中大通中，迁国子博士，侯景以为太常。元帝承制，授黄门侍郎，直侍中省，迁左民尚书，加散骑常侍。江陵陷，敬帝以为太尉王僧辩长史，行扬州事。太平初，授侍中，领国子祭酒，迁太常卿、都官尚书。陈受禅，授太子詹事。文帝即位，迁侍中、国子祭酒，授金紫光禄大夫，领慈训太仆。废帝即位，领都官尚书，授太傅长史，加明威将军，宣帝即位，迁特进，领国子祭酒、豫州大中正，进尚书右仆射。太建六年卒，年七十九，赠侍中、中书监，谥曰简，有《周易义疏》十六卷，《孝经私记》二卷，《庄子内篇讲疏》八卷，集二十卷。



◇　请梁武帝释乾坤二系义表（《艺文类聚》题如此）

臣闻易称立象以尽意，系辞以尽言，然後知圣人之情，几可见矣。自非含微体极，尽化穷神，岂能通志成务，探赜致远？而宣尼比之桎梏，绝韦编于漆字，轩辕之所听莹，遗玄珠于赤水。伏惟陛下，一日万机，匪劳神于瞬息，凝心妙本，常自得于天真，圣智无以隐其几深，明神无以沦其不测。至若爻画之包于六经，文辞之穷于两系，名儒剧谈以历载，鸿生抵掌以终年，莫有试游其藩，未尝一见其□。自制旨降谈。（《艺文类聚》有彖繇二字。）裁成易道，析至微于秋毫，涣曾冰于幽谷。臣亲承音旨，职司宣授，後进诜诜，不无传业。但乾坤之蕴未剖，系表之妙莫诠，使一经深致，尚多所惑，臣不涯庸浅，轻率短陋，谨与受业诸生清河张讥等三百一十二人，于乾坤二系，象爻未启，伏愿听览之间，曲垂提训，得使微臣钻仰，成其笃习，後昆好事，专门有奉，自惟多幸，欢沐道于尧年，肄业终身，不知老之将至，天尊不间，而冒陈请，冰谷置怀，罔识攸厝。（《陈书·周弘正传》，弘正启梁武帝周易疑义五十条，又请释乾坤二系，又见《艺文类聚》五十五。）





◇　测狱刻数议

未知狱所测人，有几人款，几人不款，须前责取人名及数，并其罪目，然後更集得。（《陈书·沈洙传》，梁代旧律，测囚之法，日一上，起自晡鼓尽于二更。及比部郎范泉删定律令，以旧法测立时久，非人所堪，分其刻数，日再上廷尉，以为新制过轻，请集会尚书省详议，都官尚书周弘正云云。）

凡小大之狱，必应以情，政言依准五听，验其虚实，岂可全恣考掠，以判刑罪。且测人时节，本非古制，近代已来，方有此法，起自晡鼓，迄于二更，岂是常人，所能堪忍。所以重械之下，危堕之上，无人不服，诬枉者多，朝晚二时，同等刻数，进退而求，于事为衷。若谓小促前期，致实罪不伏，如复时节延长，则无愆妄款。且人之所堪，既有强弱，人之立意，固亦多途。至如贯高榜笞刺□，身无完肤，戴就熏针并极，困笃不移，岂关时刻长短，掠测优劣，夫与杀不辜，宁失不经，罪疑惟轻，功疑惟重，斯则古之圣王，垂此明法，愚谓依范泉著制，于事为允。（《陈书·沈洙传》，又《南史》七十一。）





◇　奏记晋安王

窃闻□谦之象，起于羲轩爻画，揖让之源，生于尧舜禅受，其来尚矣，可得而详焉。夫以庙堂汾水，殊途而同归，稷契巢许，异名而一贯，出者称为元首，处者谓之外臣，莫不内外相资，表里成治，斯盖万代同规，百王不易者也。暨于三王之世，浸以陵夷，各亲其亲，各子其子，乃至七国争雄，刘项竞逐，皇汉扇其俗，有晋扬其波，谦让之道废，多历年所矣。夫文质递变，浇淳相革，还朴反古，今也其时。伏惟明大王殿下，天挺将圣，聪明神武，百辟冠冕，四海归仁，是以皇上发德音，下明诏，以大王为国之储副，乃天下之本焉，虽复夏启周诵，汉储魏两，此数君者，安足为大王道哉？意者，愿闻殿下抗目夷上仁之义，执子臧大贤之节，逃玉舆而弗乘，弃万乘如脱屣，庶改浇竞之俗，以大吴国之风，古有其人，今闻其语？能行之者，非殿下而谁？能使无为之化，复兴于遂古，让王之道，不坠于来叶，岂不盛欤！岂不盛欤！弘正陋学书生，义惭稽古，家自汝颍，世传忠烈，先人决曹掾燕，抗辞九谏，高节万乘，正色三府，虽盛德之业将绝，而狂直之风未坠；是以敢布腹心，肆其愚瞽，如使刍言野说，少陈于听览，纵复委身烹鼎之下，绝命肺石之上，虽死之日，犹生之年。（《陈书·周弘正传》，中大通三年，昭明太子薨，其嗣华容公不得立，以晋安王为皇太子，弘正乃奏记。）



◇　谢梁元帝赍春秋糊屏风启

昔琉璃见重，云母称珍，虽尽华丽，有伤真仆，岂若三体五例，对玩前史，一字褒贬，坐臣箴规，无复楚台之风，得同邹谷之暖。（《艺文类聚》六十九。）



◇　谢梁元帝赍玉门枣启

安期旧美，安息高名，臣金马之荣，未获趋奉，方朔之赐，遽降洪恩。（《艺文类聚》八十七。）



◇　谢敕赍乌纱帽等启

虽复魏宣二端，岂能比今兹赐，广微四缝，未足方其华饰，既受非望之恩，方贻匪服之诮。（《艺文类聚》六十七。）



◇　谢东宫赐□袍启

或俦名丽辞，等质轻雾，或色华少海，用宝丛台，或粲彼三英，缝兹五纟或，品颁岁袭，绿夺春耕，蒿席可充，□袍易足。（《艺文类聚》六十七。）



◇　谢敕赍紫□袍启

珍韬江浦，味越名川，昔闻八骏东征，上收黑水之麦，七华西讨，才获苦山之菜，岂如两阶干舞，四方来格，临朝拱默，任土争贡。（《艺文类聚》七十二。）



◎　周弘让

弘让，弘正弟。始仕不得志，隐句曲之茅山，频徵不出。侯景僭号，以为中书侍郎。承圣初授国子博士，进仁威将军。陈受禅，为太常卿。天嘉初，坐事以白衣领太常，进金紫光禄大夫。有集九卷，後集十二卷。

◇　山兰赋

爰有奇特之草，产于空崖之地。仰鸟路而裁通，视行踪而莫至。挺自然之高介，岂众情之服媚。宁纫结之可求，兆延伫之能洎。禀造化之均育，与卉木而齐致。入坦道而销声，屏山幽而静异。犹见识于琴台，窃逢知于绮季。（《艺文类聚八十一》）



◇　奏宋齐故事

齐氏承宋，咸用元徽旧式，宗祀朝飨，奏乐俱同，唯北郊之礼，颇有增益，皇帝入□门，奏永至，饮福酒，奏嘉胙，太尉亚献，奏凯容，埋牲，奏隶幽，帝还便殿，奏休成，众官并出，奏肃成，此乃元徽所阙，永明六年之所加也。唯送神之乐，宋孝建二年秋起居注云，奏肆夏，永明中改奏昭夏。（《隋书·音乐志》上，陈初，武帝诏求宋齐故事，太常卿周弘让奏。）





◇　答王褒书

甚矣悲哉，此之为别也，云飞泥沈，金铄兰灭，玉音不嗣，瑶华莫因。家兄至自镐京，致书。（《艺文类聚》作致来书。）于穷谷，故人之迹，有如对面，开题申纸，流脸沾膝。江南燠热，橘柚冬青，渭北□寒，杨榆晚叶，土风气候，各集所安，餐卫适时，寝兴多福，甚善甚善。与弟分袂西陕，言反东区，虽保周陵。（《艺文类聚》作周陂。）还依蒋径，三姜离析，（《艺文类聚》作三荆离坼。）二仲不归，麋鹿为曹，更多悲绪。丹经在握，贫病莫谐，芝术可求，恒为采掇。昔吾壮日，及弟富年，俱值邕熙，并欢衡泌，南风雅操，清商。（《艺文类聚》作清觞。）妙曲，弦琴促坐，无乏名晨，玉沥金华，冀获难老，不虞一旦，翻覆波澜，吾已忄曷阴，弟非茂齿，禽尚之契，各在天涯，永念生平，难为胸臆，且当（《艺文类聚》作正当。）视阴数箭，排愁破涕，人生乐耳，忧戚何为，岂能遽悲次房，游魂不返，远□□产，骸柩无托，但愿爱玉体，珍金相，保期颐，享（《艺文类聚》享下有寿考二字。）黄发，犹冀苍雁□鲤，时传尺素，清风明月，俱寄相思。（《艺文类聚》明作朗，俱作但。）子渊子渊，长为别矣，搦管操觚，声泪俱咽。（《周书·王褒传》，《艺文类聚》三十。）



◇　与徐陵书荐方圆

吾荷朝恩，得安丘壑，身名两泰，夫复奚言。但愿沐浴尧风，遨游舜日，安服饱食，以送馀齿。然性灵未能灰弭，其间复须友生，言晤後来，英俊并出，方为时生，林谷之中，鲜逢退逸，唯赵郡方圆，栖迟天目，年过强仕，不慕时荣，文史足用，学艺优敏，中岁暂游宛洛，蒙弟识异，其人方储之胤，衣冠未绝，雅奉闲逸，得性丘林，与吾朋游，积有年岁，今复同在岩壑，毕志风云，琴案清商，诗题空谷，比幽贞道缺，考盘绝咏，贲五履二，两爻无间。方今公旦作辅，亿兆攸赖，激贪惩竞，傥自圆起。弟以搜扬佐世，水镜求贤，脱能登此仄陋，论言是属，翘弓远贲，则山谷咸劝，足令廉风复振，懦夫能立，岂不弘哉。圆若蒙此旌招，未必不凿坯而达于廊庙之用，脱不能贲然来思，而于退让之道，于斯为贵，恐弟未究，东川人士，聊复起予，今言吾家上宰之贵，无以微裨万一，此举脱复入听，少得不负夙心，周弘让白。（《文苑英华》六百七十七。）



◎　周弘直

弘直，字幼方，弘正第四弟。仕梁为太学博士，迁西中郎、湘东王外兵记室参军，入为尚书仪曹郎。湘东王镇江荆二州，累除谘议参军，带柴桑、当阳二县令。台城陷，承制授假节、英果将军、世子长史，寻除智武将军衡阳内史，迁贞毅将军、平南长史、长沙内史，行湘州事，封湘滨县侯，历邵陵、零陵太守、云麾将军、昌州刺史，从王琳举义，琳败，降陈。天嘉中，历国子博士、庐陵王长史、尚书左丞，领羽林监、中散大夫、秘书监，掌国史，迁太常卿、金紫光禄大夫，致仕，太建七年卒，年七十六



◇　遗疏敕其家

吾今年已来，筋力减耗，可谓衰矣；而好生之情，曾不自觉，唯务行乐，不知老之将至。今时制云及，将同朝露，七十馀年，颇经称足，启手告全，差无遗恨，气绝已後，便买市中见材，材必须小形者，使易提挈，敛以时服，古人通制，但下见先人，必须备礼，可著单衣裙衫故履，既应侍养，宜备纷□，或逢善友，又须香烟，棺内唯安白布手巾，粗香炉而已，其外一无所用。（《陈书·周弘直传》）



◎　何之元

之元，庐江□人，梁尚书令敬容疏族。天监末，为临川王扬州议曹从事史，转主簿。普通中，丹阳尹袁昂辟为五官掾，总户曹事，寻除信义令。大同中，为武陵王益州刑狱参军。侯景之乱，武陵王承制，授南梁州长史、北巴西太守，未行，以谏东下被囚。及江陵陷，王琳召为记室参军，随府进司空谘议参军。永嘉王建号，除中书侍郎。使齐还，而永嘉败，齐主以为扬州别驾。及陈克寿阳，湘州刺史始兴王叔陵召为中卫功曹参军，寻迁谘议，随府之扬州。及叔陵诛，遂不仕。陈亡，移居常州之晋陵县，隋开皇十三年卒，年九十馀，有《梁典》三十卷。



◇　经典序

记事之史，其流不一，编年之作，无若春秋，则鲁史之书，非帝皇之籍也。案三皇之简为三坟，五帝之策为五典，此典义所由生也。至乃尚书述唐帝为尧典，虞帝为舜典，斯又经文明据，是以典之为义久矣哉。若夫马史班汉，述帝称纪，自兹厥後，因相祖习。及陈寿所撰，名之曰志，总其三国，分路扬镳。唯何法盛《晋书》，变帝纪为帝典。既云师古，在理为优，故今之所作，称为梁典。梁有天下，自中大同以前，区寓宁晏，太清以後，寇盗交侵，首尾而言，未为尽美。故开此一书，分为六意，以高祖创基，因乎齐末，寻宗讨本，起自永元，今以前如干卷为追述。高祖生自布衣，长于弊俗，知风教之臧否，识民黎之情伪，爰逮君临，弘斯政术，四纪之内，实云殷阜，今以如干卷为太平。世不常夷，时无恒治，非自我後，仍属横流，今以如干卷为叙乱。洎高祖晏驾之年，太宗幽辱之岁，讴歌狱讼，向西陕不向东都，不庭之民，流逸之士，征伐礼乐，归世祖不归大宗，拨乱反正，厥庸斯在，治定功成，其勋有属，今以如干卷为世祖。至于四海困穷，五德升替，则敬皇绍立，仍以禅陈，今以如干卷为敬帝。骠骑王琳，崇立後嗣，虽不达天命，然是其忠节，今以如干卷为後嗣主。至在太宗，虽加美谥，而大宝之号，世所不遵，盖以拘于贼景故也。承圣纪历，自接太清，神笔诏书，非宜辄改，详之後论，盖有理焉。夫事有始终，人有业行，本末之间，颇宜诠叙。案臧荣绪称史无裁断，犹起居注耳。由此而言，实资详悉。又编年而举其岁次者，盖取分明而易寻也。若夫猃狁孔炽，鲠我中原，始自一君，终为二主，事有相涉，言成混漫，今以未分之前为北魏，既分之後，高氏所辅为东魏，宇文所挟为西魏，所以相分别也。重以盖彰殊体，繁省异文，其间损益，颇有凡例。（《陈书·何之元传》）



◇　梁典总论

历究前书，详观往行，昭晰千载，氛氲万古，考其宽猛，知布政之善恶，验其黜陟，识其主之是非，以曩求今，工拙可见。齐季昏虐，政由群小，朝宰被无辜之诛，藩戚惧淫刑之害，高祖痛兄弟之戮，因天下之心，举荆雍之师，兴易武之伐，指挥则智勇风从，号令则遐迩响应，取鄢郢若拉枯，定金陵如沃雪，黄越既斩，白旗乃悬，师不疲劳，民无怨□，乐推口在，代德是膺，逆取顺治，享年四纪，万几事广，六职务殷，负□君临，勤于听览，兢兢罔倦，乾乾不已，加以艺业之美，莫以比伦，洞晓儒玄，该罗内外，举洙泗之馀教，针其膏肓，采周孔之遗文，正其鱼鲁，于是广开庠序，敦劝後生，亲自观试，策其优劣，由近及远，咸从风化，执经者连袂，负笈者排肩，济济多士，于斯为盛。至若御民之术，未为得也，敢以狂瞽，请究其说。夫根深者叶茂，源广者流长，故圣王欲其茂长，前为深广，是以择沃壤以置王畿，国都圜于六乡，封域号于千里，其外则布之以五等，列之以万国，分疆画野，立树党闾，境陇以怀其仁，桑梓以安其俗，诸侯守境土，以事于上，天子执赏罚，以临于下，有功则褒，无道则废，二伯弼于内朝，九牧佐于外政，间之以贤戚，参之以懿亲，弘仁义于区中，被礼乐于遐表，忠信之礼达，谦让之风行，尔乃觊觎之心绝，兵戈叠息（疑当作兵戈之□息），刑辟靡用，狱讼罔兴，然後龟龙游於池沼，鸾凤栖于苑囿。及其末世，虽主昏于上，民乱于下，犹晋郑有依，桓文是相，绝而更续，颠而必扶，数百年内，方至于灭。周道既没，斯风渐丧，洎于後代，其弊尤甚，罔恤民之不存，而忧士之不禄，莅民之长，守次更为，前人未安，後人便及，迎新送故，疲于道途，为君者甚多，为民者甚少，由是君臣之义薄，狡恶之萌兴，下上递憎，甚于仇敌，百城恣其暴夺，亿兆困其徵求，损弃旧卿，奔亡他县，地荒邑散，私少官多，于是仓库既空，赋敛更重，天示谴祸，地出妖祥，饥疫互生，水旱交至，民不堪命，轰然土崩，数十年间，还为黎庶。高祖博览今古，备观兴亡，犹复蹑其遗风弊法，浇薄逾甚，淆紊日滋。梁氏之有国，少汉之一郡，大半之人，并为部曲，不耕而食，不蚕而衣，或事王侯，或依将帅，携带妻累，随逐东西，与藩镇共侵渔，助守宰为蝥贼，收缚无罪，逼迫善人，民盖（疑作尽）流离，邑皆荒毁，由是劫抄蜂起，盗窃群行，陵犯公私，经年累月，抵父者比室，陷辟者接门，眚灾亟降，囹圄随满，夕散朝聚，有若市尘。加以朝雾内丛，而官方外旷，有其位而无其职，非其事而侵其官，四海至殷，机事辐凑，人君虽敏，有所不周，人君虽明，有所不照，岂可专于亲览，忘彼责成？就此而言，大失有二，习守胶之弊，弃更张之善，屈子投江，宁论其痛，贾生恸哭，岂喻斯悲。自五胡竞逐，晋室权寓江滨，遂淹时代，桓伐燕秦而不振，刘克函洛而还亡。至于宋齐，疆场侵蹙。高祖蹑斯颓运，有志吞并，斯实王者之宏材，有国之通准。然六纳魏主，一入洛阳，竟无所成，得不补失，民既劳止，讫可小康，昔勾践之欲灭吴，前为其政，兵强国富，然後用之，一举而虏夫差，再举而霸中国；高祖进不择将，退不教民，虽慕古人，安能有济？孙子曰，「善战者前胜而後求战，善胜者前战而後求胜」。明者出师，必前料敌，岂可暗兹人事，幸彼天时者哉？且国有累卵之忧，俗有土崩之势，开幸人之志，兆乱臣之心，遂使侯景被吾甲而寇王城，驱我入而围天阙，势如破竹，易若转圜，万里靡沸，四方瓦解，社稷沦胥，龟玉毁废，事非一夕，其所由来渐矣。太宗孝慈仁爱，实守文之君，惜乎为贼所杀，至乎文章妖艳，隳坠风典，诵于妇人之口，不及君子之听，斯乃文士之深病，政教之厚疵。然雕虫之技，非关治忽，壮士不为，人君焉用。世祖听明特达，才艺兼美，诗笔之丽，罕与为匹，伎能之事，无所不该，极星象之功，穷蓍龟之妙，明笔法于马室，不愧郑玄，辨云物于鲁台，无惭梓慎，至于帷筹将略，朝野所推，遂乃拨乱反正，夷凶殄逆，纽地维之已绝，扶天柱之将倾，黔首蒙拯溺之恩，苍生荷仁寿之惠，微管之力，民其戎乎？鲸鲵既诛，天下且定，早应移銮西楚，旋驾东都，□祀宗礻方，清跸宫阙，西周岳阳之败绩，信口宇文之和通，以万乘之尊，居二境之上，夷虏乘衅，再覆皇基，率土分崩，莫知攸暨，谋之不善，乃至于斯。敬皇世祖之裔，允膺下武，而贞阳以旁枝外入，滥尸非次，陈武兴勤王之师，至正当口璧之后，驱斥潜王，诛□乱臣，国亡重康，彝偷复叙。既而天不福善，早世登遐，土德代兴，火行告谢，骠骑王琳，怀申胥之志，蕴荀息之忠，爰纳嗣君，更绍颓运，于是啸命方岳，大兴师旅，龙虎，水溃山崩，君臣播越，寄命齐土，若乃苌弘兴周而速咎，王永复秦而延殃，天欲亡之，非人能救。夫创天下者，至明者也，丧天下者，至暗者也，是以禹汤兴其功，桀纣废其业，莫不得之者前主，失之者後君，逮兹梁室，有异于此，何则，高祖拨乱除残，反身招于祸乱，世祖复雠雪耻，翻手命于寇雠，敬皇继祀而鼎移，後嗣绍基而祚徙，书曰，「皇天无亲，惟德是辅」。自天所□，归于有德。之元官自有梁，备观成败，昔因出轴，流寓齐都，穷愁著书，窃慕虞子，但梁室极促，简牍多阙，所得遗逸，略不尽举，未获旋反，更穷搜访，采其闻见，撮其众家，一代之事，可得观矣。（《文苑英华》七百五十四。）





卷六




◎　徐陵（一）

陵，字孝穆，东海郯人，梁太子左卫率□子。普通中，为晋安王宁蛮参军。中大通中选充东宫学士，迁尚书度支郎，出为上虞令，免，起为南平王参军，迁通直散骑侍郎，寻迁湘东王镇西记室，参军。太清中，使魏，拘留不遣，後从贞阳侯渊明还，为尚书吏部郎。绍泰中，迁尚书左丞，除给事黄门侍郎、秘书监。陈受禅，加散骑常侍。天嘉中，历太府卿、五兵尚书、御史中丞。天康中，迁吏部尚书。宣帝即位，封建昌县侯。太建中，除尚书右仆射，迁左仆射，加侍中，领国子祭酒、南徐州大中正，除领军将军，加翊右将军、太子詹事，迁右光禄大夫、安右将军、丹阳尹，进中书监。後主即位，迁左光禄大夫、太子少傅。至德元年卒，年七十七，赠镇右将军、特进，谥曰章，有集三十



◇　鸳鸯赋

飞飞兮海滨，去去兮迎春。炎皇之季女，织素之佳人。未若宋王之小史，含情而死。忆少妇之生离，恨新婚之无子。既交颈于千年，亦相随于万里。山鸡映水那自得，孤鸾照镜不成双。天下真成长合会，无胜比翼两鸳鸯。观其□吭浮沈轻躯。拂荇戏而波散，排荷翻而水落。特讶鸳鸯鸟，长情真可念。许处胜人多，何时肯相厌。闻道鸳鸯一鸟名，教人如有逐春情。不见临邛卓家女，只为琴中作许声。（《艺文类聚》九十二。）



◇　进封陈司空为长城公诏（绍泰二年七月丙子）

德懋懋官，功懋懋赏，皇王盛则，所谓元龟。司空公南徐州刺史、长城县开国侯讳，志怀寅亮，风度弘远，体文经武，明允笃诚。曩者率五岭之强兵，诛四海之雠敌，固以勒功彝鼎，书勋太常，克定京师，勤劳自重。自镇抚□榆，永宁丰沛，东凉既息，北蔡无归，代马燕犀，气雄天下，裹粮坐甲，固敌是求，方欲大讨于秦崤，敦□于与睦，叶谋上相，爰纳朕躬，思所以敬答忠勋，用申朝典，可进爵为长城县公。（《艺文类聚》五十一。）



◇　封陈公诏（太平元年九月辛丑）

肇昔元胎剖判，太素氤氲，崇建人皇，必凭洪宰，故贤哲之后，牧伯征于四方，神武之君，大监治乎万国。又有一匡九合，渠门之赐以隆，戮带围温，行宫之宠斯茂，时危所以贞固，运泰所以光熙，斯乃千载同风，百王不刊之道也。太傅义兴公，允文允武，乃圣乃神，固天生德，康济黔首，昔在休期，早隆朝寄，远逾沧海，大极交越，皇运不造，书契未闻，中国其亡，兵凶总至，哀哀噍类，譬彼穷牢，悠悠上天，莫云斯极，否终则泰，元辅应期，救此将崩，援兹已溺，乘舟履辇，架险浮深，经略中途，毕歼群丑，洎乎石头姑熟，流髓履肠，一朝指□，六合清晏，是用光昭下武，翼亮中都，雪三后之□仇，夷三灵之巨慝，尧台禹佐，未始能阶，殷相周师，固非云拟，重之以屯剥馀象，荆楚大崩，天地无心，乘舆委御，五湖荐食，竞谋诸夏，八方棋□寺，莫有匡救，强臣致命，黜我冲人，顾影于□□孺之魂，甘心于宁卿之辱，却案下髻，求哀之路莫从，窃□逃责，容身之地无所。公神兵奄至，不日清澄，惟是孱蒙，再膺天录，斯又巍巍荡荡，无德而称焉。加以仗兹忠义，屠彼祆逆，震部夷氛，稽山罢□，番禺蠡泽，北鄙西郊，歼厥凶徒，罄无遗种，斯则兆民之命，□短所系，率土之基，兴亡是赖。于是刑礼兼训，沿革有章，中外咸平，遐迩宁一，用能使阳光合魄，曜象呈晖，栖阁游庭，抱仁含信，宏勋该于厚地，大道格于玄天，羲农炎昊以来，卷领垂衣之世，圣人济物，未有如斯者也。夫备物典策，桓文是膺，助理阴阳，萧曹不让，未有功高于寓县，而赏薄于伊周。凡厥人□，固怀延伫，实由公谦□自牧，降损为怀，嘉数迟回，永言增叹，岂可申兹雅尚，久废朝猷？宜戒司勋，敬升鸿典。且重华大圣，妫□惟贤，盛德之祀无忘，公侯之门必复，是以殷嘉□甫，继后稷之官，尧命羲和，纂重黎之位，况其本枝攸建，宜誓山河者乎？其进公位相国，总百揆，封十郡为陈公，备九锡之礼，加玺绂、远游冠绿纟戾绶，位在诸侯王上，其镇卫大将军、扬州牧如故。（《陈书·武帝纪》上。）



◇　禅位陈王诏（太平二年十月辛未）

五运更始，三正迭代，司牧黎庶，是属圣贤，用能经纬乾坤，弥纶区宇，大庇黔首，阐扬洪烈，革晦以明，积代同轨，百王踵武，咸此由则。梁德湮微，祸难荐发，太清云始，用困长蛇，承圣之年，又罹封豕，爰至天成，重窃神器，三光亟改，（陈书作亟沈。）七庙乏祀，含生已泯，鼎命斯坠。我皇之祚，眇若缀旒，（《陈书》作我武元之祚，有如缀旒。）静惟屯剥，夕惕载怀。相国陈王，有纵自天，降神惟岳，天地合德，晷曜齐明，拯社稷之横流，提亿兆之涂炭，东诛叛逆，北歼獯丑，威加四海，仁渐万国，复张崩乐，重纪绝礼，儒馆聿□，戎亭虚候，虽大功在舜，盛绩维禹，巍巍荡荡，无得而称，来献白环，岂直皇虞之世，入贡素雉，非止隆周之日，故（《陈书》作固以。）效珍川陆，表瑞烟云，玉露（《陈书》作甘露。）醴泉，旦夕凝涌，嘉禾瑞草，孳植郊甸，道昭于悠代，勋格于皇穹，明明上天，光华日月，革故著于玄象，代德彰于谶图，狱讼有违，讴歌爰适，天之历数，实有攸在。朕虽庸藐，暗于古昔，永稽崇替，为日已久，敢忘烈代之遗□之至愿乎？今便逊位别宫，敬禅于陈，一依唐虞宋齐故事。（《梁书·敬帝纪》，《陈书·武帝纪》上，案今本有陈武帝即位诏，见《陈书》，未定是徐陵作，宜编入武帝文。）



◇　陈文帝登阼尊皇太后诏（永定三年七月丙辰）

朕以虚薄，才非弘济，窃守蕃维，常惧盈满，岂图仓昊不吊，国步艰难，皇嗣元良，藐在淆渭，二臣奉迎，川涂靡从，六传还朝，淹留未日，令国图无主，家业事隆，上奉父母之严规，下逼群公之庭诤，遂以庸质，升纂帝基，对扬大化，弥增号惧。今宜式遵旧则，奉上皇后尊号为皇太后，御慈训宫，一依前典。若中流静晏，皇嗣归来，辄当解绂于箕山之阳，归老于琅邪之国，复子明辟，还承宝图，若问与夷，无愧园寝。（《艺文类聚》十五。）



◇　封皇子叔陵为始兴王诏（太建元年正月甲午）

汉祖天伦，伯叔追封，晋元世系，琅邪传国，仰惟二后重光，率由前典。朕昔因蕃次，蒙继本宗，分在要荒，久离寒燠，天嘉绍祚，别命皇枝，归自崤函，礼隔登献，每至霜庭可履，瞩垣寝而怀悲，风树鸣条，望章陵而增感，今嗣王乖德，获罪慈训，永言主奠，宜自朕躬；但国步时艰，皇基务切，复奉家业，升纂帝图，重违情礼，言深哽恸，可以第二皇子叔陵为始兴王。（《艺文类聚》五十一。）



◇　册陈公九锡文

大哉乾元，资日月以贞观，至哉坤元，凭山川以载物，故惟天为大，陟配者钦明，惟王建国，翼辅者齐圣，于是以文武之佐，□溪蕴其玉璜，尧舜之臣，荥河镂其金版，况乎体得一之鸿姿，宁阳九之危厄，援横流于碣石，扑燎岑，驱驭于韦彭，跨□展于齐晋，神功行而靡用，圣道运而无名者乎？今将授公典策，其敬听朕命，日者昊天不吊，锺乱于我国家，漏网吞舟，强胡内□，茫茫宇宙，忄□忄□黎元，方趾圆颅，万不遗一，大清否亢，桥山之痛已深，大宝□如，平阳之祸相继，上宰膺运，康救兆民，鞠旅于滇池之南，扬旌于桂岭之北，悬三光于已坠，谧四海于群飞，屠□偷于中原，斩鲸鲵于蒙汜，功满上国，光启中兴，此则公之大造于我皇家者也。既而天未悔祸，夷丑荐臻，南夏崩腾，西京荡覆，群胡孔炽，藉乱乖间，推纳藩枝，盗假神器，冢司昏挠，旁引寇雠，既见贬于桐宫，方谋危于汉阁，皇运已殆，何殊赘旒，中国摇然，非徒如线，公赫然投袂，匡救本朝，复莒齐都，平戎王室，朕所以还膺宝历，重履宸居，挹建武之风猷，彰宣土之雅颂，此又公之再造于皇家者也。公应务之初，登庸惟始，三川五岭，莫不窥临，银洞珠宫，所在宁谧，孙卢肇□，越陌为群，番部阽危，势将沦殄，公赤旗所指，祆叠洞开，白羽才□，凶徒粉溃，非其神武久丧南藩，此又公之功也。大同之末，边政不修，李贲狂迷，窃我交爱，敢称大号，骄声甚于尉他，据有连州，雄豪炽于梁硕，公英谟雅算，电埽风行，驰御楼船，直跨沧海，新昌典彻，备履艰难，苏历嘉宁，尽为京观，三山獠洞，八角蛮陬，逖矣水寓之乡，悠哉火山之国，马援之所不届，陶璜之所未开，莫不惧我王灵，争朝边候天府，献状鸿胪，此又公之功也。自寇虏清江，宫闱幽辱，公枕戈尝胆，提剑折心，气涌清霄，神飞紫路，而番禺连率，本自诸夷，言得其朋，是怀同恶，公仗此忠诚，乘机剿定，执沛令而□鼓，平新野而据鞍，此又公之功也。世道多艰，方隅多难，勋门桀黠，作乱衡山，兵切池隍，众兼夷獠，公以国盗边境，知无不为，恤是同盟，诛其丑类，莫不鱼惊鸟散，面缚头悬，南土黔黎，重保苏息，此又公之功也。长驱岭峤，梦想京畿，缘道酋豪，递为榛梗，路养渠率，全坛大都，蓄聚逋逃，方谋阻乱，百楼不战，云梯之所未窥，万弩各张，高墉之所非敌，公龙骧虎步，啸吒风云，山靡坚城，野无强阵，清妖氛于氵赣石，灭□气于雩都，此又公之功也。迁仕凶慝，屯据大皋，乞活类马腾之军，流民多杜□之众，推锋转斗，自北徂南，频岁稽诛，实惟□虏，公坐挥三略，遥制六奇，义勇同心，貔貅骋力，雷奔电击，谷静山空，列郡无犬吠之惊，聚祠罢狐鸣之盗，此又公之功也。王师讨虏，次届沦波，兵乏兼储，士有饥色，公回麾彭蠡，积谷巴丘，亿庾之诛斯丰，壶浆之□是众，军民转漕，曾无砥柱之难，舳舻相望，如运敖仓之府，犀渠贝胄，顾蔑雷霆，高槛层楼，仰扪霄汉，故使三军勇锐，百战无前，承此军粮，遂殄凶逆，此又公之功也。若夫英图迈俗，义旅如云，湓垒猜携，用淹戎略，公志唯同奖，师克在和，鹄塞非虞，鸿门是会，若晋侯之誓白水，如萧王之推赤心，屈礼交盟，人□感咽，故能使舟师并路，远近明心，此又公之功也。姑熟襟要，崤函所凭，寇虏据其关梁，大盗负其扃钥，公五校裁□，三雄并奋，右角沙溃，左广土崩，木甲殪于中原，毡裘赴于江水，他他藉藉，万计千群，鄂坂之隘斯开，夷庚之道无塞，此又公之功也。义军大众，俱集帝京，逆竖凶徒，犹屯皇邑，若夫表里山河，金汤险固，疏龙首以抗殿，翦华岳以为城，杂虏凭焉，强兵自若，公回兹地轴，抗此天罗，曾不崇朝，俾无遗噍，军容甚穆，国政方修，物重睹于衣冠，民还瞻于礼乐，楚人满道，争归于叶公，汉老衔恩，俱欢于司隶，此又公之功也。天子内难，诸侯出关，外郡传烽，鲜卑犯塞，莫非沮渠当户，中贵名王，冀马列于淮南，胡笳动于徐北，公舟师步甲，亘野横江，歼厥群羝，遂殚封犭希，莫不纟圭木而止，戎车靡遗，遇泞而旋，归骏尽殪，此又公之功也。公克黜祸难，劬劳皇室，而孙宁之党，翻启狄人，伊洛之间，咸为虏戍，虽金陵佳气，石垒天严，朝暗戎尘，夜喧钲鼓，公三筹既画，八阵斯张，裁举灵钅丕，亦抽金仆，咸俘丑类，悉反高墉，异李广之皆诛，同庞元之尽赦，此又公之功也。任约叛换，枭声不悛，戎羯贪婪，狼心无改，穹庐毡幕，抵北阙而为营，乌孙天马，指东都而成阵，公左甄右落，箕张翼舒，埽是□枪犭严狁，长狄之种，埋于国门，椎髻之酋，烹于军市，投秦坑而尽沸，噎氵蚩水而不流，此又公之功也。一相居中，自折彝鼎，五湖小守，妄怀同恶，公夙驾兼道，秉羽杖戎，玉斧将挥，金钲且戒，祆寇震慑，遽请灰钉，□榇以表其含弘，焚书以安其反侧，此又公之功也。贼龛凶横，陵虐具区，阻兵安忍，凭灾怙乱，自古虫言鸟迹，浑沌洪荒，凡或虔刘，未此残酷，公虽宗居汝颍，世寓东南，育圣诞贤之乡，含章挺生之地，眷言桑梓，公私愤切，卓尔英猷，承规奉算，戮此大憝，如烹小鲜，此又公之功也。乱离未久，群盗孔多，浙右凶渠，连兵构逆，岂止千兵五校，白雀黄龙而已哉？公以中军无率，选是亲贤，奸寇ㄘ然冰泮，刑唐之所，文命动其天威，雷门之阃，勾践行其严戮，英规圣迹，异代同风，此又公之功也。同姓有扈，顽凶不宾，凭籍宗盟，图危社稷，观兵汇泽，势震京师，威迫蛮夷，已为东帝，公论兵于朝堂之上，决胜于樽俎之间，寇贾樊滕，浮江下濑，一朝翦扑，无待甸师，万里澄清，非劳新息，此又公之功也。豫章祆寇，依凭山泽，缮甲完聚，多历岁时，结从连横，爰洎交广，吕嘉既获，吴濞已□，命我还师，征其不恪，连营尽拔，伪党斯擒，曜圣武于匡山，回神旗于蠡派，此又公之功也。自八□九野，瓜割豆分，窃帝偷王，连州比县，公武灵已畅，文德又宣，折简驰书，风猷斯远，至于苍苍浴日，杳杳无雷，北洎丈夫之乡，南逾女子之国，莫不屈膝拜手，请吏款关，此又公之功也。京师祸乱，亟积寒暄，双阙低昂，九门寥豁，宁秦宫之可视，岂鲁殿之犹存，五都簪弁，百僚卿土，胡服缦缨，咸为戎俗，高冠厚履，希复华风，宋微子麦□之歌，周大夫黍离之咏，较于斯日，未足为悲矣。公求衣昧旦，昃食高舂，兴构宫闱，具瞻遐迩，郊庠宗稷之典，六符十等之章，复闻太始之风流，重睹永平之遗事，此又公之功也。公有济天下之勋，加之以明德，成性合道，盛德符天，用百姓以为心，随万机以成务，耻一物非唐虞之民，归含灵于仁寿之域，上德不德，无为以为，夏长春生，显仁藏用，忠信为宝，风雨弗骞，仁惠为基，牛羊勿践，功成治定，乐奏咸云，安上御民，礼兼文质，物色丘园，衣裾里巷，朝多君子，野无遗贤，菽粟同水火之饶，工商富猗顿之旅，是以天无蕴宝，地有呈祥，□露卿云，朝团晚映，山车泽马，服驭金闲，既炳焕于图书，方葳蕤于史牒，高勋逾于象纬，积德冠于嵩华，固无德而称者矣。朕又闻之，前王宰世，茂赏尊贤，式树藩长，总征群伯，二南崇绝，四履遐旷，泱泱东海，祚土维齐，岩岩泰山，俾侯于鲁，抑又勤王反郑，夹辅迁周，召伯之命斯隆，河阳之礼咸备，况复经营宇宙，宁唯断鳌足之功，弘济苍生，非直凿龙门之险，而畴庸报德，寂尔无闻，朕所以垂拱当宁，载怀惭悸者也。今授公相国，以陈留等十郡，封公为陈公，锡兹青土，苴以白茅，爰定尔邦，用建冢土，昔旦□分陕，俱为保师，晋郑诸侯，咸作卿士，兼其内外，礼实攸宜，今命使持节兼太尉王通授相国印绶、陈公玺绂，使持节、兼司空王□授陈公茅土，金兽符第一至第五左。竹使符第一至第十左。相国秩逾三铉，任总百司，位绝朝班，礼由事革，其以相国总百揆，除录尚书之号，上所假节、侍中、貂蝉、中书监印章、中外都督太傅印绶、义兴公印策，其镇卫大将军、扬州牧如故，又加公九锡，其敬听後命。以公礼为桢干，律等衔策，四维皆举，八柄有章，是用锡公大辂各一，玄牡二驷；以公贱宝崇谷，疏爵待农，室富京坻，民知荣辱，是用锡公衮冕之服，赤舄副焉；以公调理阴阳，燮谐风雅，三灵允降，万国和同，是用锡公轩县之乐，六佾之舞；以公宣导王猷，弘阐风教，光景所照，□象必通，是用锡公朱户以居；以公抑扬清浊，褒德进贤，髦土盈朝，幽人虚谷，是用锡公纳陛以登；以公嶷然廊庙，为世□范，折冲四表，临御八荒，是用锡公武贲之士三百人；以公轨兹明罚，期在刑厝，象恭无赦，干纪必诛，是用锡公斧钺各一；以公英猷远量，跨厉嵩溟，混一车书，括囊寰宇，是用锡公彤弓一，彤矢百，卢弓十，卢矢千；以公天经地义，贯彻幽明，春露秋霜，允供粢盛，是用锡公□鬯一卣，圭瓒副焉。陈国置丞相以下，一遵旧式。往钦哉，其恭循朕命，克相皇天，弘建邦家，允兴洪业，以光我高祖之休命。（《陈书·武帝纪》上，《南史》九，《文苑英华》四百四十七。）



◇　禅位陈王策

咨尔陈王，惟昔上古，厥初生民，骊连栗陆之前，容成大庭之代，并结绳写鸟，杳冥慌忽，故靡得而详焉。自羲农轩昊之君，陶唐有虞之主，或垂衣而御四海，或无为而子万姓，居之如驭朽索，去之如脱敝屣，裁遇许由，便能舍帝，暂逢善卷，即以让王，故知玄扈璇玑，非关尊贵，金根玉辂，示表君临。及南观河渚，东沈刻璧，精华既竭，耄勤已倦，则抗首而笑，唯贤是与，讠劳然作歌，简能斯授，遗风馀烈，昭晰图书，汉魏因循，是为故实，宋齐授受，又弘斯义。我高祖应期抚运，握枢御宇，三后重光，祖宗齐圣，及时属阳九，封豕荐食，西都失驭，夷狄交侵，乃暨天成，轻弄龟鼎，忄□々黔首，若崩厥角，微微皇极，将甚缀旒；惟王乃圣乃神，钦明文思，二仪并运，四时合序，天锡智勇，人挺雄杰，珠庭日角，龙行武步，爰初投袂，日乃勤王，电埽番禺，云撤彭蠡，扌前其元恶，定我京畿，及王贺帝弘，贸兹冠屦，既行伊霍，用保冲人，震泽稽阴，并怀叛逆，獯羯丑虏，三乱皇都，裁命偏师，二邦自殄，薄伐犭严狁，六戎尽殪，岭南叛涣，湘郢结连，贼帅既擒，凶渠传首，用能百揆时序，四门允穆，无思不服，无远不居届上达穹昊，下漏深泉，蛟鱼并见，讴歌攸属；况乎长彗横天，已徵布新之兆，璧日斯既，实表更姓之符，是以始创义师，紫云曜彩，肇惟尊主，黄龙负舟，□苦矢素□，梯山以至，白环玉□，慕德而臻。若夫安国字萌，本因万物之志，时乘御宇，良会乐推之心，七百无常期，皇王非一族，昔木德既季，而传祚于我有梁，天之历数，允集明哲，式遵前典，广询群议，王公卿尹，莫不攸属，敬从人□之愿，授帝位于尔躬，四海困穷，天禄永终，王其允执厥中，轨仪前式，以副溥天之望，□祀上帝，时膺大礼，永固洪业，岂不盛欤。（《陈书·武帝纪》上、《南史》九。）



◇　禅位陈王玺书

君子者自昭明德，达人者先天弗违，故能进退咸亨，动静元吉。朕虽蒙寡，庶乎景行，何则？三才剖判，九有区分，情性相乖，乱离云起，是以建彼司牧，推乎圣贤，授受者任其时来，皇王者本非一族，人谋是与，屈己从万物之心，天意斯归，鞠躬奉百灵之命，讴歌所往，则攘袂以膺之，菁华已竭，乃褰裳而去之，昔在唐虞，鉴于天道，举其黎献，授彼明哲，虽复质文殊轨，沿革不同，历代因循，斯风靡替。我大梁所以考庸太室，接礼贰宫，月正元日，受终文祖；但运不常夷，道无恒泰，山岳倾偃，河海沸腾，电目雷声之禽，钩爪锯牙之兽，咀啮含生，不知纪极，二后英圣，相仍在天，六夷贪狡，争侵中国，县王都帝，人怀干纪，一民尺土，皆非梁地。朕以不造，幼罹闵凶，仰凭衡佐，亟移年序，周成汉惠，邈矣无阶，惟是童蒙，必贻颠蹶，若使时无圣哲，世靡艰难，犹当高蹈于沧洲，自求于泰伯者矣。惟王应期诞秀，开□握图，性道故其难闻，嘉庸已其被物，乾行同其焘覆，日御比其贞明，登承圣于复禹之功，树鞠子于兴周之业，灭陆浑于伊洛，歼骊戎于镐京，大小二震之骁徒，东南两越之□寇，遽行天讨，无遗神策。于是祖述尧舜，宪章文武，大乐与天地同和，大礼与天地同节，鼓之以雷霆，润之以风雨，仁沾葭苇，信及豚鱼，殷墉斯空，夏台虚设，民惟大畜，野有同人，升平颂平，无偏无党，固以云飞紫盖，水跃黄龙，东伐西征，ㄙ映川陆，荣光暧暧，已冒郊廛，甘露□□，亟流庭苑，车辙马迹，谁不率从，蟠水流沙，谁不怀德，祥图远至，非唯赤伏之符，灵命昭然，何止黄星之气，海口河目，贤圣之表既彰，握旄执钺，君人之状斯伟。且自摄提无纪，孟陬殄灭，枉矢宵飞，天弧晓映，久矣夷羊之在牧，时哉蛟龙之出泉，革运之兆咸徵，惟新之符并集；朕所以钦若勋华，屡回星官，昔者木运斯尽，子高祖受焉，今历去炎精，神归枢纽，敬以火德，传于尔陈，远鉴前王，近谋群辟，明灵有悦，率土同心；今遣使持节、兼太保、侍中、尚书左仆射、平乐亭侯王通兼太尉、司徒左长史王□奉皇帝玺绶，受终之礼，一依唐虞故事，王其时陟元后，宁育兆民，光阐洪猷，以承昊天之休命。（《陈书·武帝纪》上，案今本有陈武帝下州郡玺书，见《陈书》，未定是徐陵作，宜编入武帝文。）





卷七




◎　徐陵（二）



◇　劝进梁元帝表

臣陵言，臣闻封唐有圣，还承帝喾之家，居代维贤，终纂高皇之祚，无为称于革舄，至治表于垂衣，而拨乱反正，非闻（《梁书》作间）前古，至如金行重作，源出东莞，炎运犹昌，枝分南顿，岂得掩显姓于轩辕，非才子于颛顼，莫不因时多难，俱继神宗者也。伏惟皇帝陛下出震等于勋华，鸣谦（《梁书》作明议）同于旦□，握褒秉钺，（《艺文类聚》作握图执钺）将在御天，玉媵（《艺文类聚》作玉胜，《梁书》作玉□）珠衡，先彰（《艺文类聚》作章）元后，神只所合（《梁书》作命）。非惟太室之祥，图谍（《梁书》作画，《艺文类聚》作书）斯归，何止尧门之瑞。若夫大孝圣人之心，中庸君子之德，固以作训生民，贻风多士，一日二日，研览万机，允文允武，包罗群艺，拟兹三大，宾是四门，历试诸难，咸熙庶绩，斯无得而称也。自无妄为象，锺祸上京，枭獍虔刘，口宗荡坠，铜头铁额，兴暴皇年，（已上二十五字，《梁书》作无妄兴暴，皇祚寝微。）封□□蛇，行灾中国，灵心所宅，下武其兴，望紫极而行（《梁书》作长）号，瞻丹陵而殒恸，家冤将报，天赐黄鸟之旗，国害宜诛，神奉玄狐之录（《梁书》作□），克李轶于河津，征陶谦于海岱，滕公拥树，雄气方严，张绣交兵，风神弥勇，忠诚贯于日月，孝义感于冰霜，如雷如霆，非貔非虎（《梁书》作如貔如虎），前驱效命，元恶斯歼，既挂胆于西州，方然脐于东市，蚩尤三冢，宁谓严诛，王莽千段（《梁书》作刺），非云明罚，青羌赤狄，同界狼豺，胡服夷言，咸为京观，邦畿济济，还见隆平，宗祀（《梁书》作庙）□□，方承多福，自氛（《梁书》作氤）氲浑沌之之世，骊连栗陆之君，卦起龙图，文因鸟迹，云师火帝，非无战阵之风，尧誓汤征，咸用干戈之道，星躔东井，时破崤潼，雷震南阳，初平寻邑，未有援三灵之已坠，救四海之群飞，赫赫明明龚行天罚，莫如当今之盛者也。于是卿云似盖，晨映姚卿，甘露如珠，朝垂原（《梁书》作华景）寝，芝房感德，咸出铜池，□荚伺辰，无劳银翦，重以东渐玄兔，西逾白狼，高柳生风，扶桑衔（《梁书》作盛）日，莫不编名属国，归贡（《梁书》作质）鸿胪，荒服来宾，遐迩同庆（《梁书》作福），其文昭武穆，跗萼也如彼，天平地成，功业也如此，久应旁求掌故（《梁书》作固），询诏（《梁书》作谘询）天官，斟酌繁昌，经营高邑，宗王启霸，非劳武德（《梁书》作阳武）之侯，清跸无虞，何事长安之邸，扬龙（《梁书》作銮）□以飨帝，御凤□以承天，历数在躬，畴咨（《梁书》《艺文类聚》作与）为让，去七月二十四日，兼散骑常侍柳晖等至邺，伏承圣旨谦冲，为而不（《梁书》作弗）宰，或云洛阳未复，函谷无泥，旋驾金陵，方膺天眷。愚谓大庭少昊，非有定居，汉祖殷宗，皆无恒宅，登封岱岳，且署（《梁书》作犹置）明堂，巡狩荆州（《梁书》作章陵），时行司隶，何必西瞻虎踞，乃建王宫，南望牛头，方称天阙？抑又闻之，玄圭既锡，苍玉无陈，乃□或朴之愆期，非苞茅之不贡，云和之瑟，久废甘泉，孤竹之管，无闻方泽，岂不惧欤？伏愿陛下，因百姓之心，振（《梁书》作拯）万邦之命，岂可逡巡固让，方示石户之农，高谢为君（《梁书》作君临），徒弘箕山之客？未知上德之不德，惟见圣人之不仁，率土翘翘，苍生何望。昔苏季张仪，违乡负俗，尚复招三方以事赵，请六国以尊秦；况臣等预（《梁书》作显）奉皇华，亲承朝命，圭璋特达，通聘河阳，貂珥雍容，寻盟漳水，加牢贬馆，随世（《梁书》作势）污隆，瞻望乡阙（《梁书》作关），诚均休戚；但轻生不造，命与时乖，等（《梁书》作忝）一介之行人，同三危之远摈，承间内殿，事绝耿□之因（《梁书》作恩），封奏边城，私等刘琨之哭，不胜区区之至，谨拜表以闻，臣陵云云。（《文苑英华》六百，又《梁书·元帝纪》有删节，又略见《艺文类聚》十四。）





◇　让散骑常侍表

臣闻五十知命，宗师之格言，六百辞满，通贤之高概。昔墨子诸生，褰裳求楚，鲁连隐士，高论却秦；况乎谬蒙知己，宁无感激？洪私过误，置以通班，司宪文昌，遂谐常伯。今者昆吾小器，谛视不见玄黄，钧天并奏，静听能闻钟鼓，虽神农分药，岐伯提针，冥众因缘，难可匡救。陛下嗣临宝历，光阐大猷，属意铨衡，留情□□□或，燕台装玉，傥不精真，齐客吹等，谅宜澄简，南郊奉乘，当求部黜之才，西省文辞，应用罗含之学。（《艺文类聚》四十八）



◇　让五兵尚书表

臣闻仲尼大圣，犹云书不尽言，士衡高才，当称文不逮意。臣比衰疴自积，思绪茫然，频托明游，为裁章表，虽复陈琳健笔，未尽愚怀，孙惠词人，颇加烦饰；所以高天缅邈，弗降昭回，瞻拜丝纶，更增忧惫。臣虽不敏，弱冠登朝，伊昔承华，豫游多士，晚逢兴运，爰滥宠私；尔时四郊多垒，七雄分争，国家制度，日不暇给，赵宫论受命之宜，随邑奏升坛之礼，而参闻秘计，弗解单于之兵，飞箭驰书，未动聊城之将，不期枚乘老叟，忽降时恩，冯唐暮年，见申明主，擢宰京邑，朝坐棘林，遂致洛阳无雨，非比长安多盗，其宜屏锢，用置严科，犹处名僚，久为叨窃。但著书天录，虽如刘向，朔望登朝，转同王隐，于其朽劣，尚不从容，司会文昌，邈然非据。（《艺文类聚》四十八）



◇　让右仆射初表

加以言寻盟好，仍属乱罹，丁零盗其牛马，乌孙窃其印绶，子卿茹雪，叔向为国，虽获东归，备离此厄。昔李广遗恨，不值汉初，宁戚自归，悲逢尧换；臣随望圣运，实在权舆，时参决胜之筹，颇奏发兵之讠□，当涂锡舍，非无董昭之诚，典午禅文，不降张华之实。（《艺文类聚》四十八。案《陈书·姚察传》，吏部尚书徐陵领著作，引为史佐，及陵让官致仕等表，请察制焉，陵见叹曰，吾弗逮也，据知让右仆射左仆射二表是姚察作，然唐人所见陵集有此二表，今姑从之。）



◇　让左仆射初表

臣闻七十之岁，扬雄拟经，六十之年，平津对策，若斯强壮，固无耆老。臣励则胄华轩冕，才允卿相，出纳流誉，朝野具瞻。臣弘正国老儒宗，情尚虚简，玄风胜业，独王当年。臣种器怀沈密，文史优裕，东南贵秀，朝廷亲贤，并克壮其猷，皆宜左执。若汉武好少，则微臣已老，若周文爱老，则有此群才。伏愿天明，更谋梓匠，求其妙选，称是能官。（《艺文类聚》四十八、《初学记》十二，《陈书·张种传》）





◇　为始兴王让琅邪二郡太守表

甫离怀袖，裁脱绮纨，适贺隆私，使膺圭组，执玉不起，抠衣未胜，自甘泉通水，细柳屯兵，旁带戎臣，颇同疆场，言瞻汉草，乃曰中州，遥望胡桑，已成边郡，诚复居藩体国，应思马骏之功，论地惟亲，宜慕萧彰之勇。（《艺文类聚》五十。）



◇　为王仪同致仕表

尺波归海，恒叹不居，爝火为薪，犹悲假续；况复星回日薄，通人有乞老之言，锺鸣漏尽，前史有夜行之诫，五陵鼎族，家传轩冕，四姓乡侯，荣由恩泽，虽虚名靡实，世官非才，年力方强，虽不能辞退，今三元肇庆，六吕司春，得奉万寿之杯，豫参百辟之礼，便释朝衣，谨遵初服，方同孔光之杖，载游户庭，广德之车，方悬私馆。（《艺文类聚》十八。）



◇　决断大行侠御服议

梓宫□山陵，灵筵□宗庙，有此分判，便验吉凶。案山陵卤簿吉部位中，公卿以下导引者，爰及武贲鼓吹，执盖奉车，并是吉服，岂容侠御独为□□邪？断可知矣。若言公卿胥吏并服□苴，此与梓宫部伍，有何差别？若言人物并吉，司事者凶，岂容社□而奉华盖，□衣而升玉辂邪？同博士议。（《陈书·刘师知传》，高祖崩，六日成服，朝臣共议大行皇帝灵座侠御人所服衣服吉凶之制，博士沈文阿议宜吉服，刘师知、蔡景历、江德藻、谢岐等议宜服□□，时以二议不同，乃启取左丞徐陵决断，陵云。）



◇　重答八座以下请断侠御服议

老病属纩，不能多说。古人争议，多成怨府，传玄见尤于晋代，王商取陷于汉朝，谨自参缄，敬同高命。若万一不死，犹得展言，庶与朝贤，更申扬确。（《陈书·刘师知传》，徐陵决断大行侠御服同博土议，时八座以下并请从师知议，陵重答。）



◇　谢儿报坐事付治中启

夫拾金樵路，高士所羞，整冠李下，君子斯慎。儿报不能谨□，敢触严网，右趾铁系，事允法科，左校论轮，实由恩宥。老臣过庭之训，多谢古贤，折笄之杖，有愧前达。（《艺文类聚》五十四。）



◇　谢敕赐祀三皇五帝馀馔启

窃以甘泉之殿，旧礼羲农，长乐之宫，本图尧舜。自东京晚世，旷代无闻，西汉盛仪，复睹今日，金壶流十旬之气，玉案备千品之羞。昔绛罗为荐，既延王母，紫盖为坛，允招太一，同斯美号，理致众星，臣以馀年，豫开清祀，如陪瑶席，遂饮琼浆。（《艺文类聚》七十一。）



◇　谢敕赍烛盘赏答齐国移文启

昔班彪草移，阮□裁书，驰誉当年，遂无加赏，非常大赍，始自今恩，虽贾逵之颂神雀，窦攸之对《鼠廷》鼠，汉臣射覆之言，魏士投壶之赋，方其宠锡，独有光前，官烛斯然，更惭良吏，霄光可学，乃会耆年，臣职居南史，身典东观，谨述私荣，传之方策。（《艺文类聚》八十。）



◇　安成王让录尚书表後启

臣闻间平就国，乃盛汉之常仪，成阝霍无官，实宗周之明典，何则，皇季之重，非待历阶，王爵之隆，自高群辟。况臣戢翼要荒，亟离寒暑，进惭赵胜，能定楚从，退匪齐文，驰免秦厄，固以内切皇心，外贻家耻，甘输重饵，降礼单于，列城十五，如诸和璧，市乡三十，聊同宝剑，武夫力而获诸原，微臣还而反诸敌，瞻言马骏，著陇右之功，追念曹彰，克乌丸之虏，前王子弟，若此勋庸，偏其反而，岂可胜愧。（《艺文类聚》四十八。）



◇　谢赍□启

臣昨既陪羽猎，仍宴上林，固谢长卿之文，弥惭子云之赋，预割鲜禽，已同监浦，频蒙大脔，更异梁王，诘旦归来，犹为饱饫，虞衡所献，复降命恩，赐细君以为欢，非屠门而大嚼。（《艺文类聚》九十五。）



◇　谢赍蛤启

鸿化□□，雀入犹新，才变秋程，已闻冬献。（《艺文类聚》九十七。）



◇　谢东宫赍蛤蜊启

船俗严戈，渔人资设，于彼海童，冒兹水豹，望楼阙之气，得波潮之下。（《艺文类聚》九十七。）





◇　谢敕赍乌贼启

变逯庸臣，伏增铭悚。（《艺文类聚》九十七。）



◇　与齐尚书仆射杨遵彦书

陵叩头叩头，夫一言所感，凝晖照于鲁阳，一志冥通，飞泉涌于疏勒；况复元首康哉，股肱良哉，邻国相闻，风教相期者也。天道穷剥，锺乱本朝，情计驰惶，公私鲠惧，而骸骨之请，徒淹岁寒，颠沛之祈，空盈卷轴，是所不图也，非所仰望也。执事不闻之乎？昔分鳌命□之世，观河拜洛之年，则有日乌流灾，风禽骋暴，天倾西柱，地缺东门，盛旱拆三州，长波含五岳。我大梁膺金图而有亢，纂玉镜而犹屯，何则？圣人不能为时，斯固穷通之恒理也。至若荆州刺史湘东王，几神之本，元寄名言，陶铸之馀，犹为尧舜，虽复六代之舞，陈于总章，九州之音，登于司乐，虞夔拊石，晋旷调锺，未足颂此英华，无以宣其盛德者也。若使郊□楚翼，宁非祀夏之君，龛定京师，即是匡周之霸，岂徒豳王徙雍，期月为都，尧帝迁河，周年成邑，方今越裳藐藐，驯雉北飞，肃慎茫茫，风牛南偃，吾君之子，含识知归，而答旨云何所不投身，斯所未喻一也。又闻晋熙等郡，皆入贵朝，去我寻阳，经涂何几，至于铛铛晓漏，的的宵烽，隔溆浦而相闻，临高台而可望，泉流宝盖，遥忆盆城，烽号香炉，依然庐岳。日者鄱阳嗣王范治兵汇派，屯戍钥波，朝夕笺书，春秋方物，吾无从以蹑屐，彼有路而齐镳，岂其然乎？斯不然矣。不谓邵陵王纶通和此国，郢中上客，云聚魏都，邺下公卿，风驰江浦，岂卢龙之迳，于彼新开，铜驼之街，于我长闭，何彼途甚易，非劳于五丁，我路为难，如登于九折，地不私载，何其爽欤？而答旨云还路无从，斯所未喻二也。又晋熙庐江，义阳安陆，皆云款附，非复危邦，计彼中途，便当静晏，自斯以北，桴鼓不鸣，邻惠所通，自此以南，王灵未缺，如其境外，脱殒轻躯，幸非边吏之羞，何在匹夫之命？又此宾游，通无货殖，忝非韩起聘郑，私买玉环，吴札过徐，躬要宝剑。由来宴锡，凡厥囊装，行役淹留，皆已虚罄，散有限之微财，供无期之久客，斯可知矣。且据图刎首，愚者不为，运斧全身，庸流所鉴，何则？生轻一发，自重千钧，不以贾盗明矣。骨匀不任充鼎俎，皮毛不足入货财，盗有道焉，吾无忧也。又公家遣使，脱有资须，本朝非隆平之时，游客岂皇华之势，轻装独宿，非荣聚囊之仪，微骑间行，宁望□轩之礼，归人将从，私具驴骡，缘道亭邮，唯希蔬粟，若曰留之无烦于执事，遣之有费于官司，或以颠沛为言，或云资装可惧，固非通论，皆是外篇，斯所未喻三也。又若以吾徒应还侯景，侯景凶逆，歼我国家，天下含灵，人怀愤厉，既不获投身社稷，卫难乘舆，四家磔蚩尤，千脔割王莽，安所谓亻免眉顿膝，归奉寇雠，佩弭腰□，为其皂隶？又日者通和，方敦曩睦，凶人狙诈，遂骇狼心，颇拟宋万之诛，弥惧荀□之请，所以奔蹄劲角，专恣凭陵，凡我行人，偏锺雠憾，正当菹筋醢骨，抽舌探肝，于彼凶情，犹当未雪，海内之所知也，君侯之所具焉。又闻本朝王公，居人士女，风行雨散，东播西沈，城阙丘墟，□D17□E蓬萧瑟，偃师还望，咸为草莱，霸陵回首，皆沾霜露，此又君之所知也。彼以何义，争免寇雠，我有何勋，争归委质。昔钜平贵将，悬重于陆公，叔向若流，深知于□蔑，吾虽不敏，常慕前修。不图明庶为怀，翻其以此量物。昔魏氏将亡，群凶挺争，诸贤戮力，想得其朋，为葛荣之党也？为邢果之徒邪？如曰不然，斯所未喻四也。又假使吾徒，还为凶党，侯景生于赵代，家自幽恒，在则台司，行为连率，山川形势，军国彝章，不劳请箸为筹，便当屈指能算。景以逋逃小丑，羊豕同群，身寓江皋，家留河朔，乡井乡邑，如鬼如神，其不然乎，抑又君之所知也，且夫宫闱秘事，皆若云霄，英俊︳谟，宁非帷幄，或佯惊以定策，或焚藁而奏书，朝廷之士，犹难参预，羁旅之人，何阶耳目？至于礼乐沿革，刑政宽猛，讴歌已远，万舞成风，不知手之舞之，足之蹈之也，安在摇其牙齿，为间谍者哉？若谓复命西朝，终奔东虏，虽齐梁有隔，尉候奚殊，岂以河曲之难浮，而曰江关之有济，河桥马度，曾非宋典之奸，关路鸡鸣，皆是田文之客，何其通蔽，乃尔相妨，斯所未喻五也。又兵交使在，虽著前经，傥同徇仆之尤，追肆韩山之怒，则凡诸元帅，并释缧囚，爰及偏裨，同加恩礼，乃至锺仪见赦，朋笑遵途，襄老蒙归，虞歌引路，吾等张旃拭玉，修好寻盟，涉泗之与浮河，郊劳至于赠贿，公恩既备，宾敬无违，今者何愆，翻无贬责，若以此为言，斯所未喻六也。若曰妖氛永久，丧乱悠然，哀悼奔波，存其形魄，固以铭兹厚德，载此洪恩，譬渤□而俱深，方嵩华而犹重；但山梁饮啄，非有意于笼樊，江海飞浮，本无情于锺鼓，况吾等营魄已谢，馀息空留，悲默为生，何能支久，是则虽蒙养护，更夭天年，若以此为言，斯所未喻七也。若云逆竖歼夷，当听反命，高轩继路，飞盖相随，未解其言，何能善谑？夫亨屯治乱，岂有意于前期？谢常侍今年五十有一，吾今年四十有四，介已知命，傧又杖乡，计彼後生，肩随而已，岂银台之要，彼未从师，金灶之方，吾知其诀，正恐南阳菊水，竟不延龄，东海桑田，无由伫望，若以此为言，斯所未喻八也。足下清襟胜说，书囿文林，凡曰洪荒，终于幽厉，如吾今日，宁有其人？爰至春秋，微宜商略，夫宗姬殄坠，霸道昏凶，或执政之多门，或陪臣之凉德，故臧孙有礼，翻囚与国之宾，周伯无愆，空怒天王之使，迁箕卿于两馆，絷乐子于三年，斯匪贪乱之风邪？宁比当今之高列也。至于双崤且帝，四海争雄，或构赵而侵燕，或连韩而谋魏，自永盟于楚殿，躬夺璧于秦庭，轮宝鼎以托齐王，凭安车而诱梁客，其膏唇败舌，分路扬镳，无罪无辜，如兄如弟。逮乎中阳受命，天下同规，巡省诸华，无闻幽辱。及三方之霸也，孙甘言以妍媚，曹屈诈以羁縻，旌轸岁到于勾吴，冠盖年驰于庸蜀，则客嘲殊险，宾戏已深，共尽游谈，谁云猜忤？若使搜求故实，脱有前踪，恐是叔世之奸谋，而为邦之胜略也。抑又闻之，云师火帝，浇淳乃异其风，龙跃麟惊，王霸虽殊其道，莫不崇君亲以诏物，敦敬养以治民，预有邦家，曾无隆替。吾奉违温清，仍属乱罹，寇虏猖狂，公私播越，萧轩靡御，王舫谁持，瞻望乡关，何心天地，自非生凭廪竹，身出空桑，行路含情，犹其相愍，尝以择官而仕，非曰孝家，择事而趋，非云忠国，况乎钦承有道，骖驾前王，郎吏明经，鸱鸢知礼，巡方省化，咸问高年，东序西郊，皆遵耆耋，吾以圭璋玉帛，通聘来朝，属世道之屯期，锺生民之否运，兼年累载，无申元直之祈，衔泣吞声，长对公闾之怒，情礼之诉，翻同逆鳞，忠孝之言，皆应对舌，是所不图也，非所仰望也。且天伦之爱，何得忘怀，妻子之情，谁能无累。夫以清河公主之贵，馀姚书佐之家，草限高卑，皆被驱掠，自东南丑虏，抄败饥民，台署郎官，俱馁墙壁，况吾生离死别，多历暄寒，孀室婴儿，何可言念，如得身还乡壤，躬自推求，犹冀提携，俱免凶虐。夫四聪不达，华阳君所谓乱臣，百姓无冤，孙叔敖称为良相，足下高才重誉，参赞经纶，非虎非貔，闻诗闻礼，而中朝大义，曾未经论，清禁嘉谟，安能相及？谔谔非周舍，容容类胡广，何其无争臣哉？岁月如流，人生何几，晨看旅雁，心赴江淮，昏望牵牛，情驰扬越，朝千悲而下泣，夕万绪以回肠，不自知其为生，不自知其为死也。足下素挺词峰，兼长理窟，匡丞相解颐之说，乐令君清耳之谈，向所未疑，谁能晓论？若鄙言为谬，来旨必通，分请灰钉，甘从斧镬，何但规规默默，□舌低头而已哉？若一理存焉，犹希矜眷，何故期令我等必死齐都，足赵魏之黄尘，加幽并之片骨，遂使东平拱树，长怀向汉之悲，西洛孤坟，恒表思乡之梦，千祈已屡，哽恸良深，徐陵叩头，再拜。（《文苑英华》六百九十，又《陈书·徐陵传》）





◇　在北齐与宗室书

陵白，临淮负海，是谓徐州，颛顼高阳，世有明德。自兴王启霸，无涝委剑之锋，开国承家，实飨彤弓之赐。其後金柯玉叶，霞振云从，耆旧通人，茂才多士，或以天下之贵，负石自沈，王命之尊，拂衣高蹈，或熊衣雉制，青组朱旗，儒盛江东，文高河北，或复分齐处鲁，移魏居燕，瓜瓞虽遥，芳枝无远。昔有王如王莽，无关控鹄之宗，刘曜刘渊，弥非偃龙之族。又有朱家别录，邾子之苗，何氏殊源，韩侯之胤，三乌五鹿，时事无恒，东郭西门，迁讹非一，吾宗虽广，未有骈枝，咸自驹王，同分才子，正以金衡委御，玉斗宵亡，胡贼凭陵，中原倾覆，我则供牺牲于东国，载主□于南都，二百馀年，家于扬越，此则卢谌不去，裴宁仍留，高官燕秦，迟回乡壤，山河有隔，叙觏无缘，望冀马而增劳，瞻宾鸿而永叹。昔窦公累世，光武称其外家，许都遥远，灵王思其旧宅，其言虽大，可以喻小，况在宗亲，宁无停眷？比月应雩龙，星移殷鸟，天明和煦，体中何如，愿百年之老，兴居多福，万石之君，寒暑清豫。其外族忠孝，比屋连甍，信义勇于干戈，诗书甘于酒醴，或有渔猎三史，纷纶五经，都讲开黉，诗生负帙，邦君伫德，宁无挂榻之思，州将钦风，应有题车之命，南阳坐啸，寄以共治，东海行歌，资其主弼，（疑作匡弼。）梁竦不好，徒为大言，邓禹平生，唯望如此。若栖迟偃仰，因事丘中，桃果三名，栗园千树，执竿而钓，徵聘不来，负耒而耕，公侯靡屈，何其高也，盖复休哉。如脱推延，或迟并问，吾阶缘人乏，叨□皇华，王事无淹，公礼将毕，既而扬都荡覆，方离猃狁之灾，越界风尘，复蹈□轩之礼，屏居空馆，多历岁时，□犯灵□，招延祸罚，号慕无穷，肝胆屠殒，烦冤胸臆，不自堪居，无心柰何！无状柰何！自徘徊河朔，亟积寒暄，风患弥留，半体枯废，折臂为公，虽非羊祜，跛足而使，无惭却克，固以形如槁木，心若死灰，匍匐苫庐，才有魂气。夫迷山之客，迟遥响于岩崖，穷海之宾，望孤烟于洲屿；况乃宗均鲁卫，地匪燕吴，车骑相望，舟舻朝夕，三条不远，五达非难，信乃阔然，遂不蒙问。昔桃花之峡，长避秦嬴，芝草之山，遥然沧海，犹复渔船可入，何况平途，不兼旬月？劳怀既积，辄命行人，弦望之间，迟枉归翰，傥二三兄弟，能敦昭穆之诗，求我漳滨，幸问刘桢之疾，阳春改节，并念将宜，扶力为书，多不诠次，陵白。（《文苑英华》六百八十六。）





卷八




◎　徐陵（三）





◇　与王僧辩书

太清六年六月五日，孤子徐君顿首，昔者云师火帝，非无战阵之风，尧誓汤征，咸用干戈之道，至于摇山荡海，驱电乘雷，歼厥凶渠，无亏皇极，若夏锺夷羿，周厄犬戎，汉委珠囊，秦亡宝镜，然则皆闻之矣；未有膺龙图以建国，御凤邸以承家，二后钦明，三灵交泰，而天崩地折，妖寇横行者也。自古铜头铁额，兴暴皇年，□杌穷奇，流灾中国，王弥石勒，吞噬关河，绿林青犊之群，黑山白马之众，校彼兵荒，无闻前史，八王故事，曾未混淆，九州春秋，非去祸乱。我皇爱命中兴，光宅天下，泰宁琐琐，安敢执鞭，建武栖栖，何其扶毂？，抑又闻之，陶唐既作，天归鸟啄之臣，丰毕将兴，特挺鹰扬之佐，明公量苞金铉，神表玉璜，俪衮钦才，平阶伫德，固以留连管乐，惆怅风云，濡足维时，投竿斯在。去岁凶徒不骋，言次巴丘，鼓声闻一柱之台，烽火照三休之殿，公则悬麾羽扇，犹对投壶，戎羯咸奔，鲸鲵俱翦，楼舡万轴，还系昆明，胡马千群，皆输长乐，于是乎夏首西浮，云行电迈，彭波东汇，谷静山空，扼鹊尾而据王畿，登牛头而埽天阙，渐台伪帅，仍传首于帝京，□坞元凶，咸刳肠于军市，青羌赤狄，同畀豺狼，胡服夷言，咸为京观；公园陵尽拜，忠贯长沙，神主咸安，勋逾高密，重以秦宫既获，鲁殿犹存，辟绿草于应门，开青槐于武库，长安五陵之族，□杜六迁之民，纟强负而归，都廛斯满，鬻脂藏脯，游骑击锺，故市新城，飞甍华屋，东莞旧宅，人识桑榆，南顿荒田，家分禾黍，岂以乡名谷熟，邑号禾兴而已哉？若夫卦起龙文，书因鸟迹，劬劳王室，大拯生民，自开辟以来，未之有也。虽十六才子，明允笃诚，八百诸侯，专心同德，中宗佐命，俱画丹青，光武功臣，皆悬星象，栈道木阁，田单之奉霸齐，绾玺将兵，周勃之扶强汉，壤虫之比黄鹄，辙鲋之仰河宗，未足云也。孤子阶缘多幸，叨造皇华，乡国屯危，公私ㄡ迫，邳肜之切，长乱心胸，徐庶之祈，终无引允。既而屏居空馆，多历岁时，衅犯幽□，躬当剿灭，何图衅咎，灾极苍□，号慕烦冤，肝肠屠殒，酷痛奈何！无状奈何！惟桑与梓，翻若天涯，杖柏栽松，悠然长绝，明明日月，号叫无闻，茫茫宇宙，容身何所，穷剧奈何？自忝膺嘉聘，仍属乱离，上下年尊，偏婴此酷。昔人迎门请盗，恒怀废寝之忧，当挽与亲，犹有危途之惧，况乎逆寇崩腾，京师播越，兴居动止，长隔山河，朝夕饣□饣□，谁经心眼，程糜不继，原粟何资，瞻望风云，朝夕鸣咽，固乃游魂已谢，非复全生，馀息空留，非为全死，同冰鱼之不绝，似蛰虫之犹苏，良可哀也！良可哀也！自东都绍汉，南亳兴殷，修好徵兵，弥留星□，韩宣范武，方驾连镳，苏秦张仪，朱轮华毂；而孤子三危是摈，四罪同科，听别马而长号，杖归旌而永恸，王稽反命，既无托乘之恩，椒举相逢，谁为班荆之位？昔人违齐处鲁，时降徵求，亡晋奔秦，犹蒙招请，问管宁于辽左，追王朗于浙东，并物誉时贤，卿门公族，悬须应务，深挟情祈，斯岂庸贱之俦邪？非馀生之敢望也。但预在□轩，诚为过误，圭璋特达，通聘河阳，貂珥雍容寻盟漳水，差有黄门启封，非无青纸诏书，郡将州司，郊迎负弩，乡亭里候，饰馆陈兵，岂是复介而奔齐，宁当窃妻而逃晋？已焉哉！羌难得而言也。汉之谷吉，捐躯者几人，楚之申胥，埋魂者何极，孤子何所叹焉。但顿伏苫庐，徒延光晷，夫以啁噍燕雀，踯躅鸣号，含识怀灵，未有其痛。且夫曾耕雨雪，犹尚悲歌，苏使幽囚，无驰哽咽。公履忠弘孝，冠冕□绅，化感烟云，量标海岳，行糜仲月，王政无塞，分谷高年，仁风斯远，固以衣缨仰训，黎庶投怀。今日憔惶，弥布洪泽，虽复孤骸不返，方为漠北之尘，营魄知归，终结江南之草，孤子徐君顿首。（《文苑英华》六百七十七。）



◇　与王吴郡僧智书

孤子徐陵顿首，昔林宗道主，时人多慕德之宾，无忌雄豪，天下尽希风之客；况复王家沈默，谢氏混玄，名贵公门，誉华卿子，而秦峰阻□，浙水悠长，谘诉无因，但用穷结。比青华已戒，白露方溥，体中何如，□顾康胜。邓仲华服衮之年，荀令则拥麾之日，徒云早达，未可同功，今日相方，岂不高视，窃承富春，顷岁多难荐臻，邑□皆空，黔黎将尽，御史旧榻，零落不存，太傅齐室，荒茫无处，自神麾所届，纟强负斯归，新屋方华，故田斯垦，府吏闲坐，长使诵经，督邮无事，唯虑吹笛，东苞海水，俱承幕府之威，西泊江沱，同仰惟良之化，政差边张，何其神也。孤子无心□冒，苟郄光阴，风疾弥留，示有馀息，恩将公聘，穷摈虏庭，博望侯极迹于黄河，移中监流滞于沧海，自斯以後，唯有庸贱，本应埋魂赵魏，折骨幽并，岂意馀年，复反乡国？仰属伊公在亳，渭老师周，旌贲江园，采拾衡巷，遂以哀骀不弃，瓮盎无遗，还顾庸虚，未应偕比。窃承君侯过被以光辉，屡有吹嘘之言，频蒙荐延之泽，故得周行紫阁，升降丹墀，点污清朝，岂不荒愧？虽复华阴砥柱，带地穷深，嵩高维岳，极天为重，未可以方斯盛典，譬此洪恩。年迫桑榆，岂期酬报，政以川波非远，对奉无因，夜梦子长之游，朝览希道之疏，浮云西北，徒怀魏帝之文，行雨东南，思假飞山之便，穷诚已结，荒系逾深，方事祈寒，愿加珍纳，谨扶力白书，迷乏不次，孤子徐陵顿首。（《文苑英华》六百八十七。）



◇　为梁贞阳侯与王太尉僧辨书

渊明顿首顿首，昔自天狼炳曜，非无战阵之风，参虎扬芒，便有干戈之务，至于夏锺夷羿，周厄犬戎，汉委珠囊，秦亡宝箧，彰于史籍，可得而闻，未有国家歼危，遂若当今者也。我大梁膺龙图而受命，御凤邸以承天，轩顼比于诸王，汤武方于儿戏，三光有□，四海无波，灵贶咸臻，表里礻是福，非日非月，苍生仰其照临，如云如雨，天下蒙其恩荫，而屯亨有数，剥极为灾，枭獍豺狼，肆逞凶逆，後主诞资上圣，光启中兴，大翦仇雠，方平宗社，虽复潇湘举斧，庸蜀弯弓，凡厥凶徒，谁不歼扑，岂图天未悔祸，丧乱荐臻，羌虏无厌，乘此多难，虔刘我南国，荡覆我西京，奉问惊号，肝胆崩溃，虽复金行版荡，火政沦亡，绿林青犊之群，黑山白马之卒，八王故事，曾未混淆，九州春秋，谁云祸乱？昔隆周从播，皆凭晋郑之功，强汉阽危，终假虚牟之力，今者武皇之子，无复一人，藐是孤孙，还同三叛，等子颓而为暴，同刘芳而入关，乞命诸戎，势何支久。孤宗室之长，爰自布衣，皇运之初，弥承天德，何则？据鞍辍哭，虽绍霸图，独居掩涕，终讨家怨，孤二三昆季，方可戴天，披此恩慈，如何酬答，所以徐彭之役，不吝轻躯，哀荷之诚，久闻朝听；况复邦家不造，至此横流，宗社无依，何所逃责？因以提戈负剑，卧泣行号，言念荆巫，志雪雠耻。大齐观书有洛，辑瑞荣河，功格苍□，德满天地，慈孝之道，通于百灵，仁信之风，覃于万国，是以日月所照，舟车所通，候海水以来宾，瞻苍云以奉贡。昔自轩农炎昊，曾无宣国之规，虞夏商周，非有伐戎之略，岂知华夷仰德，远近同心，谷价无尧汤之忧，粮储同水火之贱，精兵利器，势勇雷霆，天马龙媒，量比山谷，斯固开辟已来，未之有也。至于亲邻之道，夙契逾深，无改曩怀，尊感弥笃，以为兴亡继绝，事□丙前经，推择庸虚，命守宗□，方欲仰凭神武，清我寇雠，旨喻难违，诸怀更恧。明公诞膺时运，光赞本朝，勒瑞姜璜，书名何鼎，故以通期管乐，宜契风云，戮不世之渠凶，歼滔天之巨寇，重以三湘放命，七国连从，征旅东西，必翦妖逆，虽复栈道木阁，田单之奉旧齐，绾玺将兵，周勃之扶隆汉，中宗佐命，俱画丹青，光武功臣，皆悬星象，非貔非虎之封，同心同德之劳，校彼功庸，曾何仿佛？但与在与亡，期于体国，丧君有君，宁容无主，夙承所立，犹则孱蒙，天步方难，宁可弘济？自淹留大国，志荷恩私，朝夕宫闱，预奉颜色，黄河白日，亟□诚言，分灾恤患，事非虚旨。但善相小国，终资大贤，定我邦家，□公是赖，淮流不竭，岂独琅邪，望能喻此衷怀，思之无忽，近陆居士有启，陈其祸乱，朝旨即命河东王岳等，勒率熊罴，便相抵赴，道阻且长，虽无之及，所闻西浮夏首，便当险隘之冲，南捍巴陵，方拒窥窬之寇。上党王皇齐宠弟，是号宗英，亲御戎轩，远于将送。裴侍中英起淮南贵族，兼事戎行，跃冀马者千群，披燕犀者万队，来自河阳，曾不旬日。持节、徐武潼三州诸军事、散骑常侍、明远将军、东徐州剌史、始兴县开国侯湛海珍等，并前朝旧将，夙著勋庸，推毂海边，属是丧乱，虽复拔身有道，志雪朝怨，咸预戎行，共指乡国，江淮旧隶，悉已招携，方禀英谟，共翦雠难，去月将晦，便届寿春，已具舟师，将临江浦，使人入境，行陈所怀，揆日觇光，迟枉还牍，当使宗礻方有主，余同小白之勋，家国无虞，公保阿衡之贵，何其美也，岂不休哉！言念此私，但以号咽，萧渊明顿首。（《文苑英华》六百七十七。）





◇　为梁贞阳侯答王太尉书

姜□至，枉示，具公忠义之怀。家国丧乱，于今积年，三后蒙尘，四海腾沸，天命元辅，匡救本朝，弘济艰难，建武宗□，至于丘园板筑，尚想来仪，公室皇枝，岂不虚迟？闻孤还国，理会高怀，但近再命行人，或不宣具。公既询谋卿士，访逮藩维，沿溯往来，理淹旬月，使乎居止，殊副所期，便是再立我萧宗，重兴我梁国，亿兆黎庶，咸蒙此恩，社稷宗祧，曾不相愧，近军次东关，频遣信裴之横处，示其可否，答对骄凶，殊骇闻瞩。上党王陈兵见卫，欲叙安危，无识之徒，忽然逆战，前旌未举，即自披猖，惊悼之情，弥以伤恻。上党王深自矜嗟，不传首级，更蒙封树，饰棺厚殡，务从优礼，齐朝大德，信感神民，方仰藉皇咸，敬凭元宰，讨逆贼于咸阳，诛叛子于云梦，同心叶力，克定邦家。览所示权景宣书，上流诸将，本有忠略，弃亲向雠，庶当不尔，防奸定乱，终在于公。今且顿东关，更待来信，未知水陆，何处见迎？夫建国立君，布在方策，入盟出质，有自来矣。若公之忠节，上感苍□，群帅同谋，必匪携贰，则齐师反旆，义不陵江，如致爽言，誓以无克，韬旗侧席，迟复行人，曹冲奉表齐都，即押送也。渭桥之下，惟迟叙言，汜水之阳，预有号惧。（《梁书·王僧辩传》）



◇　又为梁贞阳侯答王太尉书

姜常侍□至，复枉去月三十日告，具公所怀，良以慨息。孤虽庸薄，不及通贤，犹曰生民，宁无心识？自皇家祸乱，亟积寒暄，九州万国之人，蟠木流沙之地，莫不行号卧泣，想望休平；何况于孤，预在宗室，家荷报雪之恩，身蒙鞠养之爱者，先皇之慈也；蒸尝不绝于私庙，子弟得嗣于南藩者，後主之惠也。朱方之地，建业之都，谁家丘陵，谁家宫庙，岂有为人臣子，荷此恩灵，亲执干戈，自殉家国？公之忠孝，信感人神，公之盟誓，事同悬象，虽复宗盟不造，骨肉为雠，安可相期，尽如萧□邪？古者天子六军，是为万乘；今日凶荒，致阙斯礼，偏裨将校，尚握精兵，州郡官曹，各有交吏，未有居称□座，行曰乘舆，遂无五尺之童，高谢千人之长，于公明允，意复云何？国家雕荒，既乏屯卫，皇齐与睦，幸惠优矜，何乃自起趑趄，苟违邻德？克勘祸乱，欲立功名，咸自军师，岂在刍隶？湛海珍等，前朝旧将，差匪齐人，分给羸兵，即是梁甲，非云背信，岂曰渝盟？朝野群雄，何所携贰？且公天资命世，再造皇家，梁代之桓文，萧宗之伊管，谁其远近，不禀英谟，如有奸苗，正速齐斧，尚何忧于共工，何畏于有苗哉？所览来书，既为疑难，上党王恭承朝旨，不敢相同，方笃邻和，不容全异，如须减损，更迟行人张廷尉种等所具，此无多及。萧渊明顿首。（《文苑英华》六百七十七。）



◇　梁贞阳侯重与王太尉书

渊明顿首顿首，席威卿等还，枉此月十四日告，披览未周，（一作终）良深慨息。昔长平建（一作失。）策，犹闻蚀昴之徵，疏勒效忠，时（一作实。）致飞泉之感，岂在余凉德，书不尽言，遂使吾贤，犹迷所执，（一作犹迷前报。）斯故衔哀淹泪，仍复披陈者也。孤以庸薄，宁有霸图，侯服于周，常惧盈满，岂望身居黄屋，手御青纶，揖让而对（一作叶。）三灵，端委而朝百辟？询诸圉牧，莫不皆知，援誓神明，固自无爽。但大齐仁信之道，关于至诚，睦邻之怀，由于孝德，遂蒙殊奖，归（一作还。）嗣本朝，拜首陈辞，敦诱弥广，（一作厉。）既而仇雠未殄，方（一作乃）凭大国之威，宗□（一作社）阽危，尤（一作终）仰亲仁之德，黾勉恩寄，号□惟（一作载）深，而敕谕分明，信誓殊重，乃云邦家有□，社稷无虞，凡广陵历阳，皆许见还，白水黄河，屡奉然诺，至于夏藩冲要，控遏上流，且命强兵，为我此（一作临。）据，若（一作如。）其自有精甲，能捍丑徒，并用还梁，皆如前旨。以孤频（一作昔，）经忝窃，屡守淮肥，门生故吏，遍于江右，凡诸部曲，并使招携，投赴戎行，前後云集，霜戈雪戟，无非武库之兵，龙甲犀渠，皆是云（一作灵。）台之仗，文物以纪之，声名以发之，斯实不世之隆恩，宁（一作岂。）曰循常之恒礼。明公固天所授，弘济本朝，曲阜同功，营丘等（一作并。）烈。若夫伊尹庖厨贱宰，霍光阶闼小臣，诸葛亮无应变之才，管夷吾非王者之相，论其世业，较彼勤（一作勋。）劳，书契已来，罕有明德。且程婴之义，自古为难，荀息之忠，良以喜慰，（一作甚可嘉慰）但先（一作前）朝秉玉镜之符，御金轮之宝，菩萨之化，行于十方，仁寿之功，（一作风）沾于万国，凶人侯景，遂殄邦家。何况于今，亦有吴会，江东如掌，差匪虚言，淮阳（一作南。）在面，方此非局，不稼不穑，多历岁时，大东小东，全无机杼，关中丑虏，宁非冒顿之锋，齐国强兵，便（一作乃。）是轩辕之阵，西（一作东。）南当扼喉之势，东（一作西。）北承抚背之机，首尾交（一作齐）侵，华夷俱骋（一作逞），而冲人数岁，复（一作天）子方赊，德未感于黎蒸，（一作人神。）威不加于将帅，斯等（一作曹。）怏怏，非少主（一有之字。）臣，安有碌碌，因人成事。公之才具，虽复明允，（一作光明。）势何如于天监，时何若（一作如。）于大同，弃与国之隆恩，当滔天之猛寇，匡救之德，翻未有从，忠许之谋，谁其（一作云。）相晓，卧薪待火，言此弗危，系草从风俦之非切，（一作匹）若能思其上策，审此英图，（一作谋。）见引□令猎之车，还向长安之邸，一则二则，惟在大贤，外相内相，终当相屈，正当携诸旧隶，率（一作从。）我宾游，朝服簪（一作簪夕。）缨，直拜园寝，梁人望国，俱登赤马之舟，（一作山）齐师临江，仍转苍鹰之旆，分袖南浦，扬鞭北风，民不疲劳，军无怨□，如其执事，尚秉前言，将恐戎麾，便济江表，何则，西浮夏首，（一作口。）已据咽喉，东进彭（一作汇沧）波，次指（一作披其）心腹，广陵京口，烽烟相望，鲁柝闻邾，方之（一作兹）尚远，胡桑对蓟，比此（一作匹。）为遥，水陆争（一作俱。）前，龙虎交至，则杨都荡（一作薄。）定，功自齐师，江左臣民，非关梁国，（一作祚。）岂不追（一作退）惭後主崇寄之恩，还负齐朝亲邻之意？东门黄犬，固以长悲，南阳（一作河南。）白衣，何可复得，立兹幼弱，非曰大勋，（一作天助。）灭我宗礻方，（一作祧。）何所逃□。（一作责。）今复遣前吉州刺史马嵩仁至彼，（十字一作指使。）更具往怀，想不远而复，无贻抵（一作祸。）悔也。若英谟有在，方兴祀（一作嗣。）夏之功，明监如违，便等过殷之叹，存亡社稷，一在于公，（一作斯。）临纸崩号，不复多及。萧渊明顿首顿首。（《文苑英华》六百七十七，又见六百八十二，今注後篇异同为一作。）



◇　又为贞阳侯答王太尉书

王尚书通至，复枉示，知欲遣贤弟世珍，以表诚质，具悉忧国之怀。复以庭中玉树，掌内明珠，无累胸怀，志在匡救，岂非劬劳我社稷，弘济我邦家？惭叹之怀，用忘兴寝。晋安王东京贻厥之重，西都继体之贤，嗣守皇家，宁非民望；但世道丧乱，宜立长君，以其蒙孽，难可承业，成昭之德，自古希俦，冲质之危，何代无此。孤身当否运，志不图生，忽荷不世之恩，仍致非常之举，自惟虚薄，兢惧已深，若建承华，本归皇胄，心口相誓，惟拟晋安，如或虚言，神明所殛。览今所示，深遂本怀，戢慰之情，无寄言象。但公忧劳之重，既禀齐恩，忠义之情，复及梁贰，华夷兆庶，岂不怀风？宗庙明灵，岂不相感？正尔回旆，仍向历阳，所期质累，便望来彼，众军不渡，已著盟书，斯则大齐圣主之恩规，上党英王之然诺，得原失信，终不为也。惟迟相见，使在不赊，乡国非遥，触目号咽。（《梁书》王僧辩传。）



◇　又为贞阳侯□答王太尉书

周尚书弘正、张廷尉种、姜常侍□等至，枉此月二十六日告，并遣贤弟子世珍贤子□等，具忠款之至。公养孤之恩，爱甚邓侯，少子之怀，情深张禹，岂非忧劳社稷，用忍肌肤？天下含灵，谁无悲愧。余遭家不造，敬累吴贤，言念忠诚，益以号咽。但皇齐大德，过见忧矜，微借轻兵，以垂将送，意谓江东凋弊，累积寒暄，供膳资储，理当多阙，辄白上党王，止请三千人二百疋而已，凯众人殊，尚有疑难，将恐诸士，未喻雅怀，今复命周尚书及姜尚侍还彼，具陈一二。夫以受为寇，非有晋邦，不送为讥，终无楚国，五千步卒，既谢李陵，三千嬴兵，亦等无忌。公之明义，理不为嫌，行人失辞，尚停然诺，临江总辔，企望音邮唯迟来书，此不多具，萧某白。（《文苑英华》六百六十七。）





卷九




◎　徐陵（四）



◇　为梁贞阳侯与陈司空书

渊明顿首顿首，轩辕既作，遇蚩尤之兵，颛顼为君，阻共工之乱，虽复摇山荡谷，驱电乘雷，残厥凶渠，曾靡遗孽，未有时当至治，世在钦明，元恶滔天，遂陷邦家者也。我大梁开金绳之宝牒，纽玉镜之珍符，功烈与造化相侔，德施与风云俱远，戴日戴斗，何向不宾，太平之基，无思无届。逆贼侯景，歼乱本朝，衅重聪弥，凶逾羿浞。後主天经地纬，义冠人灵，驱驭熊罴，遂翦□盗，少康祀夏，何可对扬，太戊兴殷，弥无等级。不图天未悔祸，丧乱荐臻，羌贼凭陵，侵荡荆汉，乘舆幽辱，既陷凶徒，黎献崩腾，莫不沦没。故以哀穷兆庶，痛极苍□者也。夫诸侯释位，宁非祸乱之朝，宗子维城，本济殷忧之日，武皇遗胃，皆陷虏庭，乞命偷生，何能支久？孤宗室之长，爰自布衣，辛癸之朝，容身靡托，追惟先业，大庇生民，既雪伯升之怨，仍绍桓王之霸，孤二三昆季，情礼获申，等预蕃枝，偏承皇德，近岁彭都之役，得备戎昭，鞍甲之劳，庶酬天宠；况复邦家不造，至此横流，凶狡犹存，何所逃责，固以提戈负剑，卧泣行号，言念荆巫，志雪雠耻。大齐德并天地，明符日月，隆礼诏俗，张乐被民，义感华夷，仁侔造化，玉羊银瓮，嘉瑞必彰，泽马山车，祯符总集。若夫中原猛士，本自无穷，沙塞精兵，斯何有量，是以家国之富，文景所所未俦，兵马之强，秦汉所未敌。但亲邻之道，既笃夙私，明发之怀，弥敦先好，以为兴亡继绝，圣典通规，爰命无庸，嗣守社稷，既方凭大国，庶讨仇雠，恩喻难违，诸怀惭哽。公体兹懋德，毗奉中兴，归自番禺，志在讨乱，至于云行电迈，俗静山空，扼鹊尾而定王畿，登牛头而埽天阙，渐台伪帅，将传首于帝京，□坞元凶，皆横尸于军市，高庸茂烈，振古希俦，承此欣然，深所嘉叹。今者殷忧未已，祸难相寻，宗社无依，奥主宜立，夙承所眷，尚在冲年，王室犹难，何以康济，董侯幼弱，终覆汉朝，马业童蒙，仍倾晋室，所谓前事之不忘，後事之龟兆也。孤过荷恩灵，预奉帷幄，黄河白日，亟降诚言，分灾恤患，事非虚旨。但当小国之礼，无失敬恭，阖境人民，俱劳寤寐，方穷人爵之重，以报非常之功，惠览今书，希能留意也。上党王文高刘德，武冠曹彰，爰降宗英，远于将送。裴侍中英起赞奉师德，俱事戎间，月垒连营，云旗蔽野，同集江淮，翼我归旆。湛海珍等并前朝旧将，夙著勋庸，江左氛妖，投身齐国。今者皆蒙恩奖，并在戎行，归附明公，共翦雠难，去月将晦，便届寿春，已具舟舻，将临巢浦，若公为内主，方同国子之勋，余以定家，得免臧孙之叹，岂不功名富贵，共保无疆？前望乡关，唯增号哭。萧渊明顿首顿首。（《文苑英华》六百七十七。）



◇　为梁贞阳侯重与裴之横书

张佛奴昨还，得去月二十九日书，览以增慨。昔桓公始反，管仲亲射其车，重耳初还，吕却终焚其室。顷家国多患，频遘闵凶，前事不忘，便为龟兆，所以皇齐大德，礼秩兼常，威武纷纭，洪恩汪□。况复旌旗照日，鼓吹从风，文物俱华，羽卫相郁，书契已来，斯未有也。卿天监之始，门官有成，承圣之初，身名俱泰，正应勤王效命，酬二后之恩，忧国如家，报三灵之宠；何有方规异志，苟树童蒙，阻地险于长川，忘天讨之应及？孤昔忝蕃维，非无游士，平原之馆，乃乏如锥，田文之家，差有弹铗，虽复李广麾下，莫不封侯，卫青故人，多怀彼此，岂可文辞简略，礼等平交，披封伸纸，益多叹异？相鼠无仪，表诗人之作，茅鸱刺傲，彰鲁史之文，宿昔相期，不应如此。众军即便顿江关，相见在近，不复多及。萧渊明顿首顿首。（《文苑英华》六百七十七。）



◇　代梁贞阳侯与荀昂兄弟书

张佛奴至，未枉还告，但以劳悒。夫兴亡继绝，往帝之通规，分灾恤患，圣王之恒典。自敦庞既散，诈伪萌生，时托亲邻，信有浇慝。大齐道冠三皇，风高九代，仁信之本，关于至诚，言与之恩，由于孝德。孤谬蒙殊奖，还嗣本朝，敕论分明，言誓殊重，若使邦家克定，境内无虞，凡广陵历阳，皆许见还，白水黄河，屡奉然诺，彝章礼数，莫不优华，斯乃不世之殊恩，宁是悠常之恒事？王太尉勋逾吕望，德冠伊衡，凡厥英谋，算靡遗策，岂容当滔天之巨寇，违大国之隆恩？计彼贤明，必当不尔。卿维兄及弟，莫非雄才，江外风尘，不染凶寇，贾氏三虎，岂独贵于前□，荀家八龙，信服在于今日。近者州司不道，或致流言，朝听矜明，已如前及，想谋元宰，善保良图，南道主人，以相付也。见所答东海徐湛书，粗具来意。昔桓凭莒众，文用秦政，是假邻国之威，以备非常之变；若使江东宰匠，具领齐恩，时命封疆，远相迎接，故当携诸旧隶，率我宾游，朝服簪缨，直拜园寝，梁人望国，自合水而浮舟，齐师言归，指沧江而回旆，如其彼相，未悟良机，将恐戎麾，遂践京邑，若其求成取败，岂谓和风，龙马云旗，差不相涉。一二复令张佛奴口具，相见在近，此不多及。萧渊明疏。（《文苑英华》六百八十六。）



◇　武皇帝作相时与岭南酋豪书

夫否终斯泰，屯极则亨，若日月之回环，犹阴阳之报复。近者数锺九厄，王室中微，圣主钦明，还承宝运，即是高祖武皇帝之孙，世祖孝皇帝之子，重光累圣，胤国承家，天下生民，孰不归德？贼勃不涯疏戚，希纂帝图，信是奸凶，阶兹祸乱，自王宫再沦于丑逆，虏马四饮于江沲，社稷阽危，銮舆幽辱。勃身居列岳，自御强兵，高视趑趄，坐观成败。既而天维重缀，劝步还康，翻画凶图，更谋神鼎。且其兵马之任，资于长昆，方牧之权，由于承圣，操兄戈而斩侄，藉国宠而弑君，不忠不义，莫斯为甚。比春初，便遣大都督欧阳□、摭城主傅泰等、凶徒数十，遂到临川。吾奉承朝算，指画戎略，樊滕耿贾，戮力争驱，天地灵□，水陆开道，获傅泰不劳于一箭，擒欧阳无待于尺兵，伪党皆俘，连城尽拔，所收军资，不可称算。去月十六日，德州刺史陈法武等，愿愤回戈，仍枭凶竖，一夫挺剑，传首上京，万里澄清，人神庆跃，彼豪门著姓，典牧方州，拘隔天朝，亟离寒暑，公私愤叹，岂可为怀。今王道平夷，理增欢忭，朱明戒节，比复何如？军主平安，境内清谧。吾以庸薄，叨秉国钧，恒务牵缠，诸有劳弊，自天数云否，朝祸荐臻，东首崩腾，西京荡覆，身惟许国，任在勤王，宣力皇家，靡有宁岁，一还京师，保持鸿业，四驱夷狄，夺得江左。始则杜龛元恶，张彪不恭，据有泰稽，连踪巨震，随机讨掩，触向平夷。叛臣任约徐嗣徽等屡引齐虏，前年末，既践京师，江畔边城，皆为戎戍，赖貔貅骋力，卫霍同心，歼厥胡夷，不日清殄。去年将夏，倾国大来，铁骑八千许匹，甲士二十馀万，胡尘飞于北阙，虏鼓震于南宫，躬率偏裨，聊与挑战，虏便土崩瓦解，投险赴坑，大小皆擒，鲸鲵尽戮，三江之上，寒水无流，千里之间，伏尸相枕，生获大都督萧轨，裴英起，东方老、李希光、王敬宝等，虏中骁将，唯此数人，屡破关西之兵，频取淮右之地，一朝俘斩，无复孑遗，远迩敬欣，华夷怖慑，如闻彼虏，稍是危亡，寻命熊罴，欲就征讨，方可以雷行赵魏，电埽幽并，混一车书，势在朝暮，而侯□跋扈江州，公私阻绝，即平北贼，仍事南征，肉袒面缚，归首阙庭，即为申闻，优其礼秩，台仪不贬，位遇兼常。今所擒欧阳□傅泰等，莫不弘宥，政尔授其兵马，处以荣禄，坦然游狎，无介怀抱。年号武平，国即清晏，君之闻此，宁不欣跃？但昔缘王事，游践贵乡，日想山川，依然旧识。吾既忝荷明私，位逾台衮，身持帝王之柄，手握天下之图，故乡如此，诚为衣绣，故人不见，还同宵锦，天涯藐藐，地角悠悠，言面无由，但以情企。今者王猷帝载，化被无垠，浮海梯山，罔不咸格，投竿负鼎，驰步苍龙，崖穴丘园，争趋金马；君之才具，信美登朝，如恋本乡，不能游宦，门中子弟，望遣来仪，当为申闻，各处荣禄，深加将保，念嗣音邮，今遣某甲等使彼，指此不多，陈讳白。（《文苑英华》六百八十二。）



◇　武皇帝作相时与北齐广陵城主书

籍甚英风，常怀眷属，封疆有限，寤寐增劳。辱此月九日告，深慰情伫。方秋尚热，体中何如？戎帐艰辛，无乃为弊。吾以庸薄，谬膺台铉，既荷先帝拔擢之恩，兼蒙今主责成之寄，政以皇齐大德，世绍和风，方籍威灵，庶平雠耻，提携小国，愿预藩臣，还诏哀矜，许垂容纳，奉敕须质，便遣入朝，部下诸将，哀吾诚节，一儿一弟，无所遗吝，立志立义，无负上天。但故丞相诸子及湛海珍等，并依敕旨，驰遣渡江。主上又遣吏部尚书王通、鸿胪卿谢岐等至和州，与司马行台，共为盟誓。而萧轨等决信叛亡，苟相陵易，郁从东道，驰至北郊，既逼宫闱，无容静默，两两相对，俱有损伤，便闻人马，因此奔散。且置兵之地，沟涧且多，退兵之时，投赴相积。近遗张都来此，具是行人所见，但广陵建业，才隔一江，战场去岸，不盈五里，军人退散，理反乡家，缘岸村人，复有舟楫，且芦□荻筏，竟浦浮江，千百为群，前後相继，吾又勒兵案甲，不听讨捕，若无恐惧，并应安达，假使在此，不可更生，至彼而殂，差非吾过，如其枉理，必是兴军，见伐于有道之人，加兵于无罪之国，若彼王师如此，又是违盟，后土皇天，山川社稷，察其怨语，宁容相□。辱告承上党殿下及匹娄领军，应来江右，师出无名，此是和义，小之事大，差无违礼，彼之陵我，自是乖言，玄天所伐，匹马无违，翻见怨尤，一何非理？若彼鬼神有知，宁可斯背，鬼神无知，何用盟歃。去岁抑达摩等，石头天井，连月亢阳，三子才降，连冬大雪，黄袍尽没，白帐皆浮，既因之以泥涂，兼加之以疾疫，萧裴既退，云雾便除，从尔以来，稍成灾旱，定知衣冠之国，礼乐相承，天道不言，不容都灭，长江渺渺，巨浪汤汤，如斗舰舟师，讵有深利，近梁山之战，即是前车，芜湖之役，可为明镜。昔晋侯不能乘郑马，赵将不能用楚兵，一非水土，难为骋力，扬州卑湿，厥土涂泥，如遇秋霖，杳同江汉。假令蚩尤重出，白起还生，控代马而陵波，蹑胡靴而湔水，终难逞效，讵有成功，六州勇士，虽有百万，十姓豪杰，徒劳千亿，不能为患，断可知矣。昔我平世，天下□安，人不识于干戈，时无闻于桴鼓，故得凶人侯景，济我横江，天步中危，实由忘战。自乱离已久，人解用兵，女子无愧于韩彭，童儿不殊于卫霍，吴钩甚利，蜀甲殊轻，槊动风霜，弩穿金石，高楼大舰，概日陵云，叱咤而起风雷吹嘘，如倒山岳。侯车骑国家重将，分陕上流，近隔以边尘，时亏表疏，王途既泰，贡赋相望，寻令子弟，侍奉京邑，萧太保龙骧于贲海，王仪同虎视于洞庭，若望高峰，便当投袂，何则，凡诸将帅，各护家乡，非直吾人，独忧宗社。日者频辱司马行台及诸公有告，裴行台当今方邵，此诸贤莫非英杰，其馀军士，悉是骁雄，庸蜀氐羌之兵，乌丸百虏之骑，以此众战，谁能御之，何为比吾陪薄相悬，何恶诸君身名俱灭，来告以细柳之军，逾于灞上；吾恐今之赵括，不及廉颇也。近张舍人至，始奉严敕，朝廷遣刘叔经仍往启闻，愿达丹诚，用停王赫，伏计天慈，理当悬照，此身日月所鉴，天地所明，岂敢虚言，欺望宸极？足下既未知始末，容有疑怪，大军多士，希惠矜弘，量非此失，时腾表疏，幸停师旅，已存盟信，庶其小国，永申藩礼，天心无爽，迩遐一同，投肇悚慨，不复多白。陈讳顿首。（《文苑英华》六百八十二。）



◇　为陈武帝与周宰相书

昔有天地，便立帝王，革昊唯农，迁虞斯夏，莫不三灵所佑，五运相推。梁德不造，固天攸弃，虽复东汉之末，区宇沸腾，西晋之亡，生民荡覆，未足以方其祸乱，譬彼虔刘者也。吾谬以庸薄，属当兴运，自昔登庸，清诸百越，徐闻浪泊，靡不征行，银洞珠宫，所在清□，自还麾南极，伐逆东都，宣力驱驰，亟淹寒暑，六延梁社，十翦强寇，黄帝与蚩尤七十战，魏祖在军中三十年，方厥劬劳，未为勤苦。加以百神所感，明灵应期，万里徂征，虬龙表瑞，于是中军勇锐，上将横行，承此休符，遂兴王业。梁氏以天禄斯改，期运永终，钦若唐风，推其鼎命。吾惊惶三让，拜手陈辞，盈廷公卿，稽颡敦逼，眷言颍水，徒抱素心，尚想汾阳，无因高蹈，猥以庸薄，遂膺天宠，去月乙亥，升礼大坛，言念迂回，但有惭愧。昔宾门之始，境外无交，虽遣行人，未申嘉好。今上天有命，光膺宝历，永兴周室，方同断金，我运惟新，宜□朝聘，今遣侍中都官尚书周弘正衔使长安，故指有白。陈某白。（《文苑英华》六百六十七。）



◇　为陈武帝与周冢宰宇文护论边境事书

国有三庆，民有四安，所谓通和，是由邻睦；况周陈款好，一纪于兹，怀抱相期，百世方远，灌瓜之美，久敕边吏，拾橡之尤，想应无忽。梁氏以渐水东为安湘小郡，宜立巴州，多历年所，此于荆部，本包分界，近得刺史符元举启，称萧岿忽遣杜元茂神僧训等，将率人马，逾淄溃涉澌，便置城隍，谋为侵轶。适荷邻德，合州见还，不容今眷，仍纵萧氏。元举累移论及，翻相河汉，更往研问，便骋锋镝，彼军人恃勇，遂致俘擒，闻此纷纭，甚以惊叹。其商奄馀孽，才力甚微，为暴边城，良凭大国；但情均忌器，不可加兵，便敕军司，以礼相放。且前岁所大疆城，本以南平等五郡，输荐贵朝，至如安湘，既属巴郡，幸承邻惠，无候涉言，放下渐东，唯如澧北，政是标其大桶属荆州之界耳。彼此方申分好，义绝规图，所贵唯和，所重唯信。夫以南平等郡，地扩民丰，云梦之田，楚王为宝，吴当劲蜀，晋拒强秦，资彼山川，并为州镇。朕若弃其仁义，务广封域，宁容延岁，并贡周朝？今者和亲，已固山岳，而方谋尺寸之土，用益蒹葭之地哉？幸非窃疾，相见鉴容。江陵小寇，既尔虔刘，前至之言，或相诬罔，一二因使人宇文平口具，其怀耿耿，故此相白。陈讳顿首。（《文苑英华》六百八十二。）





◇　答周主论和亲书

使人使持节、车骑大将军、仪同三司、大都督、治司城使主杜子晖、忠军山遂伯使副鲍宏等至，省告具怀。夫圣君明辟，司御兆民，则天象地，伫育黔首，故张旃以往，拭玉而来，同在苍生，恢宏文武，虽毁戈铸戟，未拟上皇，散马休牛，载怀偃伯，非期与睦，忽爽和风，奚用歼师，信由天讨，追寻曩好，叹想兼怀，言觌今书，甫承家难，知以冢卿执政，擅同渊薮，令尹当朝，妄专征伐，无君之讠适，俾坠其师，无将之诛，已从司寇，刑名既肃，国步还康，希笃亲邻，敬开衷款。若二境交欢，俱飨多福，八荒期□，良副所怀，今遣具位某甲等使，不复多述。陈某顿首。（《文苑英华》六百八十六。）





◇　答周处士书

辱去年三月二十七日告，仰披华翰，甚慰翘结，承归来天目，得肆闲居，差有弄玉之俱仙，非无孟光之同隐，优游俯仰，极素女之经文，升降盈虚，尽轩皇之图艺，虽复考盘在阿，不为独宿，讵劳金液，唯饮玉泉，比夫煮石纷纭，终年不烂，烧丹辛苦，至老方成，及其得道冥真，何劳逸之相悬也。又承有方生，亦在天目，理当仰禀明师，总斯秘要，岂如张陵弟子，自坠高岩，孙泰门人，竞投沧海，何其乐乎？圣朝虚心版筑，尚想丘园，若彼能赴嘉招，便当谨申高命。但其人往岁亦望至京师，观此风神，确乎难拔，故以忘怀爵禄，讵持牺牲之谈，高视公卿，独骋蜡□□之训？所恐有道三辟，公车十徵，若斯者终当不屈，此既然矣，请复详言。昔楚国两龚，同时纡组，汉阴二老，相携抱瓮，兄之幽贞，若其凿坯负石，方同形影，结绶弹冠，无容越楚，况乎粪土夔龙，膻臊名器，已行所不欲，非应及人，忽承来音，良以多感，何则？颍阳巢父，不曾令荐许由，商洛园公，未闻求徵绮季，斯所未喻高怀，而踌躇于矛□也。唯迟山阿近信，更惠芳音，如或诚言，谨便闻奏，第夙劳比剧，不复多呈。徐君白。（《文苑英华》□□□）





◇　与章司空昭达书

君白，日圣朝受命，天下廓清，所馀残凶，唯有欧纥，南通交爱，北据衡疑，兄弟叔侄，盘阻川洞，百越之责，不供王府，万里之民，不由国家。明公受□严冬，持兵抄岁，开冰践露，炳火宵行，便届全淮，乃其神速，未骋三略，非劳六奇，薄交旗鼓，仍乎丑类，自太清之未，永定以来，所辟疆界，不过郡邑，今兹赴捷，二十馀州，若较此功庸，方兹英力，汉之马援，不能为拟，吴之步骘，故是相悬，况孙处宗之叛徒，正槌荡主耳。公私庆快，岂可而言？且仆一子屯穷，妖徒所制，五岭遐□，存亡不测，玄怀饮泪，破胆复全，蒙荷英恩，保其身命，馀年仰戴，何力能胜。今遣主师某驰往称庆，徐君呈。（《文苑英华》六百八十二。）



◇　与顾记室书

吾伏事天朝，本非旧隶，殿下殊恩，远垂荐拔，故常战战栗栗，甘心痛谨，庶其愚老，无负明据。近者既居台辖，唯务奉公，去年正月十五日，尚书官大朝，元凯既集，丞郎肃然，忽有陈庆之儿陈暄者，帽簪钉额，条布裹头，虏袍通踝，胡靴至膝，直来郎座，遍相排抱，或坐或立，且歌且咏，吾即呼舍吏责列，不答而走，反为憾恚，妄相陷辱。至六月初，遂作盲书，便见诬谤，圣朝明鉴，悉知虚罔，唯云吾取徐枢为台郎，南司检问，了不穷推，承训劾为信言，致成隳免，此事冤枉，天下所无。吾市徐枢宅，为钱四万，任人市估，文券历然，不蒙申理，见枉虚巧。二者，枢是故少府卿鳞之子，鳞殒身侯景之役，又为西台所赠兖州左卫，官位甚高，未知其子何忝郎署？魏晋之前，如为久远，宋齐以降，其例甚多，如徐爱阮佃夫之子，可不得郎官邪？纪文卿公向□皆为列棘，岂冗杂曹郎乎？三者，枢入身梁朝，解褐岳阳王少府墨曹，承圣时为故敬帝晋安王讽席，文墨具存；陕西官爵，乃多浮滥，更补台郎，不为胜擢，未知何忽推宅货官？四者，徐领军节度自启枢为郎，敕付选序，吾既不启据，又不为选职，所可相关，止是得中侯相闻为呈启而已，以此见罪，一何冤滥？吾昔在承华，是弟所悉，行年六十，无复侪俦，非意馀生，忽此诬谤，尧有惊于谗说，孔将惑于拾尘，虽复圣主机明，不能悉照，殿下德高两献，风美二南，亿兆归心，衣冠有托，久愿通启，披诉圣明。伏见军戎多务，所以不敢祈冒，弟与吾游眷，亟回星纪，故人如此，宁不矜叹邪？侍言有便云何，且为启闻，一蒙神鉴，照其枉直，方殁幽泉，无恨灰壤。伏觐谒帝承明，绪言多次，服矜遗老，曲赐湔濯，则殿下前时泽泽，匪复偏私，遂吴良延荐之恩，无王丹所举之谬，吾得方辞武骑，永附梁宾，虽愧家丞，庶呈秋实，缘弟深眷，故此敬凭，干谒非宜，益怀悚慨。徐陵白。



◇　答诸求官人书

自古有吏部尚书者，品藻人伦，简其才能，寻其门胄，逐其少多，量其官爵；但古来数千年，非无明时也，非无明主也，自有才用虽美，阶级不通，门户虽高，官资殊屈，若斯人者，其例甚多，请问诸君，此是何义？夫一千钱一斛米之多少，犹关相禄，况复皇朝官爵，理系玄天，内典谓之为业，外书称之为命，五行有驿马之言，六甲有官鬼之说，必令驿马时发，官鬼克身，所望偕荣，便当果遂，如其不尔，决是难谐，岂可改尚书作官鬼，驱老仆为驿马邪？若见问尚书，何不分判用，与不用，许与不许，仆答云，君非屈滞，岂可相期，决言应果，若今驿马差爽，便是乖信，此关君命，仆何以相答邪？若朝散之流，行止之属，门户相似，人才不殊，选家斟酌，无能为尔。若涉大位清官，悉由玄命，夫人君宾用，并是前缘，故宋文帝云，「人世岂无运命，每有好官缺，辄忆羊玄保」，梁武帝云，世间人言有目色，我特不目色范悌，「自此而论，岂非前业？且世谚云，图官在乱世，觅富在荒年！」梁孝元帝承侯景之凶荒，王太尉接荆州之祸败，尔时丧乱，无复典章，故使官方，穷此纷杂。自绍泰太平，及永定之时，圣朝草创，尔时州州自帝，郡郡称王，天下干戈未息，尚无条序，兼以府库空虚，赏赐悬乏，白银之宝难得，黄纸之板易营，权以官阶，代于钱绢，义存抚绥，无计多少。又有非旧非勋，非地非才，托节将而求官，因时人以买位，卖官既贱，皆为清显，致令员外常侍，路上比肩，谘议参军，市中无数，四军五校，车载斗量，岂是朝章，应其如此？今衣冠礼乐，日富年华，主上体成王之风，太傅弘周公之德，西戎北狄，畏我王威，时既清矣，时既平矣，何可犹作乱世意，而觅非分之官邪？（《陈书》南史作何可犹作旧意，非理望也。）凡人所以称屈滞者，身已不无寸能，官又不及父祖，既是明时，可以於邑；所见诸君，多逾本分，犹言太屈，未喻高怀。若问梁朝朱领军异亦为卿相，此不逾其本分邪？此是天子所拔，非关选序旧章。秦有车府令赵高，直至丞相，汉有高庙令田千秋，亦为丞相，此复可为例邪？仆七十之岁，朝思夕计，并愿与诸贤为真善知识，曾无嫌隙，差可周旋，非欲令君，作此怨诉；但既忝衡流，应须粉墨，庶其允当，无负朝寄耳。去年疾患，亦馀气息，不能相答，通作此书，所望诸贤深明鄙意。徐君白。（《文苑英华》六百七十七又《陈书·徐陵传》《南史·徐陵传》，并有删节。）





卷十




◎　徐陵（五）



◇　答族人梁东海太守长孺书（其人梁未入北齐）

恩报近岁奉使来归，辱彼河清年中告行，并惠以明镜。亟离寒暑，虽复时陈梁鹤，日照孙鸾，言慰相思，反增离眷。刘传三常侍还，又承书札，银钩甚丽，玉疏依然，开封伸纸，破愁为笑，素秋方届，溽暑稍阑，体中何如，善保元吉。丛台之璧，少海之珠，何必乡里，所在为贵。卿托身大国，既已积年，彼朝英彦，理相钦挹，方当交辟三命，清宦两宫，何乃阔然，迟有问也？吾七十之岁，崦嵫已迫，朽老之疾，随年而甚，徒怀北邙之切，未遂东都之期，牵役承间，但有衰顿。贤从君政佐佑兴基，中舍谌殿中并休，宜自别有书问，来告访吾文章。吾自归来乡国，亟徙炎凉，牵课疲朽，不无辞制，而应物随时，未曾编录，既承今告，辄复搜检，行人相继，别简知音，但既乏新声，全同古乐，正恐多惭于协律，致睡于文侯耳。燕南赵北，地角天涯，言接末由，但以潜欷。善敬德中郎，并北境之良选，皇华之上求，若可□轩，别当委白。君问。（《文苑英华》六百七十八。）



◇　与李那书

籍甚清徽，常怀虚眷，山川缅邈，河渭像于经星，顾望风流，长安远于期日，青要戒节，白露为霜，君子为宜，福履多愈，雍容廊庙，献纳便繁，留使催书，驻马成檄，车骑将军，宾客盈座，丞相长史，瞻对有劳，脱惠笺缯，慰其翘想。吾栖迟茂陵之下，卧病漳水之滨，迫以崦嵫，难为砭药，平生壮意，窃爱篇章，忽觌高文，载怀劳伫。此後殷仪同至止，王人授馆，用阻班荆，常在公筵，敬析名作，获殷公所借陪驾才南入重阳ト诗，及荆州大乘寺宜阳石像碑四首，铿锵并奏，能惊赵鞅之魂，辉焕相华，时瞬安丰之眼，山泽ㄙ霭，松竹参差，若见三峻之峰，依然四皓之庙，甘泉卤簿，尽在清文，扶风辇路，悉陈华简，昔魏武虚帐，韩王故台，自古文人，皆为词赋，未有登兹旧阁，叹兹幽宫，标句清新，发言哀断，岂止悲闻帝瑟，泣望羊碑，一咏歌梁之言，便掩盈怀之泪。至如披文相质，意致纵横，才壮风云，义深渊海。方今二乘斯悟，同免化城，六道知归，皆逾火宅，宜阳之作，特会幽衿，所睹黄绢之词，弥怀白云之颂；但耆□远岳，檀特高峰，开士罗浮，康公悬溜，不获铭兹雅颂，耀彼幽岩，省览循环，用忘饥渴，握之不置，恒如赵璧，玩之不足，同于玉枕，京师长者，好事才人，争造蓬门，请观高制，轩车满路，如看太学之碑，街巷相填，无异华阴之市，但丰城两剑，尚不俱来，韩子双环，必希皆见，莫不以好龙无别，木雁可嗤，载望琼瑶，因乏行李，金风已劲，玉质宜调，书不尽言，但闻爻系。徐陵顿首。（《文苑英华》六百七十九。）





◇　答李□之书

近谬枉清音，无申穷眷，忽辱来告，文制兼美。君山西盛族，素挺风流，河北辞林，本所嗟赏，子桓虚座，宁不敬期，伯喈倒屣，固以相属，一日复其草土，思弊衣裾，披素清颜，但觉形秽，公辅之量，不负高名，王佐之才，信表天骨，孺子之榻，虽其可悬，仲康之车，弥轸恒眷。孤子皆缘素乏，叨□皇华，今日形容，无关天壤，残光炯炯，虑在昏明，馀悉绵绵，待尽钟漏，安可以树扬名士，游处盛宾？来喻泰高，如为善谑，文艳质寡，何似上林，华而不实，将同桂树，但忘年之款，昔有张裴，邻国之交，非无婴札，傥哀骀可悦，瓮盎非疑，方愿投衿，庶比倾盖。顷陈阳之疾，岁月增深，羊祜之疴，秋冬弥剧，且年光遒尽，触面崩心，扶力含毫，诸不申具。孤子徐陵顿首白。（《文苑英华》六百七十九。）



◇　报尹义尚书

别离二国，云雨十年，目悬河阳，追铜爵而无远，神游漳水，与金凤而俱飞。北使还，辱去冬十月十一日告，忽同言叙，循还巧制，欣慰良深，河朔年芳，虽当淹晚，白沟浼浼，春流已清，紫陌依依，长杨稍合，体中何如，岂无乡思。弟三秦世胄，六辅良家，文武兼能，志怀开远，谷永之笔，无惭古人，盖延之功，高视前彦，而淹留赵魏，亟历寒暄，企望乡关，理当悲切。圣朝钦明纂历，大拯生民，戮巨海之奔鲸，歼中原之封豕，晋君之说，长安远于日边，扬雄有言，交州在于天际，则输琛王府，屈膝阊门，川洞酋豪，强梁溟海，神兵一指，率土咸康，方当偃伯于灵台，韬戈于武库，变大风于五礼，驱蒸民于昌辰，物色英声，搜扬俊杰，投竿负鼎，驰步苍龙，岩穴丘园，争趋金马。而弟留连河北，义等周南，怀此殊才，实可伤叹。吾崦嵫既暮，容发皤然，风气弥留，砭药无补，追惟畴昔，共备行人，家国安危，宾礼升降，悬壶代哭，俱历春冬，移馆于箕，同兹辛苦，鸣蜩抱树，亟见藏冰，归雁衔芦，多经寒食，靖言念此，如何可忘？握玩来书，弥其承脸。夫以拥肿之木，得免因于不才，觳觫之牛，自保由其无用，以余鄙陋，未友龚生，惟叹吾贤，不同蘧瑗耳。夫推沟拯溺，每切皇衷，逸翮飘鳞，见优机览，所以降尺一之书，驰□轩之使，心期与国，必遂还途，宁谓亲邻，更成难请，言寻雅告，所及缧囚，便访鸿胪，幸无淹使，闻诸司寇，或有边俘，前岁中流，是维同恶，燕禽望阙，冀马临江，裁顿云罗，自投天网，京观之冢，宜彰武功，周丑之门，方申明罚。而圣朝好生恶杀，收雷寝电，兵车所获，虽同长万之来，恩泽从容，无异荀□之礼，方之于弟，况拟非伦。伊昔梁朝，共奉嘉聘，张兹大帛，处彼高闳，庭奏歌锺，座延侨□，宾客之叙，方于阼阶，田猎之禽，同于君膳，正以乡关阻乱，致尔拘留，家国隆平，义应旋反；况复韩宣屡至，宰孔频还，翻尔迟回，岂云邻睦？弟遂锺仪之操，对此皇华，高厚之诗，一何非类？关徐廉乐之况，三战七擒之言，此日借子之矛，攻子之室，彼之使客，犹尚不还，此于齐都，豪门贵戚，周行匪例，事义相悬，岂与大弟同年而语？吾本自凡流，以复衰老，稍近东岱不奢，击壤之年，唯欣尧俗，若耶之复，长保安卧，时思之不弃，忝亚宗卿，非得侵官天□，但当令□□在咏，济济盈朝，才冠卿云，智同荀郭，文辞富于江海，高论泊于云霄，趋走丹墀之门，侍奉清规之内，弟来款言至，欲附祈闻，联类非宜，更其多惑，若使□□良有，犹希赠鲤之书，邮驿方通，复行飞□之信，执笔潜然，不知何向。（《文苑英华》六百八十五，又见《艺文类聚》三十，有删节。）





◇　荐陆琼于安成王

新安王文学陆琼，见识。（南史作识具。）优敏，文史足用，进居郎署，岁月过淹，左西掾缺，允膺兹选，阶次小逾，其屈滞已积。（《陈书·陆琼传》，高宗为司徒，妙简僚佐，吏部尚书徐陵荐琼于高宗。）



◇　与释智头书

陵和南，昨豫沈仪同法席，餐奉甘露，无畏之吼，众咸归伏。然正法炬，朗诸未悟，自庆馀年，得逢妙说，寻事谘展，此不申心。谨和南。（《释藏》起字二号，《国清百录》二。）





◇　又书

陵和南，注仰之心，难可敷具。拔公至，蒙三月二十日旨，用慰积岁倾心，麦冷，体中何如，愿百康胜，山中春夏，无遗障恼耳。迟复存旨，弟子二三年来，溘然老至，眼耳聋暗，心气昏塞，故非复在人。兼去岁第六儿夭丧，痛苦成疾，由未除愈，适今月中，又有哀故，频岁如此，穷虑转深，自念馀生，无复能几，无由礼接，系仰何言，敬重□公今还白书，不次，弟子徐陵和南。（同上。）



◇　又书

陵和南，放生星闻公家极相随喜事，是拔公口具，谨不多谘，唯迟拔公廷出数百里水，全其命根，如此功德，算数无尽，随喜无量，此不委谘。弟子徐陵和南。（同上。）



◇　五愿上智者大师书

陵和南，弟子思出樊笼，无由羽化，既善根微弱，冀愿力庄严，一愿临终正念成就，二愿不更地狱三途，三愿即还人中不高不下处托生，四愿童真出家，如法奉戒，五愿不坠流俗之僧。恁此誓心，以策西暮，今书丹款，仰乞证明。陵和南。（同上。）



◇　谏仁山深法师罢道书

窃闻出家间旷，犹若虚空，在俗笼樊，比于牢狱，非但经有明文，亦自世间共见。瞥闻法师覆彼舟航，趣返缁衣之务，此为目下之英奇，非久长之深计。何以知然？从苦入乐，未知乐中之乐，从乐入苦，方知苦中之苦。弟子素与法师，虽无曩旧，相知已来，亦复不疏。夫良药必自无甘，忠谏者决乎逆耳，倚见其僻，是以不忍不言。且三十年中，造莫大之业，如何一旦舍已成之功，深为可惜。敬度高怀，未解深意，将非帷帐之策，欲集刘侯，形类卧龙，拟求葛氏，黄石兵法，宁可再逢，三顾茅庐，无由两遇，封爵五等，惟见不逢，中ト外门，难朱易白，鸣笳凤管，非有或闻，舞女歌姬，空劳反玩，觅之者等若牛毛，得之者譬犹麟角，以此之外，何所窥窬？法师今若退转，未必有一称心，交失现前十种大利，何者？佛法不简细流，入者则尊，归依则贵，上不朝天子，下不让诸侯，独玩世间，无为自在，其利一也。身无执作之劳，口餐香积之饭，心不妻妾之务，身饰刍摩之衣，朝无践境之忧，夕不千里之苦，俯仰优游，宁不乐哉，其利二也。躬无任重，居必方域，白璧朱门，理然致敬，夜琴昼瑟，是自娱怀，晓笔暮诗，论情顿足，其利三也。假使棘生王路，桥化长沟，巷吏门儿，何因仰唤，寸绢不输官库，升米不进公仓，库部仓司，岂须求及，其利四也。门前扰扰，我且安眠，巷里云云，余无惊色，家休小大之调，门停强弱之丁，入出随心，往还自在，其利五也。出家无当之僧，犹胜在俗之士，假使心存杀戮，手无断命之愆，密里通情，决胜灼然矫俗，如斯烦垢，万倍胜于白衣，一入爱河，永沈无出，其利六也。听钟声而致敬，寻香馥以生心，朝睹尊仪，暮披宝轴，刹那之善，逐此而生，水滴微功，渐盈大器，未知因缘果报，善恶皎然，就此而言，其利难陈矣。假使达相白衣，犹有埃尘之务，纵令遥寄弹指，远近低头，形去心留，身移意往，间有者得如此，贫苦者永无因，近在目前，不言可见，其利七也。山间树下，故自难期，枕石漱流，实为希有，犹斯之类，不可思议，如此者难逢一心人，忄希遇法师，未能不学，交习听胜之因，一旦退心，于理邀矣，其利八也。开织成之帙，见过去之因，□琉璃之卷，验当来之果，识因识果，不以为愆，知福知报，何由作罪，上无舟楫，交见没溺之悲，下失浮囊，则有沈身之患，其利九也。旷济群品，为天人之师，水陆空行，皆所尊贵，言必□黎和尚，书辄致敬和尚，远近嗟咏，贵贱□仰，法师今必退转，立成可验，才脱袈裟，逢人辄称汝我，始解偏袒，姓名便亦可呼，平交者故自不论，下劣者亦恐不让，薄言称已，榻席悬异，从来小得自在，便以君为题封，若不屈膝敛手，自达无因，俯仰承迎，未闲合度，如此专专，何由可与，其利十也。略言十事，空失此机，其间深道，宁容具述。仰度仁者，心居魔境，为魔所迷，意附邪途，受邪易性，假使眉如细柳，何足关怀，颊似红桃，讵能长久，同衾分枕，犹有长信之悲，坐卧忘时，不免秋胡之怨，洛川神女，尚复不惑东阿，世上班姬，何关君事？夫心者面焉，若论缱绻，则共气共心，一遇缠绵，则连宵厌起。法师未通返照，安悟卖花，未得他心，那知彼意？呜呼桂树，遂为豆火所焚，可惜明珠，乃受淤泥埋没。弟子今日横谘，必为法师所哂，世上白衣，何訾何限。且一人退道，而不安危，推此而言，实成难解，譬如瓦砾盈路，人所不惊，片子黄金，万夫息步；正言法师入道之功已备，染俗之法未加，何异金博赤铜，银换铅锡，可悲可惜，犹可优量，能忍难忍，方知其最，愿弃俗事，务息尘劳，正念相应，行志两全，薄加详虑，更可思惟，悔之在前，无劳後恨。如弟子算，远即十数年中，决知恻恻，近即三五岁内，空唱如何？万恨万悲，宁知远及，自误自错，永弃一生，乃知断弦可续，情去难留，或若火里生花，可称希有，迷人知返，去道不遥，幸速推排，急登正路。法师非是无智，遂为愚者所迷，类似阿难，更为魔之所娆，犹须承三宝之力，制彼群凶，竖般若之幢，天魔自款。若此言旨当，即便冀弃刍浇，若不会高怀，幸停深怪耳。（《释藏》经九《广宏明集》二十四。）



◇　为护军长史王质移文

比金风已劲，玉露方团，宜及穷秋，幸逾高塞，当使孤旌不反，只骑无还，非止汤罗，岂知尧德，其承比年民垫，仍岁蕴隆，粒粟贵于隋珠，分糜乏于齐鼎；且氐羌旅拒，已跨伊□，胡羯凭陵，方逾汾潞，刺虎之势，时期卞生，拾蚌之机，弥验苏子。但国家体兹明信，有同皎日，岂惟风雨之旦，犹救匹夫，宵梦之言，无欺幽壤。贼华皎近以临蕃有谴，作牧无章，既惧槛车之徵，便忧齐斧之戮，遂乃治兵楚梦，窃戴千戈，傍引西戎，共谋东夏，伪周遣其卫国公宇文直等，总统獯猃，为其羽翼，丑徒济岸，来攻郢城，逆竖浮舟，同趣夏浦。王师舣棹，素在中流，群帅争驱，应时歼荡，羌胡宝马，纵横七泽之中，荆楚楼船，弥满三江之上，俘禽所获，水陆无遗。华皎擢自刍微，叨居蕃翰，情惭犬马，罔顾恩灵，翻执干戈，自图家国，闻诸间谍，具彼邻谋，乃授冬宫，即为乡导，虽伤仁义之俗，非敢有私，期和与之情，犹冀无失。（《艺文类聚》五十八。）





◇　移齐文

获去月二十日移，承羯寇平殄，同怀庆悦，眷言邻穆，深副情伫。夫天纲之大，固无微而不擒，神武之师，本无征而不克；至如戎王倾其部落，逆竖道其乡关，非厥英图，殆难堪戮。况复洞庭遐旷，丘食殷阜，西穷版屋，北罄毯庐，声冠符姚，势兼聪勒，庸蜀宝马，弥山不穷，巴汉楼船，陵波无际，我之元戎上将，协力同心，承禀朝谟，致行明罚，为风为火，殪彼蒙冲，如霆如雷，击其舟舰，羌兵楚贼，赴水沈沙，弃甲则两岸同奔，横尸则千里相枕，江川尽满，譬雎水之无流，原隰穷胡，等阴山之长哭，于是黑山叛邑，诸城洞开，白虏连群，投戈请命，长沙□鸟，靡复为妖，湘川石燕，自然还舞，克翦无算，缧禽不赀，欲计军俘，终难巧历，所获其龙驹骥子，百队千群，更开苜蓿之园，方广□□□余之厩，于是卫霍甘陈，虬髭□目，心驰垄路，志饮河源，乘胜长驱，未知所限，岂如桓温不武，弃彼关中，殷浩无能，长兹羌贼，方且西逾酒郡，抵我境而置边亭，东略盐池，为齐朝而反侵地，此政亦翦妖氛，未穷巢窟，便闻庆捷，愧佩良深。（《艺文类聚》五十八。）



◇　檄周文

主上恭膺宝历，嗣奉瑶图，既禀圣人之材，兼富神武之略，□安兆庶，共靖戎华，同戢干戈，永销锋镝；况复追惟在楚，无忘玉帛之言，轸念过曹，犹感盘飧之惠，年驰玉节之使，岁降银车之恩，庶彼怀音，微悟知感；而反其藏匿，招我叛臣，翊从潇湘，空竭关垄，荆梁左右，汉沔东西，吁地呼天，望停哀救。夫一人掩泣，犹怆满堂，百姓为心，弥切宸□，大都督吴明彻，台司上将，德茂勋高，威著荆湘，化闻庸蜀，叱咤而平宿豫，吹嘘而定寿阳，席卷江淮，无淹弦望。（《艺文类聚》五十八。）



◇　玉台新咏序

夫凌云概日，由余之所未窥，千门万户，张衡之所曾赋，周王璧台之上，汉帝金屋之中，玉树以珊瑚作枝，珠廉以玳瑁为柙，其中有丽人焉。其人五陵豪族，充选掖庭，四姓良家，驰名永巷；亦有颍川新市，河间观津，本号娇娥，曾名巧笑，楚王宫里，无不推其细腰，卫国佳人，俱言讶其纤手，阅诗敦礼，岂东邻之自媒，婉约风流，异西施之被教，弟兄协律，生小学歌，少长河阳，由来能舞，琵琶新曲，无待石崇，箜篌杂引，非关曹植，传鼓瑟于杨家，得吹箫于秦女。至若宠闻长乐，陈后知而不平，画出天仙，阏氏览而遥妒。至如东邻巧笑，来侍寝于更衣，西子微颦，得横陈于甲帐，陪游□及娑，骋纤腰于结风，长乐鸳鸯，奏新声于度曲，妆鸣蝉之薄鬓，照堕马之垂鬟，反插金钿，横扌留宝树，南都石黛，最发双蛾，北地燕支，偏开两靥。亦有岭上仙童，分丸魏帝，腰中宝凤，授历轩辕，金星将婺女争华，麝月与嫦娥竞爽，惊鸾冶袖，时飘韩椽之香，飞燕长裾，宜结陈王之佩，虽非图画，入甘泉而不分，言异神仙，戏阳台而无别，真可谓倾国倾城，无对无双者也。加以天时开朗，逸思雕华，妙解文章，尤工诗赋，琉璃砚匣，终日随身，翡翠笔床，无时离手，清文满箧，非惟芍药之花，新制连篇，宁止蒲萄之树，九日登高，时有缘情之作，万年公主，非无累德之辞，其佳丽也如彼，其才情也如此。既而椒宫苑转，柘馆阴岑，绛鹤晨严，铜蠡昼静，三星未夕，不事怀衾，五日犹馀，谁能理曲，优游少托，寂寞多闲，厌长乐之疏钟，劳中宫之缓箭，纤腰无力，怯南阳之捣衣，生长深宫，笑扶风之织锦，虽复投壶玉女，为欢尽于百娇，争博齐姬，心赏穷于六箸，无怡神于暇景，惟属意于新诗，庶得代彼皋苏，蠲慈愁疾。但往世名篇，当今巧制，分诸麟阁，散在鸿都，不藉篇章，无由披览。于是然脂瞑写，弄笔晨书，撰录艳歌，凡为十卷，曾无参于雅颂，亦靡滥于风人，泾渭之间，若斯而已。于是丽以金箱，装之宝轴，三台妙迹，龙伸蠖屈之书，五色华笺，河北胶东之纸，高楼红粉，仍定鲁鱼之文，辟恶生香，聊防羽陵之蠹，灵飞太甲，高擅玉函，鸿烈仙方，长推丹枕。至如青牛帐里，馀曲既终，朱鸟窗前，新妆已竟，方当开兹缥帙，散此绦绳，永对玩于书帏，长循环于纤手，岂如邓学春秋，儒者之功难习，窦专黄老，金丹之术不成，因胜西蜀豪家，托情穷于鲁殿，东储甲馆，流咏止于洞箫，娈彼诸姬，聊同弃日，猗欤彤管，无或讥焉。（《玉台新咏》宋本，又见《艺文类聚》五十五《文苑英华》七百一十二。）



◇　皇太子临辟雍颂

臣闻天大王大，详于道德之言，天文人文，显于爻象之说。是以大君革命，黔首所以庇焉，圣人创物，文籍所以生焉，咸由此道，制为民极，莫不对越上灵，裁成庶类，济世育德，昭被昆虫。皇帝世膺下武，体资上德，握天镜而授河图，执玉衡而运乾象。皇太子耀彼重离，光慈七鬯，仪天以行三善，俪极以照四方，惟忠惟孝，自家刑国，乃武乃文，化成天下。侍中、国子祭酒、新安王，宗室羽仪，衣冠准的，惟善为乐，造次必儒，粤以十一年三月二十一日，受诏弘宣，发论语题，摄齐升堂，抠衣即席，对扬天人，开辟大训，清言既吐，精义入神，副德爰动，口音锋起，问难泉涌，辨纷纶之异，定伦理之疑，玉振锵锵，云浮雨布。介王奉系圣踪，驰辩秀出，信令张禹惭其师法，何晏忸其训诂，穆穆焉，洋洋焉，此实虞朝之盛德，生民之壮观者也。臣抑又闻之，鲁颂聿兴，史克宣其懿，晋雍大启，王□逞其词，所以述休平之风，扬君上之德，轻以下才，敢为颂曰：

皇运勃启，膺图受命。紫盖东临，黄旌南映。积仁累德，重明叠圣。四海无浪，三阶已平。储驾戾止，和鸾有声。弘风讲肆，崇儒肃成。丹书贵道，黄金贱□，洙泗兴业，阙里增荣。（《艺文类聚》三十八。）



◇　太极殿铭

夫紫盖黄旗，扬都之王气长久，虎踞龙蟠，金陵之地体贞固，天居爽垲，大寝尊严，高应端门，仰模营室，归于有德，譬彼河图，傅我休明，义同商鼎。太极殿者，法氐象亢，王者之位以尊，左平右□戚，天子之堂为贵。往朝煨烬，多历年所，世道隆平，宜其休复，监军邹子度启称，即日忽有一大梓柱从流来泊，在後渚岸，嵯峨容与，若汉水之仙槎，摇漾波涛，似新亭之龙刹，孤拔灵山，允彰天贶。昔梁氏承圣，将图缮修，东虏窥江，西胡犯跸，定之方中，亟兴师旅，揆之以日，辄有灾故，是知秦人所止，实汉祖而为宫，吴都佳气，乃元皇而斯宅，千栌赫奕，万拱□□，植绿芰而动微风，舒丹莲而制流火，甘泉远望，观正殿之峥嵘，函谷遥看，美皇居之佳丽，信可以齐三光而示宇宙，会万国而朝诸侯，爰命微臣，乃为铭曰：雍时相望，参差未央。偃师回顾，崔嵬德扬。高扪太乙，正睹瑶光。峨峨灵柱，赫赫流樟。美矣宫室，嘉哉令日，御□垂旒，当朝靖跸。乐备韶夏，礼兼文质。帝旅无喧，王旗斯谧。肃肃卿士，邕邕丞弼。汉坐雕屏，周人槛□□。城隅有勒，殿试铭。况复皇寝，宜昭国经。方流典训，永树天廷。（《艺文类聚》六十二，《初学记》二十四。）



◇　後堂望美人山铭

高堂凝雨，洛浦无洲。何处相望，山边一楼。峰因五妇，石是三侯。险逾地肺，危邻天柱。禁苑斜通，春人恒聚。树里闻歌，枝中见舞。恰对妆台，诸窗并开。遥看已识，试唤便回。岂如织女，非秋不来。（《艺文类聚》七，又见《文苑英华》七百八十七，以为庾信作。）



◇　麈尾铭

爰有妙物，穷兹巧制。员上天形，平下地势。靡靡丝垂，绵绵缕细。入贡宜吴，出先陪楚。壁悬石拜，帐中玉举。既落天花，亦通神语。用动舍默，出处随时。扬斯雅论，释此繁疑。拂静尘暑，引饰妙词。谁云质贱，左右宜之。（《艺文类聚》六十九。）



◇　四无畏寺刹下铭

皇帝升乾行于九五，辟世界于三千，神人开锦石之山，小国献□檀之柱，乃命将作，修成梵宫，复殿重轩，凌霄负汉，慈训宫朝文母，协道方祗，锺爱东平，更逾燕后。若夫外家问讯，遥疑缘构，御者衣服，曾无彩绣，咸倾宝饰，用构支提，僧若檀林，寺同祗苑，辞曰：

宝盖王子，金轮托生。皇家茂戚，抑有齐名。业水馀润，灾风所惊。徒悲马角，孰献鸡呜。柰苑初筑，庵园重成。金台日丽，玉殿云平。梵众朝礼，天歌夜清。峰疑画壁，雀避雕楹。福履斯大，皇基永祯。众生不尽，宝刹无倾。（《艺文类聚》七十七。）





◇　报德寺刹下铭

昔者明王大孝，感动神祗，助月致景星之祥，非烟流庆云之色。然而严敬之道，惟事尽于配天，明发之怀，诚不过于飨帝，岂如以梵宫之乐，资乎庙堂，净土之因，归于圆寝？虽复青云谯郡之境，碧泉舂陵之乡，上幼怀凝重，未曾游陟，年将志学，即事登庸，宣力淮浔，属有嘉梦。其梦也，毕陌弘敝，桥山屈盘，气象灵长，风烟腾溥，使队双表，其高百寻，左则青龙蟠蜿，右则白虎蹲踞，轩辕之驾，譬婉婉而多惭，吴王之坟，状眈眈而非拟。有人指其地云，此是国陵。自尔迄永定初，其间二十有馀年，至岁纪频移，崇茔乃作，观其山川形势，王相徵图，瞻拜高峦，宛如前梦，大矣哉！孝弟之至，通于神明者与！铭曰：

壮矣金表，傍依□垣。高连采霓，极睇翔军□。梵偈宵唱，云花昼翻。三心断缚，六道除怨。赵梦天乐，秦游帝阍。王灵在上，巨胜奚论。福彼群品，俱排大昏。皇家七百，於万维孙。（《艺文类聚》七十七。）



◇　陈文皇帝哀册文

维天康元年太岁丙戌四月丁未朔二十七日癸酉，大行皇帝崩于有觉殿，殡于太极之西阶，粤六月丙寅，将迁于永宁陵，礼也。宫车晚驾，幄殿晨张，旌铭（《艺文类聚》作帷。）具列，□□成行，哀子嗣皇帝讳，擗蜃辂于丹陛，攀龙帷于紫庭，趋过穷于屏阙，（《艺文类聚》作闱）拜恸感于明灵，东京飞其瑞露，北陆□其祥星，乃诏云台之史，稽采咸池之曲，叶大雅于呜金，同藏书于群玉。其辞曰：若水傅帝，薰风衔民。重光所集，世载于陈。赫矣高祖，愍哉上□，蝉联宝霄，晖焕郊□，我皇诞圣，应此家庆。道主衢樽，神凝悬镜。洛书天表，河纪灵命。纳揆驰芳，宾门流咏。稽阴克伐，震野勤王。亳道增构，豳风会昌。言瞻少昊，实状（《艺文类聚》作仗。）高阳，效驾□□□葛，（《艺文类聚》作驾彼轸□葛。）清宫未央。欢覃兆庶，德洎遐荒。穆齐高寝，上膳长乐。肃肃承颜，哀哀荐酌。悼园恭俭，章陵谦约。大宝崇明，无间（《艺文类聚》作闻。）改作。纂武升历，遗忧实繁。三湘九派，□气云昏。力折天桂，才倾地门。甘泉夜照，细柳朝屯。谷魅山鬼，横流塞源。赫赫英暮，赳赳雄断。递（《艺文类聚》作遍）行天讨，无遗神算。郁扫江淮，长驱巴汉。九夷百越，雷随风涣。北俘昆邪，西戡伊□干。荷负皇极，劬劳庶几。勤民听政，昃食宵衣。服贵绨皂，风移阃闱。唐山罢奏，濮水韬徽。访采狂狷，搜扬仄微也感中孚，民惟大畜。外户无闭，高垣奚筑。降情儒雅，疑怀庠熟。御庑为欢，临雍弥肃。礼兼三代、乐备九成。天资武德，地照文明。墨屦《艺文类聚》作「履」。斯在，□巾自清。连珠合璧，曜爽流精。兽舞时豫，禽歌颂平。帝载维远，王灵维大。候雨占风，荒中海外。憬彼□泽，咸承冠带。是曰君临，斯为交泰。白环已贡，《艺文类聚》作「盘」。玄圭克贞，东河伫揖，北狄思征。钺斧将戒，璁珩未呜。星淫去楚，日□悲荆。亿兆何□，穹□遽倾。呜呼哀哉！大禹胼胝，重华□居腊。仰惟劳务，同斯违怿。吉（《艺文类聚》作发）梦无徵，昭祈奚益。听茂陵之锺鼓，抱乔阳之剑舄。虽仿佛于宸仪，终缠绵以号擗。呜呼哀哉！三占已吉，四海星（《艺文类聚》作同。）奔。列赠天宇，崩号帝阍。千门启于阊阖，万乘警于灵□。槐风悲于辇道，松雨思于郊原。銮旆动而虚跸，宿卫静而空尊。呜呼哀哉！毕陌平夷，流山蟠固。纪无迁市，唐有通树。经白社之□途，回青门之广路。思沛邑以东临，怀周京以西顾。呜呼哀哉！机神不测，性道难称，充穷靡寄，孺慕奚凭。唯封云亭之与禅父，肃玉牒之与金绳。扬英声而永久，共日月而俱升。呜呼哀哉！（《艺文类聚》十四，《文苑英华》八百三十五。案今本有陈武帝即位告天文，见《陈书》，未定是徐陵作宜编入武帝文。）





卷十一




◎　徐陵（六）



◇　司空河东康简王墓志

夫圣人至德，天道福谦，大哉尧舜，贻庆长远，明两之盛，中阳篡于豢龙，百世之祀，皇家兆于鸣凤，违青丘于海北，应紫盖于江南，帝系王基，重光累叶，高祖之建天柱，列圣之补地维，荡荡乎民无得而名焉者也。王资神昴纬，托曜房灵，体斯孝烈，不由师保，月生之对，曾何用于拟议，日近之言，无阶于等级，封河东王，加侍中，淑貌与金燧相宜，清颜与玉壶同照，授使持节、南徐州刺史，武羌旅拒，亭障迁移，沙草非长广之东，湖莱近荆门之北，王常讥庾翼，使白面之非才，深慕曹彰，叹黄须之为可，火精不退，奚应善言，水蛭难消，徒持阴德，薨于沙镇，时年十有七，追赠司空，加鼓吹班剑，谥曰康简王，洛北占坟，河南除道，葭悲烟殿之声，剑动丰城之气，岂惟晋皇宠悼，重琅邪之赠官，魏后高文，制苍舒之哀诛。（《艺文类聚》四十三）



◇　司空章昭达墓志铭

周原□无々，佳气葱葱，王业攸兴，帝图斯盛。在昔光武佐命，邻县者邓侯，高祖元臣，同郡者萧相。公台辅之量，便著绮纨，瑚琏之姿，无待雕琢，起家为东宫直前，所奉之君，则梁简文皇帝。既而黑山巨盗，凭陵上国，白水强胡，虔刘中夏，公倾其产业，募是骁雄，思报皇储，累歼鲸寇，属幽风有象，代邸方隆，搜荆楚之英才，资班输之妙略，百楼忽起，登云霄而俯临，万弩俱张，随雷霆而并震，扬兵于九天之上，决胜于千里之中，殪彼群凶，皆无旋踵。陈宝应志怀反叛，客引周迪，资其食力，更事窥窬。公奉诏崇朝，饮冰将力，前茅後劲，步骤奔驰，仍向瓯闽，殄其巢窟。若夫呜，虫也之洞，深谷隐于苍天，飞猿之岭，乔树参于云日，宜越艇而登峤，蒙燕犀而涉江，威武纷纭，震山风海。于是咸俘伪师，悉据高墉，爰泊沧溟，莫不惩□。既而齐人无信，将谋郢蕃，斗舰戈船，窥江淹汉，公才闻羽檄，遽禀师期，驰袭荆郧，应时烧荡，方欲宣威泷汗，大讨梁华，属上将之韬光，逢中台之掩曜，大建三年，薨于军幕。尔乃青乌拍墓，白鹤标坟，林有逃车，树同华盖，前旌熊轼，後乘龙□而，介士发三河之民，哀铙同驷马之曲，长安传坐，恩礼盛于西京，襄阳堕泪，悲恸喧于南岘。（《艺文类聚》四十七）



◇　裴使君墓志铭

君五音之侯，兼其方牧，八阵之图，穷其巧变，用能战必胜，攻必取，督称无难，兵号解烦，朝飞火箭，夜耸云梯，燧象从奔，联狼已合；于是严颜不挠，极ㄉ诸戎，庞德高声，肆言群逆，胡夷总至，犹持子路之缨，锋刃相交，终荷温生之节；每以财轻{□票}箨，义重嵩衡，割宅字贫友之孤，开门延故人之殡，笃好朋游，居常满席，每至鲜云蔼蔼，披王安之衣，明月团团，似班姬之扇，日带花以如笑，风呜条而若歌，傍列丝桐，对扬文酒，一石之後，逾能断狱，五斗之量，犹未解酲。嗟乎！潘岳之诗，致哀周密，庄公之诔，用愍相遗。（《艺文类聚》五十）



◇　丹阳上庸路碑

臣闻在天成象，咸池属于五潢，在地成形，沧海环于四渎，国险者固其金汤，储蓄者因于转漕，货财为礼，专俟会通，厥田为上，皆资渗漉，大矣哉！坎德之为用也。是以握图之主，财以利民，御斗之君，因之显教，上哉少昊，初命水官，逖矣高阳，爰重冥职，舜为太尉，于是九泽载疏，禹作司空，然後百川咸导，开华山于高掌，凿灵沼于周原，莫匪神功，皆由圣德。我大梁之受天明命，劳己济民，有道称皇，无为曰帝，若夫云雷草创，翦商黜夏之勋，铸宝鼎于昆吾，安能纪勒，陈鸣钟于丰岳，岂识揄扬，斯固名言之所绝也。及乎膺斯宝运，大拯横流，屈至道于汾阳，劳凝神于藐射，圣人作乐，箫韶备以九成，哲王尽礼，春官总于三代，岂止金门桴竹，玉尺调锺，公带献明堂之图，匡衡建后土之议，若斯而已矣。天降丹鸟，既序孝经，河出应龙，乃弘周易。若夫固天将圣，垂意艺文，五色相宣，八音繁会，不移漏刻，才命口占，御纸风飞，天章海溢，皆紫庭黄竹之词，晨露卿云之藻，汉之两帝，徒有咏歌，魏之三祖，空云诗赋，以为彭老之教，终没爱河，儒墨之宗，方离火宅，岂如五时八会之殊文，天上人中之妙典，雪山罗汉，争造论门，鹫岭名僧，俱传经藏，香象之力，特所未胜，秋免之毫，书而莫尽，忠信为宝，禳祈免于白驹，明德惟馨，山川舍于□犊，至如月离金虎，泥染石牛，荟蔚朝兴，滂沲晚注，而清跸才动，纤罗不摇，高□将临，油云自辟，扬乌驭日，宁惧武贲之功，飞雨蔽天，无待期门之盖，震维举德，非曰尚年，若发居酆，犹庄在汉，涛如白马，既碍广陵之江，山曰金牛，用险梅湖之路，专州典郡，青凫赤马之船，皇子天孙，呜凤飞龙之乘，莫不欣斯利涉，玩此□渠，乍拥节而长歌，乃□金而鸣籁，斯实旷世之奇功，无疆之鸿烈者也。铭曰：

后王降德，于众兆民。高文象纬，妙义几神。（《初学记》作通神。）业冠迁夏，功逾入秦。时惟大畜，出久（《初学记》作象及。）同人。慧（《初学记》作专）雨方□，禅枝独春。帝德惟厚，皇恩甚深。观乎禹迹，见我尧心。（《艺文类聚》六十四，又《初学记》二十四有铭词。）



◇　司空徐州刺史侯安都德政碑

岩岩天柱，大矣周山之峰，桓桓地轴，壮哉昆仑之阜，三光悬而不坠，九土镇以无疆，承乾合德之君，则天体元之后，所以并咨四镇，咸建五臣，业配苍□，功成寓县。至于流名雅颂，著美风诗，年代悠然，寂寥无纪，其能继兹歌咏者，司空侯使君乎！自文昭武穆，祚土开家，濮水盛其衣簪，荥波分其绪秩，仁义之道，夷门美于大梁，儒雅之风，司徒重于强汉。自通人许劭，托命于江湖，高士袁忠，寄身于交越，俱违建安之难，独处衡山之阳。祖天资秀杰，世载雄豪，卓富拟于公侯，班佃必于旌鼓。父光禄大夫，邑里开通德之门，州乡无抗礼之客。自茫茫禹迹，赫赫宗周，家灭骊戎，国亡夷羿，我高祖武皇帝，迎河图于浪泊，括地象于炎洲，南兴涿鹿之师，北问共工之罪，天生宰辅，尧年致白虎之祥，神赐英贤，殷帝感苍龙之杰。公亦观时伫圣，啸咤风云，跪开黄石之书，高咏玄池之野，沈吟梁甫，自比管仲之才，惆怅华郊，久负伊生之叹。自羯虏侵华，群蛮纵轶，後皋桂步之地，四战五达之郊，郡境贤豪，将谋御难，长者佥论，推公主盟，义土雄民，星罗雾集。公既膺五聘，方启六韬，率是骁徒，仍开岭峤，自大讨潇湘，同兹樊郦，下军违命，上策不宣，败我王师，受拘□盗。大陈格于文祖，咸秩具神，率土依风，群灵禀朔。公亦忠为令德，天纂之谋，吴帐斯开，卫门无拥，虽复季孙还鲁，随武济河，国庆民欢，相俦匪若，即授使持节开府仪同三司丹阳尹。昔光武不尤于冯异，穆公深礼于孟明，终报王官之师，遂举咸阳之地，斯乃圣主之宏略，而名臣之远图者焉。皇帝以陶唐启国，致玉版于河宗，颛顼承家，佐金天于江水，经纶草昧，定鼎之业居多，缔构权舆，断鳌之功相半，固以英声驰于海外，信义感于寰中，主器攸归，当璧斯在。公于是抗表长信，清宫未央，从亿兆以同心，引公卿而定策，驰轻轩于，□令□葛，奉待驾于中都，七庙之基，于焉永固，万邦之本，由此克宁，乃授司空公南徐州刺史。于是镇之以清静，安之以惠和，望杏敦耕，瞻蒲劝穑，室歌千耦，家喜万锺，陌上成阴，桑中可咏，春□鸟始啭，必具笼筐，秋蟀载吟，竟呜机杼，或啸拜灵祝，躬瞻舞雩，去驾拥于风尘，还旌阻于飘沐，京坻岁积，非劳楚堰之泉，仓廪年丰，无用秦渠之水，虽复东过小县，夏逐其轻轮，南渡沧江，秋涛弭其张盖，固不得同年而语矣。若夫听采民讼，昏晓必通，召引轩棂，躬亲辩决，立受符于前案，无留诺于後曹，接务高城之中，非异甘棠之下，欣欣美俗，济济都尘，以贾琮郭贺之风，行建武永平之化，于是州民散骑常侍王□等拜表宫阙，请扬兹美化，树彼高碑，民欲天从，允彰丝诰，铭曰：郁郁三象，茫茫九州。绵天惨□，浃地虔刘。赫矣高祖，爰清国雠。元勋佐命，力牧封侯。亦既旋归，邦家有晖。宫亭蠡浦，奋翅高飞。雷卷劲寇，风行国威。文身被发，作贡来绥。我皇纂武，攀号东序。谒渭同周，迎门惟吕。流矢为暴，搀抢斯举。喋喋苍黎，危危刀俎。自我徂征，妖氛克平。爰驱犬彘，实翦长鲸。北震巢浦，南俘灌城。青羌卷介，赤狄回兵。蹈舞难逾，歌谣靡宣。曰我黎庶，俱祈上玄。山移两越，海变三田。公为上相，复倍斯年。（《艺文类聚》五十二。）



◇　广州刺史欧阳□德政碑

弱水导其洪源，轩台表其增殖，懿哉少府，师储皇于二京，盛矣司徒，传儒宗于九世，广陵邕邕，族擅江右，渤海赫赫，名重洛阳。若夫岳镇龙蟠，星悬鹑火，衡山诞其高德，湘水降其清辉，千仞孤标，万顷无度，年当小学，志冠成童，因孝为心，欲仁成体，顿骑府君，早弃荣禄，易箦之日，几将毁终，不杖之言，深非通判，遗赀巨万，当拟猗顿，裁变槐榆，并贬宗戚，南次大麓，北眺清湘，得性于橘洲之间，披毒于杏坛之上，三冬文史，五经纵横，频致嘉招，确乎难拔。既而帝启黄枢，神亡赤伏，天地崩贾，川冢沸腾，群悍酋豪。更为祸乱，朝披羽檄，夜焰跃烽，浴铁，蔽于山原，□金骇于楼堞。公疲兵屡出，独据胡床，劲贼重围，尚凭书几，杨灰既散，驾棒将挥，咸克凶渠，以保衡服，常以二主蒙尘，三光掩曜，出入逾于尝胆，殷忧独其抚心，不治第宅，深符去病，志枭群丑，弥同越石。自禹□既锡，尧玉已传，物变讴歌，风移笙管，商周之际，孤竹尚其哀歌，曹刘之间，苏子犹其狂哭；况番禺连帅，实谓宗枝，迷我天机，自窥梁鼎，以公威名本重，逼统前军，乾数难违，剥象终悔。高祖永言惟旧，弥念奇功，即训皇家，深弘朝纪，槛车才至，舆榇已焚，祝史袄于夷吾，坛场延于井伯绸缪安乐，造次讦谋，爰珥丰貂，允光金蟪。但八桂之士，蛮夷不宾，九疑之阳，兵凶岁积，以公昔在衡皋，深留风爱，仁恩可以怀猛兽，威名可以惧啼儿，乃授持节、散骑常侍、衡州刺史。我皇帝从唐侯以胤国，屈启筮而登家，一恭宝祚，开定江沔，三改璇衡，苞罗湘峡，昔中宗出申于处仲，高祖遗恨于平城，汉武承基，方通沙塞，晋明绍运，裁平姑孰，方其盛业，绰有光前，践祚之初，进公位征南将军、广州刺史，又都督东衡州二十州诸军事宜，公乃务是民天，敦其分地，火耕水耨，弥亘原野，贼盗皆偃，工贾竞臻，鬻米商盐，盈衢满肆，新垣既筑，外户无扃，脂脯豪家，锺鼎为乐，扬祛洒汗，振雨流风，市有千金之租，田多万箱之咏。僧释慧羡等来朝绛阙，备启丹诚，乞于大路康庄，式刊丰琰，庶樊卿宝鼎，复述台司之功，羊叟高碑，更纪征南之德。于是跪开黄素，爰登紫泥，鉴此诚祈，皆如所奏，乃诏庸臣为其铭曰：

赫赫宗陈，桓桓鼎臣。千乘建学。五典攸因。盛德斯远，公门日新。崇高惟岳，贶甫生申。去衡移广，迁征自镇。悠悠铜界，藐藐金邻。莫远非督，无思不宾。三江靡浪，五岭奚尘。式歌式舞，仁哉至仁。公其飨福，於万斯春。（《艺文类聚》五十二。）



◇　晋陵太守王励德政碑

若夫睢陵世传，已详载德之华，徐州先贤，亦著清风之美，伟哉文献，光启中兴，郭茎表其深源，何筹惭其远庆，岂惟桓氏之鸣玉，张家之珥貂，袁姓之朱衣，杨宗之华毂？又有亻次飞遮列，班弓夹门，濯龙俯望，缇骑盈道，奕世如此，何其盛哉！君以蓝田美玉，大海明珠，灼灼美其声芳，英英照其符彩，风神雅淡，识量宽和，既有崔琰之须眉，非无郑玄之腰带，烂烂如高岩下电，骚骚若长松里风，势利无扰于胸襟，行藏不概于怀抱，家门雍睦，孝友为风，上交不谄，下交不渎，脱貂救厄，情靡矜吝，释马穷途，唯济危殆。至于网罗图籍，脂粉艺文，学侣挹其精微，词宗称其妙绝。出为仁武将军、晋陵太守，五鸡三彘，勤恤有方，问羊知马，钩距兼设，济北移树，累政之所未治，汝南争水，连年之所无断，一朝明决，曾不留滞，四民商贩，咸用殷阜，铭曰：

康哉宝运，美矣良臣。渭自澧水，源于洛滨。公侯世及，宰辅相因。曰我民秀，山川降神。风情穆穆，孝友恂恂。学则经笥，文为世珍。高风远矣，旷代难伦。鼎铉虚职，台阶未臻。安知霜霰，遽夭松椿。碣石斯表，民情既陈。徒然下拜，何报阳春。（《艺文类聚》五十二。）



◇　齐国宋司徒寺碑

无色之外，方为化城，非想之中，犹称火宅。若夫众生无尽，世界无穷，芬若披莲，远如散墨，善才童子，南行未窥，目连沙门，北游不见，一一刹土，皆由业缘，万万僧祗，终非常乐，天官蹇产，犹倾四大之风，魔殿崔嵬，终惧三灾之火，朱楼宝塔，辉焕争华，既义畅中土，道流遐域，显默同归，华夷俱慕，自枕石漱流，始终一概，悟智交养，三十馀年，春秋八十三，古人云，「道存人忘」，法师之谓。凡我门徒，感风徽之缅邈，伤谘悟之永灭，敢以浅见，扬德金石，铭曰：

九流依真，三乘归佛。道住绝迹，慈还接物。孰是发蒙，昭我慧日。摄乱以定，辟邪以律。秦皇感悟，蔽理通情。王孙遍解，远死滞生。夫子之悟，万劫独明。寒暑递易，悲欣皋壤。秋蓬四转，春鸿互响。孤松独秀，德音长往。节有推迁，情无遗想。（《艺文类聚》七十六。）



◇　东阳双林寺傅大士碑

夫至人无己，屈体申教，圣人无名，显用藏迹。故维摩诘降同长者之仪，文殊师利或现儒生之像，提河献供之旅，王城列众之端，抑号居士，时为善宿，大经所说，当转法轮，大品之言，皆绍尊位，斯则神通应化，不可思议者乎！东阳郡乌伤县双林寺傅大士者，即其县人也，昔岩□蕴德，渭浦呈祥，天赐殷宗，诞兴元相，景侯佐命，樊滕是埒，介子扬名，甘陈为伍，东京世载，西晋重光，惟是良家，降神攸托。若如本生本行，或示缘起，子长子云，自叙元系，则云补处菩萨，仰嗣释迦，法王真子，是号弥勒，虽三会济济，华林之道未孚，千尺岩岩，穰亻去之化犹远；但分身世界，济度群生，机有殊源，应无恒质，自叙因缘，大宗如此。案停水经云，「观世音菩萨，有五百身，在此阎浮提地，示同凡品，教化众生」，弥勒菩萨，亦有五百身，在阎浮提种种示现，利益众生，故其本迹，难得而详言者也。尔其蒸蒸大孝，肃肃惟恭，厥行以礼教为宗，其言以忠信为本，加以风神爽朗，气调清高，流化亲朋，善和纷诤，岂惟更盈毁壁，宜僚下丸而已哉。至于王戎吏部，邓禹司徒，同此时年，有怀栖遁，仍隐居松山双林寺，弃舍恩爱，非梁鸿之并游，拜辞亲老，如苏耽之永别，自修禅远壑。（《艺文类聚》作远豁。）绝粒长齐，非服流霞，若餐朝沆。太守王亻杰，言其诡诈，乃使邦佐，幽诸後曹，迄至兼旬，曾无假食，于是州乡愧伏，远迩归依，逃迹山林，肆行兰若。又自叙云，「七佛如来，十方并现，释尊摩顶，愿受深法，每至楗槌应叩，法鼓裁呜，空界神仙，共来行道」。其外人所见者，拳握之内，或吐异香，胸臆之间，乍表金色。时有信安县比丘僧朔，与其同类，远来观化，未及□肃，忽见大士，身长丈馀，朔等惊惭，相趋礼拜，虔恭既毕，更睹常形，又有比丘智勰、优婆夷钱满愿等，伏膺累载，频睹异仪，或见脚长二尺，指长五寸馀，两眼光明，双瞳照耀，皆为金色，并若金钱，譬李老而相侔，同周文而等状，姜□原所履，天步可以为俦，河流大屐，神足宜其相比，支郎之彦，既耻黄精，瞿昙之师，有惭青目。既而四空妙定，薰□已成，八解明心，庄严斯满，时还乡党，化度乡亲，俱识还源，并知回向，或立舍须发，如闻善来，大倾财宝，同□净福。大士薰禅所憩，独在高岩，爰挺嘉木，是名□树，擢本相对，似双槐于侠门，合干成阴，类双桐于空井，厥体贞劲，无爽大年，置霜停雪，寒暑葱萃，信可以方诸坚固，譬彼娑罗，既见守于神龙，将为疑于变鹤，乃于山根岭下，创造伽蓝，因此高柯，故名双林寺矣。大士亦还其里舍，货贸妻儿，营缔支提，缮写尊法，尝以聚沙书地，皆成图果，芥子庵罗，无疑褊陋，乃起九层□专塔，形相岿然，六时虔拜，巡绕斯托。又以大乘方等，灵药宝珠，眷言山谷，希得传写，龙乡思其晓照，象驾乏其流通，复造五时经典，千有馀卷，与夫鬻子而葬，同其至诚，嫁妻而隐，无殊高节，若寄搏□，如因卖花，共指菩提，方成亲眷。至于一相无相之怀，虚己虚心之德，化鸡在臂，方推理于自然，毒蛇伤体，终无扰于深定，门徒肃肃，学侣诜诜，通被慈悲，义无偏党。大通元年，县中长宿傅普通等一百人，诣县令范胥，连名荐述。又以中大通四年，县中豪杰傅德宣等道俗三百人，诣县令萧诩，具陈德业。夫以连城之宝，照庑之珍，野老怪而相捐，工人迷而不识，胥等体有流俗，才无鉴真，亟欲腾开，终成亏怠。梁高祖武皇帝绍隆三宝，弘济四生，迹冠优填，神高仙豫，夫以陈蕃静室，犹怀天下之心，伊尹躬耕，思弘圣王之道，况我有慧日明炬，如风宝车，济是沈舟，能升彼岸，固宜光宣正法，影响人王者乎！于是以中大通六年正月二十八日，遣弟子傅□往出都，致书高祖，其辞曰，「双林树下，当来解脱，善慧大士白国主救世菩萨，今条上中下善，希能受持。其上善以虚怀为本，不著为宗，妄想为因，涅盘为果。其中善以治身为本，治国为宗，天上人间，果报安乐，其下善以护养众生，胜残去杀，普令百姓，俱禀六齐，夫以四海之君，万邦之主，预居王土，莫不□肃」。尔时国师智者法师，与名德诸众僧等，言辞谨敬，多乖释伽之书，文牒毕恭，翻豫山公之启。大士年非长老，位匪沙门，通疏乘舆，过无虔恪，京都道俗，莫不嗟疑。□往至都，投太乐令何昌，并有弘誓，誓在御路，烧其左手，以此因缘，希当闻达。昌以此书呈同泰寺僧皓法师，师众所知识，名称普闻，见书随喜，劝以呈奏。皇心欢悦，遽遣招迎，来谒宸闱，亟论经典。同泰寺前临北阙，密迩南宫，仍请安居，备诸资给，後徙居锺山之下定林寺，游岩倚树，宴坐经行，京洛名僧，学徒云聚，莫不提函负衷，问慧谘禅，居荫高松，卧依盘石，于是四彻之中，恒泫甘露，大旬之内，常雨天酒，岂非神仙影响，示现祯祥者乎？帝于华林园重云殿自开讲三慧般若经，穷须真之所问，御法胜之高堂，百千龙像，围绕餐听，黑貂朱绂，王侯满筵，国华民秀，公卿连席，乃令大士独榻，对扬天□，并遣传诏及宣传左右四人，接受言论。尔时纳揆之于台内，司隶之在殿中，杜预还朝，马防亲贵，旧仪悬席，皆等庶僚，以大士绝世通人，故加其殊礼矣。及玉辇升殿，云跸在阶，晏然箕坐，曾不山立，宪司讥问，愈觉凝□寺，但答云，「法地若动，则一切法不安」。应对言语，皆为爽异。昔汉皇受道，栾大不臣，魏祖优贤，杨叟如客，河上之老，轻举临于孝文，严子之高，闲卧加于光武，（《艺文类聚》作台下之人高尚加于光武。）方其古烈，信可为俦。帝又于寿光殿独延大士讲论玄赜，言无重颂，句备伽佗，音会宫商，义兼华藻，岂惟宝积献盖，文成七言，释子弹琴，歌为千偈而已。固非论经于白虎之殿，应诏于金马之门，说义云台，受厘宣室，可同年而语哉？自火运将终，民无先觉，虽复五湖内贝，苍鹅之兆未萌，四海横流，夷羊之牧匪现，大士天眼所照，预睹未来，摩掌之明，夙鉴时祸，哀群生之版荡，泣世道之崩沦，救苦为怀，大悲为病，誓欲虚中闭气，识食为斋，非服名香，但资禅悦，方乃烧其苦器，制造华灯，愿以此一光明，遍照十方佛土，劝请调御，常住世间，救现在之兵灾，除当来之苦集，于是学众悲号，山门踊叫，弟子居士徐普拔潘普成等九人，求输已命，愿代宗师，其中或馘耳而刊鼻，或焚臂而烧手，善财童子，重睹知识，忍辱仙人，是冯相辈，大士乃延其教化，更住阎浮，弘训门人，备行众善，于是弟子居士范难陀，弟子比丘法旷，弟子优婆夷严比丘，各在山林，烧身现灭；次有比丘宝月等二人，穷身系索，挂锭为镫；次有比丘慧海菩提等八人，烧指供养；次有比丘尼昙展，慧光法纤等四十九人，行不食斋法；次有比丘僧拔慧品等六十二人，割耳出血，用和名香，奉依师教；并在碑阴，书其名品。夫二仪大德，所贵曰生，六趣合灵，所重唯命，虽复梦幻影响，同归摩灭，爱使迷情，唯贪长久，自非善巧方便，沤和含罗，照以慈镫，沾其妙药，岂或舍不赀之躯，而能行希有之事？若令割身奉鬼，闻半偈于涅□，卖髓祠天，能供养于般若，理当刳心靡吝，擢骨无疑者乎？大士小学之年，不游黉舍，大成之德，自通坟典，安禅合掌，说偈论经，滴海未尽其书，（《艺文类聚》作其辞。）悬河不穷其义，前後讲维摩思益经等，比丘智瓒传习受持，所应度者，化缘既毕，以太建元年，朱明始献，奄然右卧，将归大空，二旬初满，三心是灭。尔时隆暑，便已赫曦，屈伸如常，温暖无异，洗浴究竟，扶坐著衣，色貌敷渝，光彩鲜洁，爰经信次，宛如平生。乌伤县令陈锺耆即往临赴，犹复反手传香，皆如畴昔，若此神变，无闻前古，虽复青牛道士，白马先生，便遁形骸，本惭希企。若其灭定无想，弹指而石壁已开，法王在殡，申足而金棺犹启，非斯矣莫与为俦。遗诫于双林山顶如法烧身，一分舍利，起塔于冢，一分舍利，起塔在山，又造弥勒像二躯，置此双塔，莫移我眠床，当取法猛上人，织成弥勒像，永安床上，寄此尊仪，以标形相也。于是门徒巨痛，遂爽遗言，用震旦之常仪，乖□维之旧法，四部皆集，悲同白车，七众攀号，哀逾青树。弟子比丘法□菩提智瓒等，以为伯阳之德，贞□互纪于濑乡，仲尼之道，高碑书于鲁县，亦有扬雄弟子，郑玄门人，俱述清猷，载刊玄石，于是祈闻两观，冒涉三江，爰降丝纶，克成丰琰，陵虽不敏，夙仰高风，轻课庸音，乃为铭曰：

大矣权迹，劳哉赴时。或现商主，聊为国师。卑同巧匠，屈示良医。猗欤开士，类此难思。当来解脱，克绍迦维。妙道犹秘，机缘未适。弗降鸡头，宁开狼迹。北地爰徙，东山攸宅。族贵泥阳，宗分兰石。莫测其本，徒观其迹。邈有蒲塞，心冥世雄。明宣苦苦，妙鉴空空。汲引三界，行藏六通。爰初隐逸，宴处林丛。食等餐露，斋疑服风。敬礼珍塔，归依灵像。未若天尊，躬临方丈。慧炬常照，慈灯斯朗。释梵天仙，晨昏来往。济济行法，洗洗谈讲。德秀臧丈，风高广成。来仪上国，抗礼承明。妙辩无相，深言不生。掸锺比说，击鼓惭英。乐论天口，谁其与京。乍现仙掌，爰标神足。色艳沈檀，香逾□卜。我有边际，随机延促。誓毁身城，当开心狱。忽示泡影，俄如风烛。□敫々门人，承师若亲，宁焚软叠，弗燎香薪。合窟为窆，方坟以堙。须弥据海，变炭扬尘。净土无壤，灵仪自真。何时涌塔，复睹全身。（《艺文类聚》七十六）



◇　孝义寺碑

臣闻道阶八地，犹见后妃，愿生千佛，无匪圣贤，汲引之义虽同，随机之感非一。至如妫□有礼，皇源所以前兴，周女斯归，陈宗所以流庆，大矣哉！神基帝系，淑圣重光者也。慈训太后，德佐初九，道晖上六，居天上天中之极，处太任太姒之尊，苹藻之化斯深，葛覃之风弥远。皇帝膺兹上圣，契彼援神，爱敬在乎一人，德教刑乎四海，是以明星皎皎，流半月之光，甘露团团，洒如饴之味，嘉禾自秀，浪井恒清，天降徵祥，日闻书府。自大明绍运，神武应期，至道傍通，无思不格，戊己校尉，西关玉门，伏波将军，南表铜柱，方使三千世界，百亿须弥，同望飞轮，共禀玄德。天嘉三年正月二十一日诏旨，仰惟圣德，方彼兆民，乃敕有司，改东成里为孝义里。昔岱山徙号，重华著其受终，德水移名，秦人表其嘉运，岂若尽在舆地，书兹里门，仰述天经，光临父母？臣陵稽首，乃作铭曰：愿此良因，宜资贵亲。三乘并策，四梵为宾。绀殿安坐，莲花养神。灯前礼佛，地後边身。并济含识，咸归至真。国家隆盛，同飨遐庆。谨勒丰碑，陈其舞咏。（《艺文类聚》七十七。案郑廷庆《湖录金石考》云，张案谈钥志载孝《义寺碑云》，高下苍苍，遥闻天语，清雪弥弥，深穷地垠。又引碑云，八绝之技依然，又引碑云，弱枣绀桃，今此碑无此数语。）



◇　长干寺众食碑

昔炎皇肇训，稷正修官，信矣民天之言，诚哉国宝之义，自非道登正觉，安住于大般涅□，行在真空，深入于无为般若，则菩萨应化，咸同色身，诸佛净土，皆为揣食，证常住者，爰讫乳糜，补尊位者，犹假香饭，亦有三心未灭，七反馀生，应会天宫，就赍龙海，况复才居地转，咸憩珠庭，固以皆种仙禾，并资灵粟者矣。法师常愿以智慧火，烧烦恼薪，普施众生，同餐甘露。况复安居自恣，愿学高年，或次第于王城，犹栖遑于贫里，迦留乞饼，苦用神通，须提请饭，致贻词贵。于是思营众业，愿造坊厨，庶使应供之僧，皆同自然之食，升堂济济，无劳四辈之类，高廪峨峨，恒有千食之备，其外铁市铜街，青楼紫陌，辛家黑白之里，甲第王侯之门，莫不供施相高，资储转众。法师善巧方便，沤和含罗，教授滋生，随年增长，假使桑林不雨，瓠水扬波，犹厌稻粱，永无饥乏。加以五盐具足，七菜芳软，饼类天厨，果同香树，羹鼎之大，殷王未逢，糜镬之深，齐都非拟，昆吾在次，皆鸣鹫岭之锺，□谷初升，同洗龙池之钵。（《艺文类聚》七十七。）





◇　天台山馆徐则法师碑

夫海水扬尘，几千年而可见，天衣拂石，几万岁而应平，至人者，譬彼晨昏，方乎晷刻，固非俗士之所能言，寰中之所能量者也。至如不死之草，犹称南裔，长生之树，尚挺西昆，百纪游龟，皆登莲叶，千龄寿鹤，或舞松枝，假矣生民，何其天脆，譬彼风电，同诸泡沫，琢火之叹，闻诸往贤，逝水之悲，嗟乎前圣，樵人看博，信未始乎淹留，仙客弹琴，固不移于俄顷。然而子孙皆其数世，乡党咸为草莱，是以志士名贤，飘然长鹜，臊膻荣利，厌秽风尘，服冕乘轩，其犹桎梏，朱庭紫阁，事甚笼樊，隐沦岩洞，餐饵芝髓，忽矣身轻，俄然羽化，金绳玉版，受谒帝之符，龙驾霓裳，处仙宫之□，法师萧然道气，卓矣仙才，千仞孤标，万顷无度，所以伊川控鹤，叶县乘凫，灵化无方，去还斯在。铭曰：

来去三岛，宾游二童。然香雨上，击磬云中。玉粒虽软，金膏未□。方流道业，济彼昏蒙。（《艺文类聚》七十八。）





卷十二




◎　虞荔

荔，字山坡，会稽馀姚人。仕梁为西中郎、行参军，寻署法曹外兵参军，补士林馆学士，进司文郎，迁通直散骑侍郎兼中书舍人，领大著作。太清中，除镇西谘议参军。台城陷，遁还乡里，十馀年不应徵命。陈文帝即位，除太子中庶子侍读，领大著作东扬扬州大中正，天嘉二年卒，赠侍中，谥曰德。

◇　鼎录序

昔虞夏之盛，远方皆至，使九牧贡九金，铸九鼎于荆山之下，于昆吾氏之墟，白若甘搀之地，图其山川奇怪，百物而为之备，使人知神奸，不逢其害，以定其祥，鼎成，三足而方，不炊而自沸，不举而自藏，不迁而自行。九鼎既成，定之国都。桀有乱德，鼎迁于殷，载祀六百。殷纣暴虐，鼎迁于周，成王定鼎于郏辱阝，卜世三十，卜年七百，天所命也。及显王姬德大衰，鼎沦入泗水。秦始皇之初，见于彭城，大发徒出之，不能得焉。



◇　梁同泰寺刹下铭

戒香芬馥，气胜怀兰，智剑陆离，威逾交轧，敞慧日于重云，浚法流于巨海，严此三驾，用拔畏途，漾彼六舟，拯诸沦溺。但以一人入道，波旬之宫已震，十地弘心，毒龙之灾竞起，重栾布□，积ㄆ□□，神仙岳岳，俯雕槛于霞外，宝铎锵锵，韵钧天于云表，雷雨杳冥而未半，扶桑光□而先明，迢亭峻极，特立千仞，灼烁峥嵘，光镜八表，若日殿之烛太空，似星宫之构辰极，辞曰：

层台复陆，广殿穹崇。涂金钿玉，映日疏风。（《艺文类聚》七十七）



◎　虞寄

寄，字次安，荔弟。梁中大通初，举秀才，对策高第，除宣城王国左常侍。大同中，引疾归。岳阳王为会稽太守，以为行参军，迁记室参军。领郡五官掾，转中记室。太清中，除镇南湘东王谘议参军。加贞威将军，台城陷，遁还乡里，依张彪，寻奔陈宝应。承圣初，除和戎将军、中书侍郎，宝应不遣。及陈天嘉中，宝应平，入为衡阳王掌书记，除国子博士，引疾归。宣帝即位，除东中郎、建安王谘议，加戎昭将军，又加太中大夫，太建十一年卒，年七十。

◇　谏陈宝应书

东山居士虞寄致书于明将军使君节下，寄离流世故，漂寓贵乡，将军待以上宾之礼，申以国士之眷，意气相感，何日忘之。而寄沈痼弥留，□曷阴将尽，常恐卒填沟壑，涓尘莫效，是以敢布腹心，冒陈丹款，愿将军留须臾之虑，少思审之，则瞑目之日，所怀毕矣。夫安危之兆，祸福之机，匪独天时，亦由人事，失之毫厘，差以千里。是以明智之士，据重位而不倾，执大节而不失，岂惑于浮辞哉？将军文武兼资，英威不世，往因多难，杖剑兴师，援旗誓众，抗威千里，岂不以四郊多垒，共谋王室，匡时报主，宁国庇民乎？此所以五尺童子皆愿荷戟而随将军者也。及高祖武皇帝肇基草昧，初济艰难，于时天下沸腾，民无定主，豺狼当道，鲸鲵横击，海内业业，未知所从，将军运洞微之监，屡折从衡之辩，策名委质，自托宗盟，此将军妙算远图，发于衷诚者也。及主上继业，钦明睿圣，选贤与能，群臣辑睦，结将军以维城之重，崇将军以裂土之封，岂非宏谟庙略，推赤心于物者也？屡申文诏，款笃殷勤，君臣之分定矣，骨肉之恩深矣。不意将军惑于邪说，翻然异计，寄所以疾首痛心，泣緤血，万全之策，窃为将军惜之。寄虽疾侵耄及，言无足采，千虑一得，请陈愚管，愿将军少戢雷霆，赊其晷刻，使得尽狂瞽之说，披肝胆之诚，则虽死之日，犹生之年也。自天厌梁德，多难荐臻，寰宇分崩，英雄互起，龙战虎争，窃号假名，锐精持锋，不可胜纪，人人自以为得之。然夷凶翦乱，拯溺扶危，四海乐推，三灵眷命，揖让而居南面者，陈氏也。岂非历数有归，惟天所在，当璧应运，其事甚明，一也。主上承基，明德远被，天网再张，地维重纽，夫以王琳之强，侯□之力，进足以摇荡中原，争衡天下，退足以屈强江外，雄长偏隅，然或命一旅之师，或资一士之说，琳则瓦解冰泮，投身异域，□则厥角稽颡，委命阙廷，斯又天假之威，而除其患，其事甚明，二也。今将军以藩戚之重，拥东南之众，尽忠奉上，戮力勤王，岂不勋高窦融，宠过吴芮，析□判野，南面称孤，其事甚明，三也。且圣朝弃瑕忘过，宽厚得人，改过自新，咸加叙擢，至如余孝顷、潘纯陀、李孝钦、欧阳□等，悉委以心腹，任以牙爪，胸中豁然，曾无纤芥，况将军□非张绣，罪异毕谌，当何虑于危亡，何失于富贵，此又其事甚明，四也。方今周齐邻睦，境外无虞，并兵一向，匪朝伊夕，非有刘项竞逐之机，楚赵连从之势，可得雍容高拱，坐论西伯，其事甚明，五也。且留将军狼顾一隅，亟经摧衄，声亏魄丧，胆气衰沮，高□襄向文政、留瑜、黄子玉，此数人者，将军所亲信，首鼠两端，唯利是视，其馀将帅，亦可见矣。孰能被坚执锐，长驱深入，絷马埋轮，奋不顾命，以先士卒者乎？此又其事甚明，六也。且将军之势，孰如侯景，将军之众，孰如王琳，武王灭侯景于前，今上摧王琳于後，此乃天时，非复人力。且兵革已後，民皆厌乱，其孰能弃坟墓，捐妻子，出万死不顾之计，从将军于白刃之间乎？此又其事甚明，七也。历观前古，鉴之往事，子阳季孟，倾没相寻，馀善右渠，危亡继及，天命可畏，山川难恃；况将军欲以数郡之地，当天下之兵，以诸侯之资，拒天子之命，强弱逆顺，可得侔乎？此又其事甚明，八也。且非我族类，其心必异，不爱其亲，岂能及物？留将军身縻国爵，子尚王姬，犹且弃天属而弗顾，背明君而孤立，危急之下，岂能同忧共患，不背将军者乎？至于师老力屈，惧诛利赏，必有韩智晋阳之谋，张陈井陉之势，此又其事甚明，九也。且北军万里远斗，锋不可当，将军自战其地，人多顾後，梁安背向为心，□□午匹夫之力，众寡不敌，将率不侔，师以无名而出，事以无机而动，以此移兵，（《南史》作称兵。）未知其利，夫汉朝吴楚，晋室颖□，连城数十，长戟百万，拔本塞源，自家图国，其有成功者乎？此又其事甚明，十也。为将军计者，岂若不远而复，绝亲留氏，秦郎快郎，随遣入质，释甲偃兵，一遵诏旨；且朝廷许以铁券之要，申以白马之盟，朕不食言，誓之宗社。寄闻明者鉴未形，智者不再计，此成败之效，将军勿疑，吉凶之机，间不容发。方今藩维尚少，皇子幼冲，凡预宗枝，皆蒙宠树，况以将军之地，将军之才，将军之名，将军之势，而能克□藩服，北面称臣者，宁与刘泽同年而语其功业哉？岂不身与山河等安，名与金石相弊？愿加三思，虑之无忽。寄气力绵微，馀阴无几，感恩怀德，不觉狂言，□钺之诛，其甘如荠。（《文苑英华》六百八十五，又见《陈书》，《南史·处虞传》少三句。）



◎　欧阳□

□字靖世，长沙临湘人。梁大通初，为信武府中兵参军，迁平西邵陵王中兵参军，除清远大守，还为直阁将军，仍除天门太守，历临贺内史，加超武将军，监衡州。太清末，为始兴内史。元帝承制，除云麾将军、东衡州刺史，封新丰县伯。承圣初、授忠武将军、衡州刺史，进封始兴县侯。陈初，授都督广交等十九州诸军事、镇南将军、平越中郎将、广州刺史，加散骑常侍，增都督衡州、开府仪同三司。文帝即位，进号征南将军，改封阳山郡公，天嘉四年卒，赠侍中、车骑大将军、司空，谥曰穆。

◇　符瑞表

白龙见于州江南岸，长数十丈，大可八九围，历州城西道，入天井冈，仙人见于罗浮山寺小石楼，长三丈所，通身洁白，衣服楚丽。（《陈书·武帝纪》下，永定三年正月，广州刺史欧阳□表。）



◎　江德藻

德藻，字德藻，一云名德操，济阳考城人。梁光禄大夫革子。中大通中，为南中郎武陵王行参军、大司马南平王东ト祭酒。大同初，为安西湘东王外兵参军，除尚书比部郎，後为庐陵王记室参军，除廷尉正，出为南兖州治中。承圣末，为司空府谘议，转中书侍郎，迁云麾临海王长史。陈台建，拜尚书吏部侍郎。及受禅，授秘书监、兼尚左丞、中书舍人。文帝时，拜太子中庶子，领步兵校尉，迁御史中丞，坐事免，寻拜振远将军、通直散骑常侍，出补新喻令，天嘉六年卒，赠散骑常侍，有《聘北道里记》三卷，集十五卷。



◇　沈孝轨诸弟除服议

王卫军云，「久丧不葬，唯主人不变，其馀亲各终月数而除，」此盖引礼文论在家内有事，故未得葬者耳。孝轨既在异域，虽已迎丧，还期无指，诸弟若遂不除，永绝婚嫁，此于人情，或为未允。中原沦陷已後，理有事例，宜谘沈常侍详议。（《陈书·沈洙传》）



◇　大行侠御服又议

愚谓祖葬之辰，始终永毕，达官有追赠，须表恩荣，有吉卤簿，恐由此义。私家放学攵，因以成俗，上服本变吉为凶，理不应犹袭纨绮。刘舍人引王卫军丧仪、及检梁昭明故事，此明据已审。博士左丞乃各尽事衷，既未取证，须更询详，宜谘八座、詹事、太常中丞、及中庶诸通袁枢、张种、周弘正、弘让、沈炯、孔奂。（《陈书·刘师知传》）



◎　徐伯阳

伯阳、字隐忍，东海人。梁中大通中、对策高第，补河东王国右常侍、东宫学士，临川王墨曹参军。大同中、出为侯官令。侯景之乱，浮海至广州，依萧勃，勃败，还居吴郡。天嘉中，为晋安王侍读，除侯安都司空记室参军。宣帝时，除新安王镇北记室参军、兼南徐州别驾，带东海郡丞，历临海王限外谘议参军，复为新安王镇右谘议参军，太建十三年卒。

◇　皇太子释奠颂

穆穆皇储，峨峨副主。道尊上鬯，德崇监抚。春诵夏弦，冬书秋羽。汉召□幄，周朝问竖。翔集礼闱，逍遥义府。四海无浪，三阶已平，储驾戾止，和鸾有声。宏风讲肄，崇儒肃成。丹书贵道，黄金贱□。洙泗兴业，合室增荣。青槐阴市，玄冕飞缨。（《初学记》十四，

◇　案《陈书·徐伯阳传》，太建十一年，皇太子幸太学，新安王命伯阳为辟雍颂，疑即此。）



◎　姚最

最，一作勖，吴兴人。



◇　续画品（案，此续谢赫古画品也，文称湘东殿下，盖梁武时所撰。）

夫丹青妙极，未易言尽，虽质沿古意，而文变今情，立万象于胸怀，传千祀于毫翰，故九楼之上，备表仙灵，四门之佣，广图贤圣，云阁兴拜伏之感，掖庭致聘远之别，凡斯缅邈，厥迹难详，今之存者，或其人冥灭，自非渊识博见，孰究精粗，摈落蹄筌，方穷至理。但事有否泰，人经盛衰，或弱龄而价重，或壮齿而声遒，故前後相形，优劣舛错。至如长康之美，擅高往策，矫然独步，终始无双，有若神明，非庸识所能效，如负日月，岂末学所能窥，荀卫曹张，方之蔑矣，分庭抗礼，未见其人。谢陆声过于实，良可於邑，列于下品，尤所未安，斯乃情有抑扬，画无善恶，始信曲高和寡，非直名讴，泣血谬题，宁止良璞？将恐畴访理绝，永成沦丧，聊举一隅，庶同三益。夫调墨染翰，志存精谨，课兹有限，应彼无方，燧变墨回，治点不息，眼眩素缛，意犹未尽，轻重微异，则奸鄙革形，丝发不从，则欢惨殊观；加以顷来容服，一月三改，首尾未周，俄成古拙，欲臻其妙，不亦难乎？岂可曾未涉川，讵云越海，俄观鱼鳖，谓察蛟龙？凡厥等曹，未足与言画矣。陈思王云，「传出文士，图生巧夫。」性尚分流，事难兼善，蹑方趾之迹易，不知圆行之步难，遇象谷之风翔，莫测吕梁之水蹈，虽欲游刃，理解终迷，空慕落尘，未全识曲。若永寻河书，则图在书前，取譬连山，则言由象著，今莫不贵斯乌迹，而贱彼龙文，消长相倾，有自来矣。故亻垂断其指，巧不可为。杖策坐忘，既惭经国，据梧丧偶，宁足命家？若恶居下流，自可焚笔，若冥心用舍，幸从所好，戏陈鄙见，非谓毁誉，千室难诬，伫闻多识，今之所载，并谢赫所遗，犹若文章，止于两卷，其中道有可采，使成一家之集。且古今书评，高下必诠，解画无多，是故备取，人数既少，不复区别其优劣，可以意求也。

湘东殿下（梁元帝初封湘东王，芙蓉湖醮鼎图。）

右天挺命世，幼禀生知，学穷性表，心师造化，非复景行所能希涉。画有六法，真仙为难，王于像人，特尽神妙，心敏手运，不加点治，期乃听讼部领之隙，文谈众艺之馀，时复遇物援毫，造次惊绝，足使荀卫阁笔，袁陆韬翰。图制虽寡，声闻于外，非复讨论木讷，可得而称焉。

刘璞

右胤祖之子，少习门风，至老笔法不渝前制，体韵精研，亚于其父，信代有其人，兹名不堕。

沈标

右虽无偏擅，触类皆涉，性尚铅华，甚能留意，虽未臻全美，殊有可观。

谢赫

右写貌人，物不俟对看，所须一览，便工操笔，点刷研精，意在切似，目想毫发，皆无遗失，丽服靓妆，随时变改，直眉曲鬓，与世争新，别体细微，多自赫始，遂使委巷逐末，皆类效颦。至于气韵精灵，未穷生动之致，笔路纤弱，不副壮雅之怀，然中兴以後，象人莫及。

毛惠秀

右其于绘事，颇为详悉，太自矜持，番成羸钝，遒劲不及惠远，委曲有过於棱。

萧贲

右雅性精密，後来难尚，含毫命素，动必依真，尝画团扇，上为山川，咫尺之内，而瞻万里之遥，方寸之中，乃辩千寻之峻，学不为人，自娱而已，虽有好事，罕见其迹。

沈粲

右笔迹调媚，专工绮罗，屏幢所图，颇有情致。

张僧繇（五代梁时吴兴人。）

右善图塔庙，超越群工，朝衣野服，今古不失，奇形异貌，殊方夷夏，实参其妙，俾昼作夜，未尝厌怠，惟公及私，手不停笔，但数纪之内，无须臾之间，然圣贤□丽瞩，小乏神气，岂可求备于一人，虽云晚出，殆亚前品。

陆肃（一本作宏肃。）

右绥之弟，久藉趋庭之教，未尽敦阅之勤，虽复所得不多，犹有名家之法，方效轮扁，甘苦难投。毛棱（惠秀侄。）

右惠远之子，便捷有馀，真巧不足，善于布置，略不烦草，若比方诸父，则床上安床。

嵇宝钧聂松

右二人无的师范，而意兼真俗，赋彩鲜丽，观者悦情，若辨其优劣，则僧繇之亚。

焦宝愿

右虽早游张谢，而靳固不传，旁求造请，事均盗道之法，殚极断轮，遂致兼采之勤，衣文树色，时表点新，异黛施朱，重轻不失，虽未穷秋驾，而见赏春坊，输奏薄伎，谬得其地。今衣冠绪裔，未闻好学，丹青道湮，良足为慨。

袁质

右□之子，风神俊爽，不坠家声，始逾志学之年，便婴颠痫之病，曾见草庄周木雁、卞和抱璞两图，笔势遒正，继父之美，若方之体物，则伯仁龙马之颂，比之书翰，则长胤埋骨之方，虽复语迹异途，而妙理同归一致。苗而不实，有足悲者，无名之实，谅在斯人。

释僧真释僧觉

右珍蘧道愍之甥，觉妙昙度之子，并弱年渐渍，亲承训勖，珍乃易于酷似，觉岂难负析薪，染服之中，有斯二道，若品其工拙，盖嵇聂之流。

释迦佛陀吉底俱□摩罗菩提

右此数手，并外国比丘，既华戎殊体，无以定其差品。光宅威公，雅耽好此法，下笔之妙，颇为京洛所知闻。

解□

右全法章蘧，笔力不逮，通变巧捷，寺壁最长。

◎　沈君理

君理，字仲伦，吴兴人。起家梁湘东王法曹参军，武帝镇京口，命尚会稽长公主，辟府西曹掾，迁中卫豫章王从事中郎，加明威将军、兼尚书吏部侍郎，迁给事黄门侍郎，监吴郡。陈受禅，拜驸马都尉，封永安亭侯，出为吴郡太守。文帝即位，徵侍中，拜明威将军丹阳尹，授左民尚书，领步兵校尉，改前军将军，监南徐，出为仁威将军东阳太守，父忧去职。宣帝即位，除太子詹事，迁吏部尚书，以女为皇太子妃，赐爵望蔡县侯，加侍中，迁尚书右仆射，太建五年卒，赠太子少傅、翊左将军、开府仪同三司，谥曰贞宪。



◇　请释智□开讲法华疏

菩萨戒弟子吴兴沈君理和南，窃闻大乘者，大士之所乘也。高广普运，直至道场，复作四依，周旋六道。仰惟德厚，深会经文，于五誓之初，请开法华题一，夏内仍就剖释，道俗咸瞻，延伫嘉唱，慈悲利益，不违本誓耳。谨和南。（《释藏》起字二号，《国清百录》二。）



◎　沈不害

不害，字孝和，吴兴武康人。梁中大通中，召补国子生，举明经，除太学博士，转庐陵王法曹、长沙王谘议，带汝南令。陈天嘉初，除衡阳王中记室兼嘉德殿学士，除赣令，入为尚书仪曹郎，迁国子博士，领羽林监。宣帝时，除仁武南康王长史，行丹阳郡事，转员外散骑常侍、光禄卿，寻为戎昭将军、明威武陵王长史，行吴兴郡事，入为通直散骑常侍、兼尚书左丞，太建十二年卒。



◇　上文帝书请立国学

臣闻立人建国，莫尚于尊儒，成俗化民，必崇于教学。故东胶西序，事隆乎三代，环林璧水，业盛于两京。自氵高源既远，浇波已扇，物之感人无穷，人之逐欲无节，是以设训垂范，启导心灵，譬彼染蓝，类诸琢玉，然後人伦以睦，卑高有序，忠孝之理既明，君臣之义攸固，执礼自基，鲁公所以难侮，歌乐已细，郑伯于是前亡，干戚舞而有苗至，泮宫成而淮夷服，长想洙泗之风，载怀淹稷之盛，有国有家，莫不尚已。梁太清季年，数锺否肃，戎狄外侵，奸回内□，朝闻鼓鼙，夕□召烽火，洪儒硕学，解散甚于坑夷，五典九丘，湮灭逾乎帷盖，成均自斯坠业，瞽宗于是不□，褒成之祠，弗陈礻果享，释菜之礼，无称俎豆，颂声寂寞，遂逾一纪，後生敦悦，不见函丈之仪，晚学钻仰，徒深倚席之叹。陛下继历升统，握镜临寓，道洽寰中，威加无外，浊流已清，重氛载廓，含生熙阜，品庶咸亨，宜其弘振礼乐，建立庠序，式稽古典，纡迹儒宫，选公卿门子，皆入于学，助教博士，朝夕讲肄，使担簦负笈，锵锵接衽，方领矩步，济济成林，如切如磋，闻诗闻礼，一年可以功倍，三冬于是足用。故能擢秀雄州，扬庭观国，入仕登朝，资优学以自辅，莅官从政，有经业以治身，□啬驾列庭，青紫拾地。古者王世子之贵，犹与国子齿，降及汉储，兹礼不坠，暨乎两晋，斯事弥隆，所以见师严而道尊者也。皇太子天纵生知，无待审喻，犹宜晦迹俯同，专经请业，奠爵前师，肃若旧典。昔阙里之堂，草莱自辟，旧宅之内，丝竹流音，前圣遗烈，深以炯戒；况复江表无虞，海外有截，岂得不开阐大猷，恢弘至道？宁可使玄教儒风，弗兴圣世，盛德大业，遂蕴尧年？臣末学小生，词无足算，轻献瞽言，伏增悚惕。（《陈书·沈不害传》，又见《文苑英华》六百九十。）



◎　沈文阿

文阿、（《通典》作文珂。）字国卫，吴兴武康人。梁武帝时，察孝廉，除临川王国侍郎，迁兼国子助教、五经博士。选为东宫学士，承圣中除原乡令，监江阴郡。绍泰初，入为国子博士。陈受禅，弃官归乡里，寻复为博士。文帝即位，迁通直散骑常侍，领羽林监，仍兼博士。天嘉四年卒，赠廷尉卿，有《春秋左氏经传义略》二十五卷，《经典大义》十二卷。



◇　大行侠御服重议

检晋宋山陵仪，灵舆梓宫降殿，各侍中奏。又成服仪，称灵舆梓宫容侠御官及香橙。又检灵舆梓宫进止仪，称直灵侠御吉服，在吉卤簿中。又云，梓宫侠御□服，在凶卤簿中。是则在殿吉凶两侠御也。（《陈书·刘师知传》），高祖崩，六日成服，朝臣共议大行皇帝灵座侠御人所服衣服吉凶之制，博士沈文阿议宜服吉服，刘师知议须服□（斩，蔡景历、江德藻谢岐等并同师知议，文阿重议。）





◇　嗣君谒庙升殿仪注议

民物推移，质文殊轨，圣贤因机而立教，王公随时以适宜。夫千人无君，不散则乱，万乘无主，不危则亡。当隆周之日，公旦叔父，吕召爪牙，成王在丧，祸几覆国。是以既葬便有公冠之仪，始殡受麻冕之策，斯盖示天下以有主，虑社稷之艰难。逮乎末叶纵横，汉承其弊，虽景文刑厝，而七国连兵，或逾月即尊，或崩日称诏，此皆有为而为之，非无心于礼制也。今国讳之日，虽抑哀于玺绂之重，犹未序于君臣之仪。古礼，朝庙，退坐正寝，听群臣之政。今皇帝拜庙还，宜御太极殿，以正南面之尊，此即周康在朝，一二臣卫者也。其壤奠之节，周礼以玉作贽，公侯以□，子男执璧，此瑞玉也，奠贽既竟，又复致享，天子以璧，王后用琮。秦烧经典，威仪散灭，叔孙通定礼，尤失前宪，奠贽不□，致享无帛，公王同璧，鸿胪奏贺，若此数事，未闻于古，後相沿袭，至梁行之。夫称觞奉寿，家国大庆，四厢雅乐，歌奏欢欣。今君臣吞哀，万民抑割，岂同于惟新之礼乎？且周康宾称奉□，无万寿之献，此则前准明矣。三宿三咤，上宗曰飨，斯盖祭傧受福，宁谓贺酒邪？愚以今坐正殿，止行荐璧之仪，无贺酒之礼，谨撰谒庙还升正寝，群臣陪荐，仪注如别。（《陈书·沈文阿传》，世祖即皇帝位，克日谒庙，尚书右丞庾持奉诏遣博士议其礼，文阿议，诏可施行。）





◇　哀策称谥议

应劭风俗通，「前帝谥未定，臣子称大行，以别嗣主。」近检梁仪，自梓宫将登□，□京，版奏皆称某谥皇帝登□□京，伏寻今祖祭已奉策谥，哀策既在庭，遣祭不应犹称大行，且哀策篆书，藏于玄宫，谓依梁仪称谥，以传无穷。（《隋书·礼仪志》三，陈永定三年七月，武帝崩，国子博士领步兵校尉知仪礼沈文阿等谓云云，诏可，又见《通典》七十九。）





卷十三




◎　沈洙

洙，字弘道，吴兴武康人。梁大同初，为湘东王国左常侍，转中军宣城王参军、仁威临贺王记室参军，迁尚书祠部郎。侯景之乱，窜于临安。敬帝时除国子博士。陈受禅，加员外散骑常侍，历扬州别驾从事史，迁大匠卿。文帝即位，迁通直散骑常侍，侍东宫读，寻兼尚书左丞，领扬州大中正，迁光禄卿。废帝时，除戎昭将军、轻车衡阳王长史，行府国事，带琅邪彭城二郡丞，大建元年卒。



◇　沈孝轨诸弟除服议

礼有变正，又有从宜。礼小记云，「久而不葬者，唯主祭者不除，其馀以麻终，月数者除丧则已」。注云「其馀谓旁亲」。如郑所解，众子皆应不除。王卫军所引，此盖礼之正也。但魏氏东关之役，既失亡尸柩，葬礼无期，时议以为礼无终身之丧，故制使除服。晋氏丧乱，或死于虏庭，无由迎殡江左，故复申明其制。李胤之祖，王华之父，并存亡不测，其子制服，依时释□，此并变礼之宜也。孝轨虽因奉使，便欲迎丧，而戎狄难亲，还期未克。愚谓宜依东关故事，在此国内者，并应释除□麻，毁灵附祭；若丧柩得还，别行改葬之礼。自天下寇乱，西朝倾覆，流播绝域，情礼莫申，若此之徒，谅非一二，宁可丧期无数，而弗除衰服，朝廷自应为之限制，以义断恩，通访博识，折之礼衷。（《陈书·沈洙传》）



◇　皇太后服安吉君礻覃除议

至亲期断加降故再期，而再周之丧，断二十五月，但重服不可顿除，故变之以纤缟，创巨不可便愈，故称之以祥礻覃，礻覃者淡也，所以渐□其情。至加父在为母出适後之子，则屈降之以期，期而除服。无复衰麻，缘情有本同之义，许以心制，心制既无，杖□可除，不容复改玄纟□，既是心忧，则无所更淡其心也。且礻覃杖期者，十五月巳有礻覃制，今申其免怀之感，故断以再周，止二十五月而已。所以宋元嘉立义，心丧以二十五月为限。大明中，王皇后父丧，又申明其制。齐建元中，太子穆妃丧，亦同用此礼。唯王俭古今集记云，心制终二十七月。又为王逡所难。何佟之仪注用二十五月而除。案古循今，宜以再周二十五月为断。今皇太后于安吉君心丧之期，宜除于再周，无复心礻覃之礼。（《隋书礼仪志》三天嘉元年八月，尚书仪曹请今月晦皇太后服安吉君礻覃除仪注，沈洙议，诏可之。又见《通典》八十）





◇　测狱刻数议

夜中测立，缓急易欺，兼用昼漏，于事为允。但漏刻赊促，今古不同，汉书律历、何承天、祖冲之、□恒之父子漏经，并自关鼓至下鼓，自晡鼓至关鼓，皆十三刻，冬夏四时不异。若其日有长短，分在中时前後。今用梁末改漏，下鼓之後，分其短长，夏至之日，各十七刻，冬至之日，各十二刻。伏承命旨，刻同勒令。检一日之刻乃同，而四时之用不等，廷尉今牒，以时刻短促，致罪人不款。愚意愿去夜测之昧，从昼漏之明，斟酌今古之间，参会二漏之义，舍秋冬之少刻，从夏日之长晷，不问寒暑，并依今之夏至，朝夕上测，各十七刻，比之古漏，则上多昔四刻，即用今漏，则冬至多五刻，虽冬至之时，数刻侵夜，正是少日，于事非疑，庶罪人不以漏短而为捍，狱囚无以在夜而致诬，求之鄙意，窃谓允合。（《陈书·沈洙传》）



◎　袁泌

泌，字文洋，陈郡阳夏人，梁司空昂子。为员外散骑侍郎，历诸王府属。太清中，为东宫领直。台城陷，依鄱阳王范。范卒，降侯景。景平，王僧辩表为富春太守、兼丹阳尹。贞阳侯即位，除侍中，奉使于齐，而贞阳侯废。永嘉王建号，仍为侍中、兼丞相王琳长史，天嘉元年，（本传作二年误。）兵败来降，授宁远始兴王府法曹参军，转谘议参军，除通直散骑常侍、兼侍中，领豫州大中正。聘周还，授散骑常侍、御史中丞。废帝即位，除云旗将军、司徒左长史，光大元年卒，赠金紫光禄大夫，谥曰质。



◇　临终戒子蔓华

吾于朝廷，素无功绩，瞑目之後，敛手足旋葬，无得辄受赠谥。（《陈书·袁泌传》，泌临终戒其子蔓华，其子述泌遗意，表请之朝廷，不许。）



◎　袁枢

枢，字践言，泌兄君正之子。仕梁为秘书郎，历太子舍人，轻车河东王主簿、安前邵陵王中军、宣成王功曹史。敬帝即位，除员外散骑常侍、兼侍中、吏部尚书，出为吴兴太守。入陈，徵为侍中，迁都官尚书。天嘉中，为吏部尚书，领右军将军、丹阳尹，加散骑常侍。废帝即位，迁尚书左仆射，光大元年卒，赠侍中、左光禄大夫。谥曰简懿。



◇　追赠钱蒇及子□官议

昔王姬下嫁，必适诸侯，同姓为主，闻于公羊之说，车服不系，显于诗人之篇。汉氏初兴，列侯尚主。自斯以後，降嫔素族。驸马都尉，置由汉武，或以假诸功臣，或以加于戚属。是以魏曹植表，驸马奉车，趣为一号。齐职仪曰，「凡尚公主，必拜驸马都尉」。魏晋以来，因为常准。盖以王姬之重，庶姓之轻，若不加其等级，宁可合卺而□，所以假驸马之位，乃崇于皇女也。今宫主早薨，伉俪已绝，既无礼数致疑，何须驸马之授。案杜预尚晋宣帝第二女高陵宣公主，晋武践祚，而主已亡，泰始中，追赠公主，元凯无复驸马之号。梁武帝女新安穆公主早薨，天监初，王氏无追拜之事。远近二例，足以据明。公主所生，既未及成人之礼，无劳此授，今宜追赠亭侯。（《陈书袁敬附传》，高祖长女永世公主，先适陈留太守钱蒇生子□，主及□并卒于梁世，高祖受命，唯公主追封，至永定三年，将葬，尚书主客请详议，欲加蒇驸马都尉，并赠□官都官尚书，袁枢议，又见《通典》二十九。）



◎　顾野王

野王，字希冯，吴郡吴人。梁大同中，除太学博士，迁中领军，临贺王记室参军。承圣中，监海盐县。敬帝时除金威将军安东临川王记室参军，转谘议。陈天嘉初，补撰史学士，加招远将军。废帝时除镇东鄱阳王谘议参军。宣帝时迁国子博士、兼东宫管记，除太子率更令、兼东宫通事舍人，迁黄门侍郎、光禄卿，太建十三年卒，赠秘书监，至德二年又赠右卫将军，有《玉篇》三十卷，《舆地志》三十卷，集十九卷。）



◇　舞影赋

□翟金波兮绣户，列银烛兮兰房。出妙舞于仙殿，倡雅韵于清商。顿珠履于琼簟，影娇态于雕梁。图长袖于粉壁，写纤腰于华堂。萦纡双转，芬馥一房。类只鸾于合镜，似双鸳之共翔。愁冬宵之尚短，欣此乐之方长。（《初学记》十五。）





◇　筝赋

调宫商于促柱，转妙音于繁弦。既留心于别鹤，亦含情于彩莲。始掩抑于纨扇，时怡畅于升天。（《初学记》十六。）



◇　笙赋

声流洛渚，器重汾阳。协歌锺于宿夕，咏月扇于绕梁。同离鸿于流徵，会别鹤于清商。（《初学记》十六。）





◇　拂尘□赋

诗咏淇水，骚美江干。崖怜拂石，神贵埽坛。既来仪于鸣凤，亦扰狎于翔鸾。入扇璧之宵月，映沅澧之惊湍。带金风之爽朗，杂玉润之檀栾。陪嘉宴于秋夕，等贞节之岁寒。（《初学记》二十八。）



◇　上呈玉篇启

窃闻两仪ㄈ启，九皇始君，情性初动，有巢肇制，三圣代立，十纪递兴，龙牒浮河，龟书起洛，八卦既陈，六爻攸叙，篆素之流，是焉而出。至于精课源妙，求其本始，末学敷浅，诚所未详。虽复研改六经，校雠百氏，殊非庸菲，所能与夺，谨依条例同异，具以上呈。伏惟圣皇驭寓，膺□受图，德尚昊轩，功超妫姒，通妙广运，乃圣乃神，经天曰文，止戈为武，百工维理，庶绩咸熙，劝以九歌，□之八柄，□文德以来要服，舞干戚以格有苗。是故仁风所扇，九服蒙灵，正朔可班，四荒怀德，取衣雒树，则肃慎识受命之兴，夷波海水，则越裳知圣人之德，岂但中和乐职，近播岷峨，德广所覃，旁流江汉？殿下天纵岳峙，睿哲渊凝，三善自然，匪须勤学，六行前哲，宁以劳喻。是以声覃八表，誉决九垓，规范百司，陶钧万品，犹复留心图籍，亻免情篆素，纠先民之积谬，振往古之重疑，简册所传，莫令比盛。野王沾濡圣道，沐浴康衢，不揆愚贱，妄陈狂狷，徒梦收肠，终当覆瓿，空思朱墨，□翟必无传，悚悸交心，罔知攸错。谨启。（宋本《玉篇》，案《玉篇》上呈于大同九年三月，此启所称殿下者，临贺王正德也。）



◇　玉篇序

昔在庖牺，始成八卦，暨乎苍颉，肇创六爻，政罢结绳，教兴书契，天粟昼零，市妖夜哭，由来尚矣。爰至玄龟龙马，负河洛之图，赤雀素鳞，В受终之命，凤羽为字，掌理成书，岂但人功，亦犹天授。故能传流奥典，钩探至赜，扬显圣谟，耀光洪范，文遗百代，则礼乐可知，驿宣万里，则心言可述，授民轨物，则县方象魏，兴功命众，则誓威师旅，律存三尺，政仰八成，听称责于附别，执士师于两造，勒功名于锺鼎，颂美德于神□，故百官以治，万民以察，雕金镂玉，升崧岱而告平，汗竹裁缣，写宪章而授政，莫不以版牍施于经纬，文字表于无穷者矣。所以垂帷闭户，而觌遐年之世，藏形晦迹，而识远方之风，遵览篆素，以测九垓，则靡差肤寸，详观记录，以游八裔，则不谬毫厘，鉴水镜于往谟，遣元龟于今体，仰瞻景行，式备昔文，戒慎荒邪，用存古典，设教施法，无以尚兹，经世治俗，岂先乎此。但微言既绝，大旨亦乖，故五典三坟，竞开异义，六书八体，今古殊形，或字各而训同，或文均而释异，百家所谈，差互不少，字书卷轴，舛错尤多，难用寻求，易生疑惑。猥承明命，预缵过庭，总会众篇，校雠群籍，以成一家之制，文字之训备矣。而学惭精博，闻见尤寡，才非通敏，理辞弥踬，既谬先踪，且乖圣旨，谨当端笏拥□，以俟嘉猷。（宋本《玉篇》）



◇　虎丘山序

夫少室作镇，以峻极而标奇，太华神掌，以削成而称贵。若兹山者，高不概云，深无藏影，卑非培□娄，浅异棘林，秀壁数寻，被杜兰与苔藓，椿枝十仞，挂藤葛与悬萝，曲涧潺□，修篁荫映，路若绝而复通，石将颓而更缀，抑巨丽之名山，信大吴之胜壤。若乃九功六义之兴，依永和声之制，志由兴作，情以词宣，形言谐于韶夏，成文畅于锺律，由来尚矣。未有登高能赋，而韬斐丽之章，入谷忘归，而忽铿锵之节，故总辔齐镳，竞雕虫于山水，云合雾集，争歌颂于林泉。于时风清邃谷，景丽修峦，兰佩堪纫，胡绳可索，林花翻洒，乍飘□于兰皋，山禽啭响，时弄声于乔木，班草班荆，坐蟠石之上，濯缨濯足，就沧浪之水，倾缥瓷而酌旨酒，翦绿叶而赋新诗，肃尔若与三迳齐踪，钅仓然似共九成偕韵，盛矣哉！聊述时事，寄之翰墨。（《艺文类聚》八。）



◎　杜之伟

之伟，字子大，吴郡钱塘人。梁中大同初、补东宫学士，出为萧昂江州记室。昂卒，侍临成公读，寻除扬州议曹从事、南康王墨曹参军、兼太学博士，转安前邵陵王田曹参军。又转刑狱参军，侯景之乱，去官。敬帝初，召补丞相记室参军，迁中书侍郎，领大著作。陈受禅，除鸿胪卿，转大匠卿，迁太中大夫，永定三年卒，赠通直散骑常侍，有集十二卷。



◇　求解著作启

臣以绍泰元年忝中书侍郎，掌国史，于今四载。臣本庸贱，谬蒙盼识，思报恩奖，不敢废官，皇历惟新，驱驭轩昊，记言记事，未易其人，著作之材，更宜选众，御史中丞沈炯、尚书左丞徐陵、梁前兼大著作虞荔、黄门侍郎孔奂，或清文赡笔，或强识稽古，迁董之任，允属群才，臣无容遽变市朝，再妨贤路，尧朝皆让，诚不可追，陈力就列，庶几知免。（《陈书·杜之伟传》，高祖受禅，之伟启求解著作，优敕不许。）



◎　庾持

持，字允德，（南史作元德。）颍川鄢陵人，晋司空冰七世孙。仕梁为南平王国左常侍、轻车河东王府行参军，进尚书郎，出为安吉令，迁镇东邵陵王记室兼建康令，历吴兴郡丞，监临海郡。陈受禅，授安东临川王谘议参军。永定末除尚书左丞。天嘉初，封崇德县子，免，寻为宣惠始兴王谘议参军，除临安令，迁给事黄门侍郎，除棱威将军、盐官令。光大初，迁秘书监少府卿，领羽林监，迁太中大夫，领步兵校尉，太建元年卒，赠光禄大夫，有集十卷。



◇　请详正哀策称大行

晋宋以来，皇帝大行仪注，未祖一日，告南郊太庙，奏策奉谥，梓宫将登□□京，侍中版奏，已称某谥皇帝，遣奠出于陛阶下，方以此时乃读哀策，而前代策文犹云大行皇帝，请明加详正。（《隋书·礼仪志》三，永定三年七月武帝崩，新除尚书左丞庾持称云云，又见《通典》七十九）





卷十四




◎　沈炯

炯，字初明，吴兴武康人。仕梁为王国常侍，迁尚书左民侍郎。出补吴令，为侯景将宋子仙所获，子仙败，归王僧辩，封原乡县侯，除司徒从事中郎。元帝徵为给事黄门侍郎，领尚书左丞。江陵陷，入西魏，为仪同三司。绍泰中归国，除司农卿，迁御史中丞。陈受禅，加通直散骑常侍。文帝即位，解中丞，加明威将军，遗归收兵吴中，卒赠侍中，谥曰恭，有前集七卷，後集十三卷。



◇　归魂赋（并序）

古语称收魂升极，周易有归魂卦，屈原著招魂篇，故知魂之可归，其日已久。余自长安反，乃作归魂赋，其辞曰：

伊吾人之陋宗，资玄圣而云始。肇邰□之灵源，分昌发之世祀。实闻之乎家记，又孚之于□史，亢宗贵而博古，四史成乎一身。怪日月之辽远，而承袭之相因。岂少贱之能察，非末学之知津也。若夫风流退让，在秦作相疑，越江以东，惟戎及酆。出忠出孝，且卿且公。世历十五，爰逮余梗值天地之幅裂。遭日月之□虹。去父母之邦国，埋形影于胡戎。绝君臣而辞胥宇，□厚地而□苍穹。抱北思之胡马，望南飞之夕鸿。泣沾襟而杂露，悲微吟而带风。昔休明之云始，余播弃于天地。自太学而游承明，出书生而从下吏。身豫封禅之官，名入南宫之记。登玉墀之深眇，出金门之崇邃。受北狄之奉，礼东夷之献使。实不尝至屈膝逊言，以殊方降意。嗟五十之逾年，忽流离于凶忒。值中军之失权，而大盗之移国。何赤疹之四起，岂黄雾之云塞，祈瘦弟于赤眉，乞老亲于剧贼，免伏质以解衣，遂窘身而就勒。既而天道祸淫，否终斯泰。灵圣奋发，风云飨会。埽□枪之星，斩蚩尤之旆。余技逆而效从，遂妻诛而子害。虽分圭而祚土，迄长河之如带。肌肤之痛何泯，潜翳之悲无伏。我国家之沸腾，我天下之匡复。我何辜于上玄，我何负于邻睦。背盟书而我欺，图信神而我戮。彼孟冬之云季，总官司而就绁。托马首之西暮，随槛车而回辙。履峨峨之层冰，面□□之岩雪。去莫敖之所缢，过临江之轨折。矧今古之悲凉，并攒心而沾袂。渡狭石之奇攴危，跨清津之幽咽。鸟虚弓而自陨，猿号子而腹裂。历沔汉之逶迤，及楚郡之参差。望隆中之大宅，映岘首之沈碑。既缧然而就鞅，非造次之能窥。至若高祖武皇帝之基天下也，岐周景亳之地，龟图雀书之秘。醒醉之歌味绝，让畔之田鳞次。余既长于克民，觉何从而掩泗。洧水兮深且清，宛水兮澄复明。昔南阳之穰县，今百雉之都城。我太宗之威武，遏宛洧而陈兵。百万之虏，俄成鱼鳖，千仞之阜，倏似沧瀛。虽德刑成于赦服，故蛮狄震乎雄名。乃寻浙而历商，遂经秦而至洛，觉高蹈之清远，具（二十七作见。）风云之倏烁，其山也，则□岑{山罪}嵬，岩{山叟}婆□也。或孤峰而秀聚，或逸出而横罗。千岁之木生岭表，百丈之石枕□阿。其水则碎訇氵节汨，或宽或疾。系万濑而相奔，聚千流而同出。何武关之狭隘，而汉祖之英雄，山万里而仰云雨，（二十七作雾。）水百仞而写蜿虹。若一夫而守隘，岂万众之能攻。去青泥而喻白鹿，越渥水而到青门。长卿之赋可想，邵平之迹不存。咄嗟骊山之阜，惆怅灞陵之园。文恭俭而无□巢，嬴发握其何言。访轵道之长组，舍（二十七作拾。）蓝田之□□，无故老之可讯，并□无々之空原。登未央之北阙，望长乐之基趾。伊太后之所居，筑旗亭而成市。槐路郁以三条，方涂坦而九轨。观阡陌之遗踪，实不乖乎前史。傍直城而北转，临横门而左趋。南则董卓之坞，北则符坚所居。即二贼之墟垒，为彼主之庭除。终南□□从，太一嵯峨。九□□堀起，八垒连河。汨泾泥之混浊，盥渭渚之清波。指咸阳而长望，何赵李而经过。息甘泉而避暑，犹爽垲而清和。尔乃背长夏，涉素秋。卧寒野，坐林陬。霜微凝而侵骨，树裁动而风遒。思我亲戚之颜貌，寄梦寐而魂求。察故乡之安否，但望斗而观牛。稚子夭于郑谷，勉励愧乎延州。闻爱妾之长叫，引寒风而入楸。何精灵以堪此，乃纵酒以陶忧。至诚可以感鬼，秉信可以祈天。何精殒而魄散，忽魂归而气旋。解龙骖而见送，走邮驿于亭传。出向来之太道，反初入之山川。受绕朝之赠策，报李陵之别篇。泪未悲而自堕，语未（二十七作有）咽而无宣。于时和风四起，具物初荣。草极野而舒翠，花分丛而落英。鱼则潜波涣濯，鸟则应岭俱鸣。随六合之开朗，与风云而自轻。其所涉也，州则二雍三荆，昌欢江并。唐安淅落，巴郢云平。其水则淮江汉洧，隋浩汗澧。潦□□河，泾渭相乱。或浮深而揭浅，或凌波而沿岸。每日夕而靡依，常一步而三叹。蛮蜒之与荆昊，玄狄之与羌胡。言语之所不通，嗜欲之所不同。莫不叠足敛手，低眉曲躬。岂论生平与意气，止望首丘于南风。悲城邑之毁撤，喜风水之渺扬。既尽地而谒帝，乃怀橘而升堂。何神仙之足学，此即云衣而虹裳也。（《艺文类聚》七十九，又二十七作《魂归赋》，有删节。）



◇　幽庭赋

矧幽庭之闲趣，具春物之芳华。转洞房而隐景，偃飞阁而藏霞。筑山川于户牖，带林苑于东家。草纤纤而垂绿，树搔搔而落花。于是秦人清歌，赵女鼓筑。嗟光景之迟暮，咏群飞之栖宿。顾留情于君子，岂含姿于娇淑。于是起而长谣曰：故年花落今复新，新年一故成故人。那得长绳系白日，年年日月但如春。（《艺文类聚》六十四）



◇　为王僧辩等劝进梁元帝初表

众军薄伐，涂次九水，即日获临城县使人报称，侯景弑逆皇帝，贼害太子，宗室在寇庭者，并罹祸酷。六军恸哭，三辰改曜，哀我皇极，四海崩心。我大梁纂尧构绪，基商启祚，太祖文皇帝徇齐作圣，肇有六州，高祖武皇帝聪明神武，奄龛天下，依日月而和四时，履至尊而制六合，丽正居贞，大横固祉，四叶相系，三圣同基，蠢尔凶渠，（艺文类聚作揭胡。）遂凭天邑，阊阖受白登之辱，象魏致尧城之疑，云□承滑，一朝俱酷，金桢玉干，莫不同冤，悠悠彼苍，何其罔极。臣闻丧君有君，春秋之茂典，以德以长，先王之通训，少康则牧（《艺文类聚》作收）众抚职，祀夏所以配天，平王则居正东迁，宗周所以卜世，汉光以能捕不道，故景历重昌，中宗以不违群议，故江东可立，俦今改古，更无二谋。伏惟陛下至孝通幽，英武灵断，当七九之厄，而应千载之期，启殷忧之明，而居百王之会，取威定霸，险阻艰难，建社治兵，载循古道，家国之事，一至于斯。天祚大梁，必将有主，轩辕得姓，存者二人，高祖五王，代实居长，乘屈完而陈诸侯，拜子武而服大辂，功齐（《艺文类聚》作高。）九有，道济生民，非奉圣明，谁嗣下武。臣闻日月贞明，太阳不可以阙照，天地贞观，乾道不可以久惕，黄屋左纛，本为亿兆而尊，鸾辂龙章，盖以郊□而贵，宝器存乎至重，介石慎于易差，黔首岂可少选无君，宗□岂可一日无主。伏愿陛下埽地升中，柴天改物，事迫凶危，运锺扰攘，盖不劳宗正奉诏，博士择时，南面即可居尊，西向无所让德，四方既知有奉，八百始可同期，残寇潜居，器藏社处，乾象既倾，坤仪已覆，斩莽︷车，烧卓照市，廓清函夏，正为茔陵，开雪宫闱，庶存锺鼎，彼黍离离，伊何可言。陛下继明阐祚，即宫旧楚，左庙右社之制，可以权宜，五礼六乐之容，岁时取备，金芝九茎，琼茅三脊，要卫率职，尉候相望，坐庙堂以朝四夷，登灵台而望云物，禅梁甫而封泰山，临东滨而礼日观，然後与三事大夫，更谋都鄙，左□右涧，夹雒可以为居，抗殿疏龙，惟王可以在镐，何必勤勤建业也哉？臣等不胜控款之至，谨拜表以闻。（《梁书·元帝纪》，太清五年十月太宗崩，侍中征东将军开府仪同三司江州刺史、尚书令长宁县侯王僧辩奉笺《艺文类聚》十四以为沈炯作。

◇　案《陈书·沈炯传》僧辩羽檄军书，皆出其手，上表江陵劝进，僧辩令炯制表，其文甚工当时莫有逮者。）



◇　第二表

紫宸旷位，赤县无主，百灵耸动，万国回皇。虽醉醒相扶，同归景亳，式哥且诵，总赴唐郊，犹惧陛下亻免首潸然，让德不嗣，传车在道，方慎宋昌之谋，法驾已陈，尚杜耿纯之劝，岳牧翘首，天民累息。臣闻星回日薄，击雷鞭电者之谓天，岳立川流，吐雾蒸云者之谓地，苞天地之混成，洞阴阳之不测，而以裁成万物者，其在圣人乎！故云「天地之大德曰生，圣人之大宝曰位。」黄屋庙堂之下，本非获已而居，明镜四衢之樽，盖由应物取训。伏惟陛下稽古文思，英雄特达，比以周旦，则文王之子，方之放勋，则帝挚之季，千年旦暮，可不在斯？庭阙湮亡，锺鼎沦覆，嗣膺景历，非陛下而谁？岂可使赤眉更立盆子，隗嚣托置高庙？陛下方复从容高让，用执谦光，展其矫行伪书，诬罔正朔，见机而作，断可识矣。匪疑何卜，无待蓍龟。日者公卿失驭，祸缠霄极，侯景凭陵，奸臣互起，率戎伐颍，无处不然，劝明诛晋，侧足皆尔，刁斗夜呜，烽火相照，中朝人士，相顾衔悲，凉州义徒，东望殒涕，忄□忄□黔首，将欲安归。陛下英略纬天，沈明内断，横剑泣血，枕戈尝胆，农山圯下之策，金匮玉鼎之谋，莫不定算□帷，决胜千里，击灵鼍之鼓，而建翠华之旗，驱六州之兵，而总九伯之伐，四方虽虞，一战以霸，斩其鲸鲵，既章大戮，荷校灭耳，莫匪奸回，史不绝书，府无虚月。自洞庭安波，彭蠡底定，文昭武穆，芳若椒兰，敌国降城，和如亲戚，九服同谋，百道俱进，国耻家怨，计期就雪，社稷不坠，紧在圣明，今也何时，而申帝启之避，凶危若此，方陈泰伯之辞，国有具臣，谁敢奉诏？天下者高祖之天下，陛下者万国之欢心，万国岂可无君？高祖岂可废祀？即日五星夜聚，八风通吹，云烟纷郁，日月光华，百官象物而动，军政不戒而备，飞□旋巨舰，竟水浮川，铁马银鞍，陵山跨谷，英杰接踵，忠勇相顾，湛宗族以酬恩，焚妻子以报主，莫不覆□衔威，提斧击众，风飞电耀，志灭凶丑，所待陛下昭告后土，虔奉上帝，广发明诏，师出以名，五行夕返，六军晓进，便当尽司寇之威，穷蚩尤之伐，执石赵而求玺，斩姚秦而取钟，□埽茔陵，奉近宗庙，陛下岂得不仰存国计，俯从民请？汉宣嗣位之後，即遣蒲类之军，光武登极既竟，始有长安之捷，由此言之，不无前准。臣等或世受朝恩，或身荷重遇，同休等戚，自国刑家，苟有腹心，敢以死夺，不任□□之至，谨重奉表以闻。（《梁书·元帝纪》，《艺文类聚》十四。）



◇　第三表

臣僧辩等言，众军以今月戊子总集建康，贼景鸟伏兽穷，频击频挫，奸竭诈尽，深沟自固。臣等分勒武旅，百道同趣，突骑短兵，犀函铁□，结队千群，持戟百万，止纣七步，围项三重，轰然大溃，群凶四灭，京师少长，俱称万岁，长安酒食，于此价高，九县云开，六合清朗，矧伊黔首，谁不载跃？伏惟陛下咀痛茹哀，婴愤忍酷，自紫庭绛阙，胡尘四起，□垣好□，冀马云屯，泣血治兵，尝胆誓众，而吴楚一家，与七国俱反，管蔡流言，又以三监作乱，西凉义众，阻强秦而不通，并州遗民，跨飞狐而见泯，豺狼当路，非止一人，鲸鲵不枭，倏焉五载，英武克振，怨耻并雪，永寻霜露，如何可言。臣等辄依故实，奉□社庙，使者持节，分告茔陵，嗣后升遐，龙□盾未殡，承华掩曜，梓宫莫测，并即随由备办，礼具凶荒，四海同哀，六军袒哭，圣情孝友，理当感恸。日者百司岳牧，仰祈宸鉴，以锡圭之功，既归有道，当璧之礼，允属圣明，而优诏谦冲，□然凝邈，飞龙可跻，而乾爻在四，帝阍云叩，而阊阖未开，讴歌再驰，是用翘首，所以越人固执，熏丹穴以求君，周民乐推，逾岐山而事主，汉王不即位，无以贵功臣，光武不止戈，岂谓绍宗庙？黄帝游于襄城，尚访治民之道，放勋入于始射，犹使樽俎有归，伊此傥来，岂圣人所欲，帝王所应，不获已而然。伏读玺书，寻讽制旨，顾怀物外，未奉慈衷。陛下日角龙颜之姿，表于徇齐之日，彤云素气之瑞，基于应物之初，博览则大哉无所与名，深言则晔乎昭章之观，忠为令德，孝实动天，加以英威茂略，雄图武算，指麾则丹浦不战，顾眄则阪泉自荡，地维绝而重纽，天柱倾而更植，凿河津于孟门，百川复启，补穹仪以五石，万物再生，纵陛下拂衤□衣而游广成，登崦山而去东土，群臣安得仰诉？兆庶何所归仁？况郊祀配天，□篚礼旷，齐宫清庙，匏竹不陈，仰望銮舆，匪朝伊夕，瞻言法驾，载渴且饥，岂可久稽众议，有旷彝则？旧郊既复，函雒已平，高奴栎阳，宫馆虽毁，浊河清渭，佳气犹存，皋门有伉，甘泉四敞，士圭测景，仙人承露，斯盖九州之赤县，六合之枢机，博士捧图书而稍还，太常定礼仪而已列，岂得不扬清驾而赴名都，具玉銮而游正寝？昔东周既迁，镐京遂其不复，长安一乱，郏洛永以为居，夏后以万国朝诸侯，文王以六州匡天下，迹基百里，剑杖三尺，以残楚之地，抗拒九戎，一旅之师，翦灭三叛，坦然大定，御辇东归，解五牛于冀州，秣六马于谯郡，缅求前古，其可得欤？对扬天命，何所让德，有理存焉，敢重所奏。臣僧辩等诚惶诚恐，顿首顿首，死罪死罪。（《梁书·元帝纪》，《南史》八，《艺文类聚》十四，《文苑英华》六百。）



◇　经汉武通天台为表奏陈思归意

臣闻乔山虽掩，鼎湖之灵可祠，有鲁遂荒，大庭之迹不泯。伏惟陛下降德猗兰，纂灵丰谷，汉道既登，神仙可望，射之罘于海浦，礼日观而称功，横中流于汾河，指柏梁而高宴，何其甚乐，岂不然欤？既而运属上仙，道穷晏驾，翠幕珠廉，一朝零落，茂陵玉碗，遂出人间，陵云故基，共原田而□无々，别风馀址，带陵阜而茫茫，羁旅缧臣，岂不落泪？昔者承明见厌，严助东归，驷马可乘，长卿西返，恭闻故实，窃有愚衷，忝稷非馨，敢望微福，爵台之荐，空怆魏君，雍丘之祠，未光夏后，瞻仰徽猷，伏增凄惧。（《初学记》九，《御览》八十八凄惧作凄怅，又见《陈书·沈炯传》，少末六句。）



◇　为周弘正让太常表

臣闻玉舄（御览作马）雕楹，不取材于蟠木，丹珠绣黼，岂袭冕于薜萝？何则？适用各有其宜，朝野不可一指，叔孙之野外定礼，倍资典实，刁协之躬为唱引，岂易其仪，傥九宾阙相，封禅失仪，责以司存，云谁之咎？况南史执简，转见违才，君举必书，尤难妄冒。（《初学记》十二，又见《艺文类聚》四十九，《御览》二百二十八，皆有误字。案文苑英华六百七十七有徐陵为王太尉僧辩答贞阳侯书二首，又为陈司空答贞赐侯书一首，是时徐陵在贞阳侯军中何得为王陈作答书乎？其误无疑。张溥取《英华》之书二首及《梁书》王僧辩传之启二首编入沈炯集，而割弃为陈司空答书一首，尤无据也。今以《英华》之书三首编入梁阙名文，以《梁书》之启二首编入王僧辩文。）





◇　为陈太傅让表

奏六代之舞，不能祈天，具百神之歌，无以动圣，延首当阍，转增危忄栗。百川沸腾，百室如□毁，释位同谋，诸侯总至，盟书会府，馀臣一人，若使幅巾衡巷，口绝平吴，朝游赤松，暮过济北，出就侯服，入褫龙章，则四郊有垒，谁守社稷？如其雄戟在前，强弩自卫，负孺子之图，饰缘鹤（《初学记》作鹤。）之鼎，军威重于护将，国礼贵于寒门，（《初学记》作塞门）则臣道尚卑，孰云非逼？（《初学记》作过。）臣所以出谢公卿，入训妻子，拜长陵之园，谒太祖之庙，不以九族违恩义，不以百姓（《初学记》作百代）负国家，所期陛下与北极同寿，朝廷与南山同固。（《艺文类聚》四十六，《初学记》十一。）



◇　为百官劝进陈武帝表

臣闻春荣秋落，四时所以迭代，金行水流，五德所以互序。昔陶唐告终，有虞氏作，汉魏禅让，晋宋以之登庸。夫有非常之功，有非常之赏，能利天下者，受天下之利。陛下造化之功，日用之德褰裳去之，物谁仰诉？顷五星夜聚，八风通吹，丰露呈甘，卿云舒族，白狼远至，素雉朝飞，天意显然，灵贶可睹。（《艺文类聚》十四。）



◇　为周仪同失律後复官表

日者骖惊郑马，害在晋军，狱囚悲其夜数，缧人切其晓奏，危光似烛，察命如丝，云谁之尤，自贻其咎。假令诛以妻子，戮及坟墓，汉非负德，陵实孤恩。况伏□亻免眉，遂受淮阴之间，吞声饮恨，不与臧洪共死，陛下怜而宥之，伊臣岂不独愧？丧其子弟，六谢父兄，百万之师，千夫有长，问臣安在，谁曰董司，魂游奉高，不知何对。（《艺文类聚》四十七）



◇　请归养表

臣婴生不幸，弱冠而孤，母子零丁，兄弟相长，谨身为养，仕不择官，宦成梁朝，命存乱世，冒危履险，百死轻生，妻息诛夷，昆季冥灭，馀臣母子，得逢兴运，臣母妾刘，今年八十有一，臣叔母妾丘，七十有五，臣门弟侄，故自无人，妾丘儿孙，又久亡泯，雨家侍养，馀臣一人，前帝知臣之孤茕，养臣以州里，不欲使顿居草莱，又复矜臣温靖冫青，所以一年之内，再三休沐，臣之屡披丹款，频冒宸鉴，非欲苟违朝廷，远离畿辇？一者以年将六十，汤火居心，每跪读家书，前惧後喜，温枕扇席，无复成童。二者职居彝宪，邦之司直，若自亏身体，何问国章？前德绸缪，始许哀放，内侍近臣，多悉此旨，正以选贤与能，广求明哲，趑趄荏苒，未始取才，而上玄降戾，奄至今日，德音在耳，坟土遽乾，悠悠昊天，哀此罔极。兼臣私心煎切，弥迫近时，□□之祈，转忘尘触。伏惟陛下睿哲聪明，嗣兴下武，刑于四海，弘此孝治，寸管求天，仰归帷□，有感必应，实望圣明，特乞霈然申其私礼，则王者之德，覃及无方，矧彼翔沈，孰非涵养？（《陈书·沈炯传》，高祖受禅，以母老表请归养，诏不许。文帝嗣位又表。又见《文苑英华》六百一。）



◇　答张种书

若乃三江五湖，洞庭巨丽，写长洲之茂苑，登九曲之层台，山高水深，云蒸雾吐，其中之秀异者，实虎丘之灵阜焉。冬桂夏柏，长萝修竹，灵源秘洞，转侧超绝，远涧深崖，交罗户穴。（《艺文类聚》八）





◇　林屋馆记

夫玄之又玄，处众妙之极，可乎不可，成道行之致，斯盖寂寥□冥，希微恍惚，故非淮南八仙之图，赖乡九井之记。至若昆山平圃，银榜相晖，蓬阆仙宫，金台崛起，南瞰胥台，傍连飞阁，桂柱星罗，琼轩云构。铭曰：大道既隐，众圣无门。悠悠太极，谁见玄根。祈年立秦，望仙表汉。仿佛神灵，依稀宫观，峨峨林屋，轮奂徘徊。庭罗花鸟，室静尘埃。（《艺文类聚》七十八。）





◇　大极殿铭

臣闻在天成象，紫宫所以昭著，在地成形，赤县居其区宇。太极殿者，资两仪之意焉，大壮显其全模，土圭测其正影，周曰路寝，汉称前殿，虽名号参差，其实一也。主上未明求衣，日旰忘食，隳乐坏礼，造次留神，汉陛秦除，莫不葺复，而此殿兴造，累岁未成，外遘戎机，内忧民力，劬劳深虑，荏苒移时，至陈永定，六合既清，五礼稍备，雕楹玉舄，华榱壁□，揆之有日，而犹一柱□便楠，豫章地沦外寇，楚材晋用，非复我求。既而新亭前江，有流查甚壮，盘根错节，枝叶葱□，津人以闻，正堪时用，于是将作受诏，冬官奉职，百工并作，屡降乘舆，匠石磨砻，必经天旨，俭而不固，泰而不奢，亿兆填填而乐成也。曾未数旬，焕然云构，昔晋朝缮造，文杏有阙，梅梁瑞至，画以标花，自是迄今，又获神物，即樟树焉，殿之某间，即某柱是也。铭曰：

轩辕狭堂，夏后卑宫。文来质往，蹇产弥崇。体制八都，开兹万户。灼烁雄梁，徘徊大庑。壁月霄悬，卿云昼聚。岂伊开阳，飞来应柱。嘉辰令月，新寝告成。青槐赤棘，郎将思兵，翠被负□，百辟公卿。钟鼓八佾，萧韶九成。庸臣再拜，天子万龄。（《艺文类聚》六十二）



◇　武帝哀策文

望三灵而标目，□九地而崩心，哭仍几之将撤，恸祖鬯之虚斟，黄屋□而白日掩，紫极涵而浮云阴。其辞曰：悠悠妫水，郁郁姚墟。惟帝之系，在唐作虞。正卿之後，握此灵符。雕云布族，祥星结枢。负兹天镜，未拾遗珠。爰初发迹，斩蛇鞠旅。大定番禺，载戡海渚。承衅而运，席卷中流。王室如毁，乃合诸侯。负铁誓众，释位同谋。俱登涿鹿，实断蚩尤。道济一匡，功归四履。爰总百官，训于天子。傥来有运，事非获已。翠龟负字，赤雀衔书。讴歌适夏，礼乐迁虞。负□正位，升坛受图。二仪协序，五纬同符。门歌麟趾，室咏驺虞。奉常定日，太卜蠲时。升中备物，方告雍熙。天甘玉露，地秀金芝。休祯未答，灵贶徒欺。吏求穆卜，诏绝良医。羲躔失御，天街褫跸。夏采升荣，宫车晏出。洞闺移凶，充庭罢迹闲□□之穷灯，去昭昭之游日。归大暮之不□，降幽宫而长毕。巫咸筮告，容成戒期。文卫如在，葆铎想悲。去毕陌而东顾，望桥山而路迟。臣攀龙而尚在，魂过沛而何之。侍低昂之灵纛，奉寂寂之空帷。铜雀没于修松，平陵隐于深柏。节{卉鼓}鼓之哀音，燎□火于通夕。薤露落而暮日寒，玄霜凝而垄草白。铭功德于旗常，被徽音于锺石。回天仪于清庙，□祖考而来格，播茂实与英声，郁氛氲于宗□。（《艺文类聚》十四。）





◇　太尉始兴昭烈王碑

古者帝王之兴，莫不崇建亲屏，泰伯让而退封，武哀终而受号，则有之矣。至若勒功鼎鼐，铭德太常，清庙尊乎国家，扬名显乎子弟，在昭烈王见之焉，若夫妫水遥源，石□遐集，五丝作而咏南风，八世兴而和鸣凤，藉帝王之基，居正乡之族，有由来矣。孔融汝颍之论，许其少多，傅畅诸公之书，颇有贤哲，自汉至魏，涉江而东，绵邈蝉联，言之耆旧。皇上革命应运，大启邦国，麟趾磐石之宗固具，金桢玉干之戚毕封，文叔掩被之悲无泯，仲谋援鞍之恸逾切，乃封始兴郡王，永定元年，下诏曰「天伦所感，义本因心，名器追崇，则惟恒典。亡兄梁故南兖州刺史长城县公，德范沈邃，风度宽厚，性与天通，深乎靡测。昔弹冠人仕，雀重城华，宣力艰难，遂顾洪业，虽时非季汉，势异桓王，海内挹其风流，生民怀其大德者矣。朕受天明命，爰膺宝历，言寻永往，兴慕增怀，可奉赠太尉公」。昔之密戚近亲，宗英令德，若河间之不群，沛献之受象，东平之乐善，陈思之藻丽，实闻之也，未有身死忠贞，名存前代，若王之义烈者。铭曰。

稽古帝舜，重瞳有裔。曰陈祚土，纂虞之系。腾波汝颍，承流妫□。四岳有後，六奇献计。唯实唯忠，卿长郡公。浮舟震泽，佳气葱葱。岐周七十，商亳百里。婉婉中阳，帝出攸止。太常景皇，季孙让子。天下不践，闻之□史。入孝出忠，清辉何已。苞指周藏，风流懿德。言为世范，行成士则。名山可飧，丰碑易勒。惜哉往矣，殒身凶慝。鼎命既迁，山河是始。光启代郡，德表永祀。周以别功，鲁侯戾止。礼茂庙堂，恩加松杞。（《艺文类聚》四十六）



◇　为王僧辩与陈武帝盟文

贼臣侯景，凶羯小胡，逆天无状，构造奸恶，违背我恩义，破掠我国家，毒害我生民，移毁我社庙。我高祖武皇帝灵圣聪明，光宅天下，劬劳兆庶，亭育万民，如我考妣，五十所载，哀景目穷见归，全景将戮之首，置景要害之地，崇景非次之荣，我高祖于景何薄？我百姓于景何怨？而景长戟强弩，陵蹙朝廷，锯牙郊甸，残食含灵，刳肝斫趾，不厌其快，曝骨焚尸，不谓为酷。高祖匪食卑宫，春秋九十，屈志凝威，愤终贼手。大行皇帝温严恭默，丕守鸿名，于景何有，复加忍毒，皇枝襁抱已上，缌功以还，穷刀极俎，既屠且绘，岂有率土之滨，谓为王臣，食人之禾，饮人之水，忍闻此痛，而不悼心？况臣僧辩、臣霸先等荷称国藩，湘东王臣讳泣血衔哀之寄，摩顶至足之恩，世受先朝之德，身当将帅之任，而不能沥胆抽肠，共诛奸逆，雪天地之痛，报君父之仇，则不可以禀灵含识，戴天履地。今日相国，至孝玄感，灵武斯发，已破贼徒，获其元帅，止馀景身，尚在京邑，臣僧辩与臣霸先协和将帅，同心共契，必诛凶竖，尊奉相国，嗣膺鸿业，以主郊祭，前途若有一功获一赏，臣僧辩等不推已让物，先身帅众，则天地宗庙，百神之灵，共诛共责。臣僧辩臣霸先同心共事，不相欺负，若有违戾，明神殛之。（《梁书王僧辩传》，又《类聚》三十三。案《陈书·武帝纪》上，僧辩登湓城，会高祖于白茅湾，登岸结坛刑牲盟约。《沈炯传》云炯为其文。《梁书》云霸先为其文，误也。）



◇　祭梁吴郡袁府君文

夫宫鸣徵应，响韵相趋，桂馥兰芬，期臭在斯，道合一朝，岂忘千载？日者明德世彦，振缨王室，坐啸大邦，显治巨丽。窃以不敏，出宰句吴，上郡下邑，都域接雉，虽王事靡盐，无失豫游，窥洞庭于五湖，登姑苏于九曲，身後之事，一至于斯。今者长乐未央，已樗里之墓，公宫鲁库，非复少昊之墟，成土一棺，未知何托，解剑絮浆，转增欷□。（《艺文类聚》三十八）





卷十五




◎　许亨

亨，字亨道，（《通典》作许通，避唐讳。）高阳新城人，梁太子中庶子懋子。为安东参军兼太学博士，寻除平西记室参军。太清初，为征西中记室兼大常丞。侯景之乱，避地郢州，邵陵王引为谘议参军，王僧辩袭郢州，召为仪同从事中郎，迁太尉从事中郎，与沈炯对掌书记。敬帝承制，授给事黄门侍郎。陈受禅，授中散大夫，领羽林监，迁太中大夫，领大著作。天嘉中摄太常卿。宣帝即位，拜卫尉卿，太建二年卒，有《梁史》五十三卷。



◇　奏南郊不宜祭五祀

昔梁武帝云，「天数五，地数五，五行之气，天地俱有，故南北郊内，并祭五祀」。臣案《周礼》以血祭社稷五祀。郑玄云，「阴祀自血起，贵气臭也。五祀，五官之神也。」五神主五行，隶于地，故与埋沈□辜，同为阴祀，既非烟柴，无关阳祭，故何休云，「周爵五等者，法地有五行也。」五神位在北郊，圆丘不宜重设。（《隋书·礼仪志》一，天嘉中，南郊，太中大夫领大著作摄太常卿许亨奏，制曰可。又见《通典》四十二）



◇　奏南郊宜除风伯雨师星位

梁武帝议，「箕毕自是二十八宿之名，风师雨师，自是箕毕下隶，非即星也，故郊雩之所，皆两祭之。」臣案周礼大宗伯之职云，「□□燎祀司中司命风师雨师。」郑众云，「风师箕也，雨师毕也。」诗云，月离于毕，俾滂沱矣。」如此，则风伯雨师，即箕毕星矣。而今南郊祀箕毕二星，复祭风伯雨师，恐乖祀典。（《隋书·礼仪志》一，亨又奏，制曰，「若郊设星位，任即除之。」又见《通典》四十二）





◇　奏郊祀宜三献

梁仪注曰，「一献为质，三献为文，事天之事，故不三献。」臣案《周礼》司樽彝所言，三献施于宗祧，而郑注，一献施于群小祀。今用小祀之礼，施于天神大帝，梁武此义，为不通矣。且樽俎之物，依于质文，拜献之礼，主于虔敬。今请凡郊丘祀事，准于宗祧，三献为允。（《隋书·礼仪志》一，亨又奏，制曰依议。又见《通典》四十二。）



◎　张种

种，字士苗，吴郡人，宋广州刺史辩孙。仕梁王府法曹，迁外兵参军，历中军宣城王主簿，除始丰令，入为中卫西昌侯西曹掾，免。侯景之乱，遁还乡里。承圣中，起为贞威将军治中从事史。贞阳侯即位，除廷尉卿太子中庶子。敬帝即位，为散骑常侍，迁御史中丞，领前军将军。陈受禅，为太府卿。文帝即位，历左民尚书侍中，领步兵校尉，迁太常卿。废帝即位，加领弘善宫卫尉东扬扬州大中正。宣帝即位，迁都官尚书，领左骁骑将军，进中书令，累封无锡嘉兴县侯，以疾授金紫光禄大夫，太建五年卒，年七十，赠特进，谥曰元，有集十四卷。



◇　与沈炯书

虎丘山者，吴岳之神秀者也，虽复峻极异于九天，隐磷殊于太一，衿带城傍，独超众岭，控绕川泽，颐绝群岑；若其峰崖刻削，穷造化之瑰诡，绝涧杳冥，若鬼神之仿佛，珍木灵草，茂琼枝与碧叶，飞禽走兽，必负义而膺仁。是以历代高贤，轻举栖托，梵台云起，宝刹星悬，自非玉牒开祥，金精蕴耀，岂其神怪若此者乎。（《艺文类聚》八）



◎　张立

立，仕梁未详。陈初，为振远将军、梁州刺史。



◇　请垦植沙涨表

乙亥岁八月，丹徒兰陵二县界遗山侧，一旦因涛水涌生沙涨，周旋千馀顷，并膏腴堪垦植。（《陈书·武帝纪永定二年。）



◎　蔡景历

景历，字茂世，济阳考城人。仕梁为海阳令，武帝镇京口，以为征北记室参军。承圣中，授通直散骑侍郎。敬帝即位，除司空从事中郎。迁给事黄门侍郎。陈受禅，除秘书监、中书通事舍人，坐事降为中书侍郎。文帝即位，复为秘书监，封新丰县子，累迁散骑常侍、太子左卫率，进爵为侯，免。废帝即位，起为镇东鄱阳王谘议参军、兼太府卿。宣帝即位，迁宣惠豫章王长史，带会稽太守，行东扬州事，入为通直散骑常侍、中书通事舍人，迁太子左卫率，坐事徙会稽，後为征南鄱阳王参军，迁员外散骑常侍兼御史中丞，守度支尚书，太建十年卒，赠太常卿，谥曰敬，重赠中领军，祯明初，配享高祖庙庭，重赠侍中、中抚军，谥曰忠敬，有集五卷。



◇　大行侠御服议

虽不悉准，案山陵有凶吉羽仪，成服唯凶无吉，文武侠御，不容独鸣玉珥貂，情礼二三，理宜□斩。（《陈书·刘师知》传，高祖崩，六日成服，朝臣共议大行皇帝灵座侠御人所服衣服吉凶之制，博士沈文阿议宜服吉服，刘师知议须服□□，中书舍人蔡景历亦云。）





◇　又议

侠御之官，本出五百，尔日备服居庐，仍于本省引上登殿，岂应变服貂玉？若别摄馀官以充簪珥，则尔日便有不成服者。山陵自有吉凶二仪，成服凶而不吉。（同上。）



◇　答陈征北书

蒙降札书，曲垂引逮，伏览循回，载深欣畅。窃以世求名骏，行地能致千里，时爱奇宝，照车遂有径寸。但云咸斯奏，自辍巴渝，杞梓方雕，岂盼樗枥？仰惟明将军使君侯节下，英才挺茂，雄姿秀拔，运属时难，志匡多难，振衡岳而绥五岭，涤赣源而澄九派，带甲十万，强弩数千，誓勤王之师，总义夫之力，鲸鲵式翦，役不逾时，氛雾廓清，士无血刃，虽汉诛禄产，举朝实赖绛侯，晋讨约峻，中外一资陶牧，比事论功，彼奚足算。加以抗威兖服，冠盖通于北门，整旆徐方，咏歌溢于东道，能使边亭卧鼓，行旅露宿，巷不拾遗，市无异价，洋洋乎功德政化，旷古未俦，谅非肤浅，所能殚述。是以天下之人，向风慕义，接踵披衿，杂还而至矣。或帝室英贤，贵游令望，齐楚秀异，荆吴岐嶷，武夫则猛气纷纭，雄心四据，陆拔山岳，水断虬龙，六钧之弓，左右驰射，万人之剑，短兵交接，攻垒若文鸯，焚舰如黄盖，百战百胜，貔貅为群。文人则通儒博识，英才伟器，雕丽晖焕，□□绚藻，子云不能抗其笔，元瑜无以高其记，尺翰驰而聊城下，清谈奋而嬴军却。复有三河辩客，改哀乐于须臾，六奇谋士，断变反于倏忽，治民如子贱，践境有成，折狱如仲由，片辞从理，直言如毛遂，能厉主威，衔使若相如，不辱君命，怀忠抱义，感恩徇己，诚断黄金，精贯白日，海内雄贤，牢笼斯备。明将军彻鞍下马，推案止食，申爵以荣之，筑馆以安之，轻财重气，卑躬厚士，盛矣哉！盛矣哉！抑又闻之，战国将相，咸推引宾游，中代岳牧，并盛延僚友，济济多士，所以成将军之贵。但量能校实，称才任使，员行方止，各尽其宜，受委责成，谁不毕力。至如走贱，妄庸人耳，秋冬读书，终惭专学，刀笔为吏，竟阙异等，衡门衰素，无所闻达，薄官轻资，焉能远大？自阳九遘屯，天步艰阻，同彼贵仕，溺于巨寇，亟邻危殆，备践薄冰。今王道中兴，殷忧启运，获存微命，足为幸甚，方欢饮啄，是谓来苏。然皇銮未反，宛洛芜旷，四壁固三军之馀，长夏无半菽之产，遨游故人，聊为借贷，属此乐土，洵美忘归。窃服高义，惭谒门下，明将军降以颜色，二三士友，假其馀论，蒯蒯不弃，折简赐留，欲以鸡鹜，厕鸳鸿于池沼，将移瓦砾，参金碧之声价。昔折胁游秦，忽逢盼采，担簦入赵，便致留连；今虽羁旅，方之非匹，樊林之贲，何用克堪。但眇眇纤萝，凭乔松以自耸，蠢蠢轻蚋，托骖尾而远鹜，窃不自涯，愿备下走，且为腹背之毛，脱充鸣吠之数，增荣改观，为幸已多，海不厌深，山不让高，敢布心腹，惟将军览焉。（《陈书·蔡景历传》）



◎　毛喜

喜，字伯武，荥阳阳武人。起家梁中卫西昌侯行参军。迁记室参军，元帝以为尚书功论侍郎。陷入周。陈天嘉初南归，为宜帝骠骑府谘议参军，领中记室。及即位，除给事黄门侍郎、兼中书舍人，迁太子右卫率、右卫将军，封东昌县侯，母忧夺情，起为明威将军，改宣远将军、义兴太守，入为御史中丞，服阕，加散骑常侍、五兵尚书，参掌选事，加侍中，授散骑常侍、丹阳尹，迁吏部尚书。後主即位，授信威将军永嘉内史，改南安内史，祯明元年，徵为光禄大夫，领左骁骑将军，道卒，年七十二。



◇　与释智□书

□C□B63年仰系，不易可言。承今夏在石像前行道，欣羡无极。又闻欲于天台营道场，当在夏竟耳。学徒远近归依者，理应转多，安心林野，法嘉自娱，禅讲不辍耳。四十二字门令附，虽留多时，读竟不解，无因谘访，为恨转积。南岳亦时有信，照禅师在岳岭，徒众不异大师在时。善公于山讲释论，彼於邑迟望还纲维大法，不者归锺岭摄山，亦是栖心之处，何必适远方，诣道场，希勿忘京师。边地之人，岂知回向倾心？无时不积，未因接颜色，东望欷满敬德。信人今返，白书不具，弟子毛喜和南。



◇　又书

弟子诸弟及儿等，悉蒙平安，第三任鄱阳郡，第二为豫章王司马，第四大延卿，第五入阁，任度支郎，大儿由在东宫为中书舍人。仰蒙垂顾，以大善知识大同学，辄复远谘。（《释藏》起字二号《国清百录二》）



◇　又书

秋色尚热，道体何如，禅礼无乃损德，弟子老病相仍，汤药无效，兼不得自闲，转有困尔。仰承移往佛陇，永恐不复接颜色，悲慨但深。仰惟本以旷济为业，独守空岩，更恐违菩萨普被之旨。近与徐丹阳诸善知识共详量，等是一山，锺岭天台，亦何分别，必希善加三思，不滞于彼我。京师弥可言师，一二因拔师口具其间，愿敬道德。弟子毛喜和南。（同上。）





◇　又书

适奉南岳信，山众平安，弟子有答，具述甲乙，後信来当有音外也。今奉寄笺香二片，熏陆香二斤，槟榔三百子，不能得多，示表心，勿责也。弟子毛喜和南。（同上。）



◇　又书庆讲

今者仰餐敷说，训往绰然，道俗嗟味，般若照明，岂是拙辞，所能称述？弟子毛喜和南。（同上。）



◎　宗元饶

元饶，南郡江陵人。仕梁为本州主簿，迁征南行参军，转外兵，历司徒王僧辩主簿。陈受禅，除晋陵令，入为尚书功论郎。使齐还，为廷尉正，迁太仆卿，领本邑大中正、中书通事舍人。宣帝即位，转廷尉卿，加通直散骑常侍、兼尚书左丞，迁御史中丞，出为贞威将军、南康内史，入加散骑常侍、荆雍湘巴武五州大中正，重领尚书左丞、御史中丞，历左民尚书、右卫将军，领前将军，迁吏部尚书，太建十三年卒，赠侍中、金紫光禄大夫。

◇　奏劾陈裒

臣闻建旗求瘼，实寄廉平，褰帷恤隐，本资仁恕，如或贪污是肆，徵赋无厌，天网虽疏，兹焉弗漏。谨案锺陵县开国侯、合州刺史臣裒，因藉多幸，预逢抽擢，爵由恩被，官以私加，无德无功，坐尸荣贵，谯肥之地，久沦非所，皇威克复，物仰仁风，新邦用轻，弥俟宽惠，应斯作牧，其寄尤重，爰降曲恩，祖行宣室，亲承规诲，事等言提，虽廉洁之怀，诚无素蓄，而禀兹严训，可以厉精。遂乃擅行赋敛，专肆贪取，求栗不厌，愧王忱之出赈，徵鱼无限，异羊续之悬枯，置以严科，实惟明宪。臣等参议，请依旨免裒所应复除官，其应禁锢及後选左降本资，悉依免官之法。（《陈书·宗元饶传。》）



◇　奏劾蔡景历

臣闻士之行己，忠以事上，廉以持身，苟违斯道，刑兹罔赦。谨案宣远将军、豫章内史、新丰县开国侯景历，因藉多幸，豫奉兴王，皇运权舆，颇参缔构，天嘉之世，赃贿狼藉，圣恩录用，许以更鸣，裂壤崇阶，不远斯复，不能改节自励，以报曲成，遂乃专擅贪污，彰于远近，一则已甚，其可再乎？宜置刑书，以明秋宪。臣等参议，以见事免景历所居官，下鸿胪削爵土，谨奉白简以闻。（《陈书·蔡景历传。》）



◇　测狱刻数议

窃寻沈议非顿异范，正是欲使四时均其刻数，兼斟酌其佳，以会优剧。（陈书·沈洙传》，梁代旧律，测囚日一上，起晡鼓尽二更。范泉定律，分其刻数，日再上。沈洙议用昼漏，朝夕上测各十七刻。众议以为宜依范泉前制。高宗曰，「沈长史议得中，宜更博议」，左丞宗元饶议。）



◎　顾越

越，字思南，（《南史》作允南。）吴郡盐官人。仕梁为扬州议曹史、兼太子左率丞，补五经博士。绍泰初，迁国子博士。陈文帝即位，除始兴王谘议参军、侍东宫读，除给事黄门侍郎，废帝初，除通直散骑常、侍中书舍人，被谮下狱，免，太建元年衣于家，年七十八。



◇　春宫辅弼未极时选疏

臣梁世薄宦，禄不代耕，季年扳荡，窜身穷谷，幸属圣期，得奉昌运，朝廷以臣微涉艺学，远垂微引，擢臣以贵仕，资臣以厚秩，二宫恩过，有异凡流，木石知感，犬马识养，臣独何人，罔怀报德。伏惟皇太子天下之本，养善春宫，臣陪侍经籍，于今五载，如愚所见，多有旷官，辅弼丞疑，未极时选。至如文宗学府，廉□正人，当趋奉龙楼，晨游夕论，恒闻前圣格言，往贤政道，如此，则非僻之语，无从而入。臣年事侵迫，非有邀求，政是怀此不言，则为有负明圣，敢奏狂瞽，愿留中不泄。（《南史》七十一。）



◎　刘师知

师知，沛国相人。仕梁历王府参军。绍泰初，为中书舍人。入陈，至文帝即位，迁鸿胪卿。天嘉初，坐事免，寻复为中书舍人，光大元年，矫诏令安成王还东府，事觉，下北狱赐死。



◇　大行侠御服议

既称成服，本备丧礼，灵筵服物，皆悉缟素。今虽无大行侠御官事，案梁昭明太子薨，成服，侠侍之官，悉著□斩，唯著铠不异，此即可拟。愚谓六日成服，侠灵座须服□□。（《陈书·刘师知传》，高祖崩，六日成服，朝臣共议大行皇帝灵座侠御人所服衣服吉凶之制，博士沈文阿议宜服吉服，师知议。）



◇　又议

左丞引梓宫□山陵，灵筵□宗庙，必有吉凶二部，成服不容上凶。博士犹执前断，终是山陵之礼，若龙驾启殡，銮兴兼设吉凶之仪，由来本备，准之成服，愚有未安。夫丧礼之制，自天子达。案王文宪丧服明记云，「官品第三，侍灵人二十，官品第四，下达士礼，侍灵之数，并有十人，皆白布褶褶，著白绢帽，内丧，女侍数如外，而著齐□。」或问内外侍灵是同，何忽□服有异，答云，若依君臣之礼，则外侍斩，内侍齐，顷世多故，礼随事省，诸侯以下，臣吏盖微，至于侍奉，多出义附，君臣之节不全，□冠之费实阙，所以因其常服，止变帽而已。妇人侍者，皆是卑隶，君妾之道既纯，服章所以备矣。皇朝之典，犹自不然，以此而推，是知服斩，彼有侍灵，则犹侠御，既著白帽，理无彤服。且梁昭明仪注，今则见存，二文显证，差为成准。且礼出人情，可得消息。凡人有丧，既陈筵几，□帷灵房，变其常仪，芦箔草庐，即其凶礼，堂室之内，亲宾具来，齐斩麻缌，差池哭次，玄冠不吊，莫非素服，岂见门生故吏，绡谷间趋，左姬右姜，红紫相揉？况四海遏密，率土之情是同，三军缟素，为服之制斯一，遂使千门旦启，非涂垩于彤闱，百僚戾止，变服粗于朱□，而耀金在列，鸣玉节行，求之怀抱，固为未惬，准以礼经，弥无前事？岂可成服之仪，譬以山陵之礼？葬既始终已毕，故有吉凶之仪，所谓成服？本成丧礼，百司外内，皆变吉容，侠御独不，何谓成服？若灵无侠御则已，有则必应□服。（《陈书·刘师知传》，时以二议不同，乃启取左丞徐陵决断，陵断同博士议，师知又议。）



◇　矫敕出安成王

今四方无事，王可还东府，经理州务。（《陈书·世祖沈皇后传。）





◇　侍中沈府君集序

陈亢有云，「趋庭学诗，又闻君子。」毛苌亦云，「登高能赋，可为大夫。」言其善观民风，则与图王政。若沈恭子者，斯乃当世贤焉。至如敦厚之词，足以吟咏情性，身之文也。贞固之节，可以宣被股肱，邦之光也。然此者君之小道，犹曰馀行，何则？德之所本，教之所由，实乃孝笃天伦，义感殊类，有美于斯，郁为高士，则余与夫子，古所谓世亲者欤？亦所谓友益者欤？畴昔一面，□来二纪，自总角而接清尘，蒙长者之嘉酹，屯险骤更，欢娱中阻，班超既反，盛宪犹存，春秋美景，朝游夕宴，酒酣得意，赋诗联章，顾余不肖，齿义悬绝，降德亡年，交情弥至，增荣广价，知己难忘，南浦之送未淹，北邙之辞仍及。于时属有烽燧，方勤帷□，遂使褐裘莫计，宝剑无追，痛此生刍，同兹宿草，九原方远，百身宁赎。若乃帐悬秋月，一雁孤飞，花落春风，数鹦争弄，伯牙之弦，寂寥长绝，山阳之管，惆怅徒闻。夫盛烈清微，便传乎帝载，遗文馀论，被在乎民谣者，斯所以没而犹彰，死且不朽。今乃撰西还所著文章，名为後集。（《艺文类聚》五十五。）



◎　萧氵允

氵允，梁书作□。初为镇西法曹行参军。太平元年，封巴陵王，奉齐後。



◇　请以第六皇弟昌封衡阳王表

臣闻宗子维城，隆周之懋轨，封建藩屏，有汉之弘规。是以十世斯永，实资邢卫，鼎命灵长，实赖河楚。伏惟陛下神猷光大，圣德钦明，道高日月，德侔造化，往者王业惟始，天步方艰，参奉权谟，匡合义烈，威略外举，神武内定，故以再康禹迹，大庇生民者矣。及圣武升遐，王师远次，皇嗣忧隔，继业靡归，宗祧危殆，缀旒非喻。既而传车言反，公卿定策，纂我洪基，光昭景运，民心有奉，园寝克宁，后来其苏，复在兹日，物情天意，皎然可求。王琳逆命，逋诛岁久，今者连结犬羊，乘流纵□，舟旗野阵，绵江蔽陆，兵疲民弊，杼轴用空，中外骚然，蕃篱罔固。乃旰食当朝，凭流授律，苍兕既驰，长蛇自翦，廓清四表，澄涤八□，雄图遐举，仁声远畅，德化所覃，风行草偃，故以功深于微禹，道大于惟尧，岂直社稷用宁，斯乃黔黎是赖。第六皇弟昌，近以妙年出质，提契寇手，偏隔阙徼，旋踵末由。陛下天伦之忧既深，克让之怀常切。伏以大德无私，至公有在，岂得徇匹夫之恒情，忘王业之大计？宪章故实，式遵典礼，钦若姬汉，建树贤戚。湘中地维形胜，控带川阜，捍城之寄，匪亲勿居，宜启服衡疑，兼崇徽饰，臣等参议，以昌为使持节、散骑常侍、都督湘州诸军事、骠骑将军、湘州牧，封衡阳郡王，邑五千户，加给皂轮三望车，後部鼓吹一部，班剑二十人，启可奉行。（《陈书·衡阳献王昌传。》）



◎　谢岐

岐，会稽山阴人。仕梁为尚书金部郎、山阴令。侯景乱，流寓东阳。景平，依张彪为东扬州司马。彪败，武帝引参机密兼尚书右丞。及受禅，除给事黄门侍郎、中书舍人，仍兼右丞，天嘉二年卒，赠通直散骑常侍。

◇　大行侠御服议

灵筵□宗庙，梓宫□山陵，实如左丞议。但山陵卤簿，备有吉凶，从灵舆者，仪服无变，从梓宫者，皆服苴□，爰至士礼，悉同此制，此自是山陵之仪，非关成服。今谓梓宫灵□，共在西阶，称为成服，亦无卤簿，直是爰自胥吏，上至王公，四海之内，必备□□。案梁昭明太子薨，略是成例，岂容凡百士庶，悉皆服重？而侍中至于武卫，最是近官，反鸣玉纡青，与平吉不异。左丞既推以山陵事，愚意或谓与成服有殊，若尔日侠御，文武不异，维侍灵之人，主书宣传齐斋干，应敕悉应不改。（《陈书·刘师知传）





卷十六




◎　张正见

正见，字见赜，清河东武城人。梁太清初，射策高第，除邵陵王国左常侍。元帝即位，拜通直散骑侍郎，迁彭泽令，後避地匡俗山。陈受禅，除镇东鄱阳王墨曹行参军，兼衡阳王府长史，历宜都王限外记室撰史著士，带寻阳郡丞，累迁尚书度支郎、通直散骑侍郎。太建中卒，有集十四卷。



◇　石赋

连山蔽亏，巨石□崎。上兴云而蔚会，下激水而推移。舒丹霞于九折，混白露于三危。镇方城于汉水，固天阙于汤池。依岛屿而绵邈，住溪壑之□□。开五岳之灵图，集九老之仙都。韬神弓于射的，产利剑于昆吾。鱼跃湘乡之水，雁浮平固之湖。堕山鹊之金印，碎骊龙之宝珠。奄蔼披衣，氤氲翠微。精卫取而填海，天孙用以支机。随西王而不落，傍东武而俱飞。尔乃蕴怪含灵，怀奇蓄变。兽形鸟像，畜身人面。已休陈仓之鸡，复舞零陵之燕。迎一童于洛阳之水，送五妇于成都之县。帝王憩而投壶，仙人坐而高宴。架沧海之神塘，俨夷陵之瑞场。发黄金之秘简，隐白玉于仙床。双立天门之郡，特起缙云之堂。李广射而为虎，初平叱以成羊。图孔明之八阵，互吴橘之三梁。惊神人于武落，骇商客于丽塘。（《艺文类聚》六初学记五。）



◇　山赋

何神山之峻美，谅苞结之所成。东垂曰泰，南服称衡。西戎所擅，北狄标名。于是尧值洪流，滔天襄陵。禹敷水土，奠高槎木。众川既导，群岳自修。潜通四渎。镇厌九州。森罗辰象，吐吸云雾。深不可测，远不可步。於廓灵山，长为作固。尔其为状也，则武当太和，武功太白。昆仑五门，扶宁三石。峰高一万，峭峙三百。登而眺之，则千里无极。俯而临之，则万仞难测。映白鹤而同高，混青天而共色。（《艺文类聚》七。》）



◇　衰桃赋

岩岩秀峰，吐桂荣松。独夭桃之灼灼，轻擢采于寒踪。尔乃万株成锦，千林似翼。苔画波文，花然树色。发秦源而逸气，飘汉绶而流芳。譬兰缸之夜炷，似明镜之朝妆。成蹊列迳，光崖艳汜。间真定之苍梨，杂房陵之缥李。芬芳难歇，照曜无俦。舒若霞光欲起，散似电采将收。既而风落新枝，霜飞故叶。叹垂钓之妖童，怨倾城之丽妾。（《艺文类聚》八十六，《初学记》二十八。）



◇　谢赐钱启

岂期疲疴壁立，猥蒙殊赐，名称榆荚，非投饮马之桥，价重圆泉，宁弃咒鸡之野，惭移周府，才经汉铸，始降王门，忽光私室，青凫委质，笑夷甫之不言，赤仄垂缗，重河间之能数。（《初学记》二十七。）



◎　陈暄

暄，义兴国山人，梁仁威将军庆之幼子。仕梁，入陈至司农卿，与江总、孔范等十馀人为後主狎客。



◇　应诏语赋

核生民之要技，实言语以为前。枢机诚为急务，笔札乃是次焉。拟金人于右阶，称石人于左边。郑侨戎服而无愧，张仪舌存而理痊。唯诺唯辩，何者是与。故知于时言言，于时语语。若乃辽城险峻，齐陈交加。燕将恐惧，汉帝咄嗟。鲁连才吐数句，郦子直御单车。息十重之萦带，贤百万之喧哗。至于兰台静秘，华烛高明。徐斟桂醑，缓奏秦声。二三朋好，数四才英。既说前贤之往行，重睹生死之交情。扼腕抵掌，攘袂盱衡。当斯时也，何者为荣。欲同吃如邓士载，欲作辩似娄君卿。为守为相并如此，少意少事不成名。（《艺文类聚》十九。）



◇　食梅赋

魏无林而止渴，范留信而前尝。赐一时之名果，遂怀核而矜庄。昔咏酸枣之台，今食酸味之梅。眼同曹瞒之见树，形异韦诞之闻雷。胸既咽而思鸠杖，闷欲死而想仙杯。非投壶而天笑，等王孙而客哈。（《艺文类聚》八十六，《初学记》二十八。）



◇　奏请诏智□还都

瓦官禅师，德迈风霜，禅镜渊海，昔在京邑，群贤所宗，今高步天台，法云东蔼，愿陛下诏之还都，使道俗咸荷。（《续高僧传》二十一智□）



◇　与兄子秀书

旦见汝书与孝典，陈吾饮酒过差。吾有此好，五十馀年，昔吴国张长公，亦称耽嗜，吾见张时，伊已六十，自言引满，大胜少年时。吾今所进，亦多于往日，老而弥笃，唯吾与张季舒耳。吾方与此子交欢于地下，汝欲笑吾所志邪？昔阮咸阮籍，同游竹林，宣子不闻斯言，王湛能玄言巧骑，武子呼为痴叔，何陈留之风不嗣，太原之气岿然，翻成可怪。吾既寂漠当世，朽病残年，产不异于颜原，名未动于卿相，若不日饮醇酒，复欲安归？汝以饮酒为非，吾不以饮酒为过。昔周伯仁度江，唯三日醒，吾不以为少。郑康成一饮三百杯，吾不以为多。然洪醉之後，有得有失，成厮养之志，是其得也。使次公之狂，是其失也。吾常譬酒之犹水，亦可以济舟，亦可以覆舟，故江谘议有言，「酒犹兵也，兵可千日而不用，不可一日而不备，酒可千日而不饮，不可一饮而不醉。」美哉江公，可与共论酒矣。汝惊吾堕马侍中之门，陷池武陵之第，遍布朝野，自言焦悚。丘也幸，苟有过，人必知之。吾生平所愿，身没之後，题吾墓云，陈故酒徒陈君之神道。若斯志意，岂避南征之不复，贾谊之恸哭者哉？何水曹眼不识杯铛，吾口不离瓢杓，汝宁与何同日而醒，与吾同日而醉乎？政言其醒可及，其醉不可及也。速营糟丘，吾将老焉。尔无多言，非尔所及。（《南史》六十一《陈暄传》）



◎　傅纟宰

纟宰字宜事，北地灵州人。梁末，为王琳记室。琳败，入陈，除撰史学士，历司空记室参军，迁骠骑安成王中记室，除散骑侍郎、镇南始兴王谘议参军、兼东宫管记，历太子庶子仆。後主即位，迁秘书监、右卫将军兼中书通事舍人，被谮下狱，复上书，忤旨，赐死，有集十卷。



◇　笛赋

贞筠翠节，冒霜停雪。江潭荐竿，巴人所截。五音是备，六孔斯设。殊响抑扬，似出平阳。曲疑高殿，声幽洞房。既逐舞而回袖，亦将歌而绕梁。忽从弄而危短，乍调吹而柔长。于是时也，赵瑟辍讴，齐竽息唱。见象筵之悦耳，听清笛之寥亮。（《初学记》十六。）



◇　博山香炉赋

器象南山，香传西国。下谖巧铸，兼资匠刻。麝火埋朱，兰烟毁黑。结构危峰，横罗杂树。寒夜含暖，清霄吐雾。制作巧妙独称珍，淑气氛氲长似春。随风本胜千酿酒，散馥还如一硕人。（《初学记》二十五。）





◇　狱中上陈後主书

夫君人者，恭事上帝，子爱下民，省嗜欲，远谄佞，未明求衣，日旰忘食，是以泽被区宇，庆流子孙。陛下顷来酒色过度，不虔郊庙之神，专媚淫昏之鬼，小人在侧，宦竖弄权，恶忠直若仇雠，视生民如草芥，後宫曳绮绣，厩马食菽粟，百姓离散，僵尸蔽野，货贿公行，帑藏捐耗，神怒民怨，众叛亲离，恐东南王气，自斯而尽矣。（《陈书傅纟宰传》，《南史》六十九，《文苑英华》六百七十三）



◇　明道论（并序）

纟宰笃信佛教，从兴皇惠朗法师受三论，尽通其学，时有大心□法师著无诤论以诋之，纟宰乃为明道论，用释其难，其论曰：

无诤论言，比有弘三论者，雷同诋诃，恣言罪状，历毁诸师，非斥众学，论中道而执偏心，语忘怀而竞独胜，方与数论，更为仇敌，仇敌既构，诤斗大生，以此之心，而成罪业，罪业不止，岂不重增生死，大苦聚集？答曰：三论之兴，为日久矣，龙树创其源，除内学之偏见，提婆扬其旨，荡外道之邪执，欲使大化流而不拥，玄风阐而无坠，其言旷，其意远，其道博，其流深，斯固龙象之腾骧，鲲鹏之抟运，蹇乘决羽，岂能觖望于其间哉？顷代浇薄，时无旷士，苟习小学，以化蒙心，渐染成俗，遂迷正路，唯竞穿凿，各肆营造，枝叶徒繁，本源日翳，一师解释，复异一师，更改旧宗，各立新意，同学之中，取寤复别，如是展转，添糅倍多，总而用之，心无的准，择而行之，何者为正，岂不浑纯伤窍，嘉树弊牙，虽复人说非马，家握灵蛇，以无当之卮，同画地之饼矣。其于失道，不亦宜乎？摄山之学，则不如是，守一遵本，无改作之过，约文申意，杜臆断之情，言无预说，理非宿构，睹缘尔乃应，见敌然後动，纵横络释，忽恍杳冥，或弥纶而不穷，或消散而无所，焕乎有文章，踪朕不可得，深乎不可量，即事而非远，凡相酬对，随理详核，有何嫉诈，干犯诸师？且诸师所说，为是可毁？为不可毁？若可毁者，毁故为衰；若不可毁，毁自不及。法师何独蔽护，不听毁乎？且教有小大，备在圣诰，大乘之文，则指斥小道，今弘大法，宁得不言大乘之意邪？斯则褒贬之事，从弘放学，与夺之辞，依经议论，何得见佛说而信顺，在我语而忤逆，无诤平等心如是邪？且忿恚烦恼，凡夫恒性，失理之徒，率皆有此，岂可以三修未惬，六师怀恨，而蕴涅□妙法，永不宣扬？但冀其忿愤之心既极，恬淡之悟自成耳。人面不同，其心亦异，或有辞意相反，有心口相符，岂得必谓他人说中道而心偏执？已行无诤，外不违而内平等，仇敌斗讼，岂我事焉，罪业聚集，斗诤者所畏耳。无诤论言，摄山大师诱进化导，则不如此，即习行于无诤者也。导悟之德既往，淳一之风已浇，竞胜之心，呵毁之兴，盛于兹矣。吾愿息诤以通道，让胜以忘德，何必排拨异家，生其恚怒者乎？若中道之心，行于成实，亦能不诤；若以偏著之心，说于中论，亦得有诤。固知诤与不诤，偏在一法。答曰：摄山大师，实无诤矣；但法师所赏，未衷其节。彼静守幽谷，寂尔无为，凡有训勉，莫匪同志，从容语嘿，物无间然，故其意虽深，其言甚约。今之敷畅，地势不然，处王城之隈，居聚落之内，呼吸顾望之客，唇吻纵横之士，奋锋颖，励羽翼，明目张胆，披坚执锐，骋异家，衍别解，窥伺间隙，邀冀短长，与相酬对，榷其轻重，岂得默默无言，唯唯应命？必须掎摭同异，发摘□瑕，忘身而弘道，忤俗而通教，以此为病，益知未达。若令大师当此之地，亦何必默已，而为法师所贵邪？法师又言：吾愿息诤以通道，让胜以忘德。道德之事，不止在诤与不诤，让与不让也。此语直是世间所重，法师慕而言之，竟未知胜若为可让也？若他人道高，则自胜不劳让矣；他人道劣，则虽让而无益矣。欲让之辞，将非虚设，中道之心，无处不可，成实三论，何事致乖，但须息守株之解，除胶柱之意，是事皆中也。来旨言诤与不诤，偏在一法。何为独褒无诤邪？讵非矛盾。无诤论言，邪正得失，胜负是非，必主于心矣。非谓所说之法，而有定相论胜劣也。若异论是非，以偏著为失言，无是无非，消彼得失，以此论为胜妙者，他论所不及，此亦为失也。何者？凡心所破？岂无心于能破，则胜负之心不忘，宁不在胜者乎？斯则矜我为得，弃他之失，即有取舍，大生是非，便是诤论。答曰：言为心使，心受言诠，和合根尘，鼓动风气，故成语也。事必由心，实如来说。至于心造伪以使口，口行诈以应心，外和而内险，言随而意逆，求利养，引声名，入道之人，在家之士，斯辈非一，圣人所以曲陈教诫，深致防杜，说现在之殃咎，叙将来之患害，此文明著，甚于日月，犹在忘爱躯，冒峻制，陷汤炭，甘荠粉，必行而不顾也。岂能悦无诤之作，而回首革音邪？若弘道之人，宣化之士，心知胜也，口言胜也，心知劣也，口言劣也，亦无所包藏，亦无所忌惮，但直心而行之耳。他道虽劣，圣人之敬也。已德虽优，亦圣人之教也，我胜则圣人胜，他劣则圣人劣，圣人之优劣，盖根缘所宜然，于彼于此，何所厚薄哉？虽复终日案剑，终夜击柝，瞑目以争得失，作气以求胜负，胜负在谁处乎？有心之与无心，徒欲分别虚空耳。何意不许我论说，而使我谦退，此谓鹪鹏已翔于寥廓，而虞者犹窥薮泽而求之。嗟乎！丈夫当弘斯道矣，无诤论言。无诤之道，通于内外，子所言须诤者，此用末而救本，失本而营末者也。今为子言之，何则？若依外典，寻书契之前，至淳之世，朴质其心，行不言之教，当于此时，民至老死，不相往来，而各得其所，复有何诤乎？固知本末不诤，是物之真矣。答曰：诤与不诤，不可偏执，本之与末，又安可知？由来不诤，宁知非末？于今而诤，何验非本？夫居後而望前则为前，居前而望後则为後，而前後之事，犹如彼此，彼呼此为彼，此呼彼为彼，彼此之名，的居谁处？以此言之，万事可知也。本末前後，是非善恶，可恒专邪？何得自信聪明，废他耳目？夫水泡生灭，火轮旋转，入牢阱，受羁绁，生忧畏，起烦恼，其失何哉？不与道相应，而起诸见故也。相应者则不然。无为也，无不为也。善恶不能偕，而未曾离善恶，生死不能至，亦终然在生死，故得永离而任放焉。是以圣人念绕桎之不脱，愍黏胶之难离，故殷勤教示，备诸便巧，希向之徒，涉求有类，虽鳞角难成，象形易失，宁得不仿佛遐路，勉励短晨，日常念己身之善恶，莫揣他物，而欲分别，而言我聪明，我知见，我计较，我思惟。以此而言，亦为疏矣。他人者实难测，或可是凡夫真尔，亦可是圣人俯同，时俗所宜见，果报所应睹，安得肆胸襟，尽情性，而生讥诮乎？正应虚己而游乎世，使亻免仰于电露之间耳。明月在天，众水皆见，清风既至，群籁毕响，吾岂逆物哉？不入鲍鱼，不甘腐鼠，吾岂同物哉？谁能知我，共行斯路，浩浩乎，堂堂乎，岂复见有诤为非，无诤为是？此则诤者自诤，无诤者自无诤，吾俱中取而用之，宁劳法师费功夫，点笔纸？但申于无诤，弟子疲唇舌，消晷漏，唯对于明道，戏论於糟粕哉？必欲且改真伪，暂观得失，无过依贤圣之言，检行藏之理，终始研究，表里综核，使浮辞无所用，诈道自然消。请待後筵，以观其妙矣。（《陈书傅纟宰传》，《文苑英华》七百四十七。）



◎　章华

华，字仲宗，吴兴人。侯景之乱，避地广州之罗浮山寺，刺史欧阳□署为南海太守，及□子纥败，乃还京师。主即位，除大市令。明初上书忤旨，被杀。



◇　上後主书

昔高祖南平百越，北诛逆虏。祖东定吴会，西破王琳。宗克复淮南，辟地千里。祖之功，亦至勤矣。下即位，于今五年，不思先帝之艰难，不知天命之可畏，溺于嬖宠，惑于酒色，祠七庙而不出，拜妃嫔而临轩，老臣宿将，弃之草莽，谄佞谗邪，升之朝廷。今疆场日蹙，隋军压境，陛下如，不改弦易张，臣见麋鹿复游于姑苏台矣。（《陈书傅纟宰传》，祯明初，华上书极谏，後主大怒，即日命斩之。）



◎　伏知道

知道，平昌安丘人，梁武康令挺从子。



◇　为王宽与妇义安主书

昔鱼岭逢车，芝田息驾，虽见妖淫，终成挥忽，遂使家胜阳台，为欢非梦，人惭萧史，相偶成仙，轻扇初开，欣看笑靥，长眉始画，愁对离妆，犹闻徙佩，顾长廊之未尽，尚分行□，冀回陌之难回，广摄金屏，莫令愁拥，恒开锦幔，速望人归，镜台新去，应馀落粉，熏炉未徙，定有馀烟，泪滴芳衾，锦花长湿，愁随玉轸，琴鹤恒惊，已觉锦水丹鳞，素书稀远，玉山青鸟，仙使难通，彩笔试操，香笺遂满，行云可托，梦想还劳，九重千日，讵想倡家，单枕一宵，便如荡子，当令照影双来，一鸾差镜，勿使窥窗独坐，□娥笑人。（《艺文类聚》三十二。）



◎　谢贞

贞，字元正，陈郡阳夏入，晋太傅安九世孙。江陵陷，入周，为赵王侍读。太建五年归国，除智武府外兵参军，迁尚书驾部郎中，进侍郎，出为始兴王扬州主簿，迁录事参军，领丹阳丞。後主即位，入掌中宫管记，迁南平王友，加招远将军，掌记室。



◇　遗疏告族子凯

吾少罹酷罚，十四倾外荫，十六锺太清之祸，流离绝国，二十馀载，号天□地，遂同有感，得还侍奉，守先人坟墓，于吾之分足矣。不悟朝廷采拾空薄，累致清阶，纵其殒绝，无所酬报。今在忧棘，晷漏将尽，敛手而归，何所多念。气绝之後，若直弃之草野，依僧家尸□林法，是吾所愿，正恐过为独异耳。可将薄板周身，载以灵车，覆以苇茨，坎山而埋之。又吾终鲜兄弟，无他子孙，靖年幼少，未闲人事，但可三月施小床，设香水，尽卿兄弟相厚之情，即除之，无益之事，勿为也。（《陈书谢贞传》，又略见《南史·谢贞传》，作载以露车，覆以草席。）



◎　褚□

□，字温理，河南阳翟人。为王府法曹，历外兵记室。天嘉中，除桂阳王友，迁太子庶子、中书侍郎。太建中，除戎昭将军、山阴令，被谮免，还除电威将军、仁威淮南王长史，寻掌东宫管记，迁御史中丞，卒官，至德二年追赠秘书监，有集十卷。



◇　风里蝉赋

有秋风之来庭，于高柳之鸣蝉。或孤吟而暂断，乍乱响而还连。垂玄□而嘶定，避黄雀而声迁。愁人兮易惊，静听兮伤情。听蝉兮靡□，更相和兮风生。终不校树兮寂寞，方复饮露兮光荣。（《初学记》三十。）





卷十七




◎　陆琼

琼，字伯玉，吴郡吴人，梁给事黄门侍郎云公子。永定中，州举秀才。文帝时为宁远始兴王法曹行参军、兼尚书外兵郎，进殿中郎，迁新安王文学，掌东宫管记。宣帝为司徒，以为左西掾，及即位，除太子庶子、兼通事舍人，转中书侍郎、太子家令，迁给事黄门侍郎，领羽林监，转太子中庶子，领步兵校尉。後主即位，授散骑常侍、度支尚书，领扬州大中正，迁吏部尚书，以母忧去职，至德四年卒，赠领军将军，有《嘉瑞记》三卷，集二十卷。（案《陈书·陆琼传》，世祖讨周迪陈宝应等都官符及诸大手笔，并中敕付琼。）





◇　栗赋

四时递盛，百果玄芳。绿梅春馥，红桃夏香。何群品之浮脆，惟此质之久长。外刺同夫枳棘，内洁甚于冰霜。伏南安而来清，列御宿而悬房。荐羞则□具榛并列，加笾则菱芡同行。金盘兮丽色，玉俎兮鲜光。周人以之战惧，大官称于柏梁。（《初学记》二十八。）



◇　下符讨周迪

告临川郡士庶，昔西京为盛，信越背诞，东都中兴，萌宠违戾，是以以鹰□竞逐，菹醢极诛，自古有之，其来尚矣。逆贼周迪，本出舆台，有梁丧乱，暴掠山谷。我高祖躬率百越，师次九川，濯其泥沙，假以毛羽，裁解豚佩，仍剖兽符，卵翼之恩，方斯莫喻，皇运肇基，颇布诚款，国步艰阻，竟微效力，龙节绣衣，藉王爵而御下，熊旗组甲，因地险而陵上。日者王琳始贰，萧勃未夷，西结三湘，南通五岭，衡广戡定，既安反侧，江郢纷梗，复生携背，拥据一郡，苟且百心，志貌常违，言迹不副，特以新吴未静，地远兵强，互相兼并，成其形势，收获器械，俘虏士民，并曰私财，曾无献捷，时遣一介，终持两端。朝廷光大含弘，引纳崇遇，遂乃位等三槐，任均四岳，富贵隆赫，超绝功臣。加以出师逾岭，远相响援，接甲断江，翻然猜拒。故司空愍公敦以宗盟，情同骨肉，城池连接，势犹唇齿，彭亡之祸，坐观难作，阶此□故，结其党与。于时北寇侵轶，西贼凭陵，扉屦糇粮，悉以资寇，爵号军容，一遵伪党。及王师凯振，大定区中，天网恢弘，弃之度外，玺书纶诰，抚慰绸缪，冠盖□绅，敦授重叠。至于熊昙朗剿臧，丰城克定，盖由仪同法氍之元功，安西周敷之效力，司勋有典，懋赏斯旧，恶直丑正，自为仇雠，悖礼奸谋，因此滋甚，徵出湓城，历年不就，求遣侍子，累载未朝，外诱逋亡，招集不逞，中调京辇，规冀非常，擅敛征赋，罕归九府，拥遏二贾，害及四民，潜结贼异，共为表里，同恶相求，密加应援，谓我六军薄伐，三越未宁，屠破述城，虏缚妻息，分袭湓镇，称兵蠡邦，拘逼酋豪，攻围城邑，幸国有备，应时衄殄，假节、通直散骑常侍、仁武将军、寻阳太守、怀仁县伯华皎、明威将军、庐陵太守、益阳县子陆子隆，并破贼徒，克全郡境。持节、散骑常侍、安西将军、定州刺史、领豫章太守、西丰县侯周敷，躬捍沟垒，身当矢石，率兹义勇，以寡摧众，斩馘万计，俘虏千群，迪方收馀烬，还固墉堞。使持节、安南将军、开府仪同三司、高州刺史、新建县侯法□，雄绩早宣，忠诚夙著，未奉王命，前率义旅，既援敷等，又全子隆，裹粮擐甲，仍蹑飞走批熊之旅，驱驰越电振武之众，叱咤移山，以此追奔，理无遗类，虽复朽株将拔，非待寻斧，落叶就殒，无劳烈风；但去草绝根，在于未蔓，扑火止燎，贵乎速灭，分命将帅，实资英果，今遣镇南仪同司马、湘东公相刘广德，兼平西司马孙晓，北新蔡太守鲁广达、持节、安南将军、吴州刺史、彭泽县侯鲁悉达，甲士万人，步出兴口。又遣前吴兴太守胡栎、树功将军、前宣城太守钱法成、天门义阳二郡太守樊毅、云麾将军、合州刺史、南固县侯焦僧度、严武将军、建州刺史、辰县子张智达、持节、都督江吴二州诸军事、安南将军、江州刺史、安吴县侯吴明彻，楼舰马步，直指临川。前安成内史刘士京，巴山太守蔡僧贵，南康内史刘峰、庐陵太守陆子隆、安成内史阙慎，并受仪同法氍节度，同会故郡。又命寻阳太守华皎，光烈将军巴州刺史潘纯□、平西将军、郢州刺史、欣乐县侯章昭达，并率貔豹，迳造贼城。使持节、散骑常侍、镇南将军、开府仪同三司、湘州刺史、湘东郡公度，分遣偏裨，相继上道，戈船蔽水，彀骑弥山。又诏镇南将军、开府仪同三司欧阳□，率其子弟交州刺史盛、新除太子右率邃、衡州刺史侯晓等，以劲越之兵，逾岭北迈，千里同期，百道俱集。如脱稽诛，更淹旬晦，司空、大都督安都，已平贼异，凯归非久，饮至礼毕，乘胜长驱，剿扑凶丑，如燎毛发。已有明诏，罪惟迪身，黎民何辜，一皆原宥。其有因机立功，赏如别格，执迷不改，刑兹罔赦。（《陈书·周迪传》，天嘉三年春，使江州刺史吴明彻都督众军，与高州刺史黄法氍豫章太守周敷讨迪，于是尚书下符。）



◇　下符讨陈宝应

告晋安士庶，昔陇西旅拒，汉不稽诛，辽东叛涣，魏申宏略。若夫无诸汉之策勋，有扈夏之同姓，至于纳吴濞之子，致横海之师，违姒启之命，有甘誓之讨。况乃族不系于宗盟，名无纪于庸器，而显成三叛，□深四罪者乎？案闽寇陈宝应父子，卉服支孽，本迷爱敬，梁季丧乱，闽隅阻绝，父既豪侠，扇动蛮陬，椎髻箕坐，自为渠帅，无闻训义，所资奸谄，爰肆蜂豺，俄而解印，炎行方谢，网漏吞舟，日月居诸，弃之度外。自东南王气，实表圣基，斗牛聚星，允符王迹，梯山航海，虽若款诚，擅割环珍，竟微职贡。朝廷遵养含弘，宠灵隆赫，起家临郡，兼昼绣之荣，裂地置州，假藩麾之盛，即封户牖，仍邑栎阳，乘华毂者十人，保弊庐而万石。又以盛汉君临，推恩娄敬，隆周朝会，乃长滕侯，由是紫泥青纸，远贲恩泽，乡亭龟组，颁及婴孩，自谷迁乔，孰复为拟？而苞藏鸩毒，敢行狼戾，连结留异，表里周迪，盟歃婚姻，自为唇齿，屈强山谷，推移岁时。及我彀骑防山，定秦望之西部，戈船下濑，克汇泽之南川，遂敢举斧，并助凶孽，莫不应弦推摧衄，尽殪丑徒，每以罪在酋渠，悯兹驱逼，所收俘馘，并勒矜放，仍遣中使，爰降诏书，天网恢弘，犹许改思，异既走险，迪又逃刑，诳侮王人，为之川薮，遂使袁熙请席，远叹头行，马援观蛙，犹安井底。至如遏绝九赋，剽掠四民，阖境资财，尽室封夺，凡厥仓头，皆略黔首，蝥贼相扇，叶契连踪。乃复逾超瀛溟，寇扰浃口，侵轶岭峤，掩袭述城，缚掠吏民，焚烧官寺，此而可纵，孰不可容？今遣沙州刺史俞文□、明威将军程文季、假节、宣猛将军、成州刺史、甘他、假节云旗将军谭□、假节、宣猛将军、前监临海郡陈思庆、前军将军徐智远、明毅将军、宜黄县开国侯慧纪、开远将军、新除晋安太守赵彖、持节、通直散骑常侍、壮武将军、定州刺史、康乐县开国侯林冯、假节、信威将军、都督东讨诸军事、益州刺史余孝顷，率羽林二万，蒙冲盖海，乘跨沧波，埽荡巢窟，此皆明耻教战，濡须鞠旅，累从杨仆，亟走孙恩，斩蛟中流，命冯夷而鸣鼓，鼋鼍为驾，□阑方壶而建旗。义安太守张绍宾，忠诚款到，累使求军。南康内史裴忌、新除轻车将军刘峰、东衡州刺史钱道戢，并即遣人仗，与绍宾同行。故司空欧阳公，昔有表奏，请宣薄伐，遥途意合，若伏波之论兵，长逝遗诚，同子颜之勿赦，征南薨谢，上策无忘，周南馀恨，嗣子弗忝。广州刺史欧阳纥，克符家声，聿遵广略，舟师步卒，二万分趋，水扼长鲸，陆掣封犭希，董率衡广之师，会我六军。潼州刺史李□者、明州刺史戴晃、新州刺史区白兽、壮武将军□行师、陈留太守张遂、前安成内史阙慎、前庐陵太守陆子隆、前豫章太守任蛮奴、巴山太守黄法慈、戎昭将军、湘东公世子徐敬成、吴州刺史鲁广达、前吴州刺史、遂兴县开国侯详、使持节、都督征讨诸军事、散骑常侍、护军将军昭达，率缇骑五千，组甲二万，直渡邵武，仍顿晋安，案辔扬旌，夷山堙谷，指期掎角，以制飞走。前宣威太守钱肃、临川太守骆牙、太子左卫率孙诩、寻阳太守莫景隆、豫章太守刘广德，并随机镇遏，络驿在路。使持节、散骑常侍、镇南将军、开府仪同三司、江州刺史、新建县开国侯法氍，戒严中流，以为後殿，斧钺所临，罪惟元恶及留异父子，其党主帅，虽有请泥函谷，相背淮阴，若能翻然改图，因机立效，非止肆眚，仍加赏氦擢其建晋士民，久被驱迫者，大军明加抚慰，各安乐业，流寓失乡，即还本土。其馀立功立事，已具赏格。若执迷不改，同恶趑起，斧钺一临，罔知所赦。（《陈书·陈宝应传》，天嘉四年，命章昭达都督众军由建安南道度岭以讨宝应，并诏宗正绝其属籍，于是尚书下符。）



◎　陆瑜

瑜字，□玉，琼从父弟。天嘉中，州举秀才，除骠骑安成王行参军、，转军师晋安王外兵参军东宫学士。太建中，迁尚书祠部郎中，历桂阳王功曹史、兼东宫管记，累迁永阳王文学、太子洗马、中舍人，卒，至德二年追赠光禄卿，有集十卷。

◇　琴赋

龙门琦树，上笼云雾。根带千仞之溪，叶泫三危之露。忽纷糅而交下，终摧残而莫顾。逢蔡子之见矜，识奇响于馀烟。飞青雀兮歌绮殿，引黄鹤兮惨离筵。吟高松兮落春叶，断轻丝兮改夏弦。欢曲举而情踊跃，引调奏而涕流涟。亦有辞乡去国，对此悲年。（《初学记》十六。）



◎　沈仲由

仲由，光大中为廷尉监。



◇　列上测岳款不款人数

别制已後，有寿羽儿一人坐杀寿慧，刘磊渴等八人坐偷马仗，家口渡北，依法测之，限讫不款。刘道朔坐犯七次偷，依法测立，首尾二日而款。陈法满坐被使封藏，阿法受钱，未及上而款。（《陈书·沈洙传》，梁代旧律，测囚日一上，起晡鼓，尽二更。及比部郎范泉删定律令，以旧法测立时久，非人所堪，分其刻数日再上。廷尉以新制过轻，请集会尚书省详议，周弘正曰，未知狱所测人有几人款，几人不款，须前责取人名及数，并其罪目，然後更集得，廷尉监沈仲由列称。）



◎　盛权

权，光大中为通事舍人。



◇　测狱刻数议

比部范泉新制，尚书周弘正明议，咸允虞书惟轻之旨，殷颂敷正之言。窃寻廷尉监沈仲由等列新制以後，凡有狱十一人，其所测者十人，款者唯一。愚谓染罪之囚，狱官宜明加辩析，穷考事理。若罪有可疑，自宜启审分判，幸无滥测。若罪有实验，乃可启审测立。此则枉直有分，刑宥斯理。范泉今牒述汉律云，死罪及除名，罪证明白，考掠已至，而抵隐不服者，处当列上，杜预注云，处当，证验明白之状，列其抵隐之意。窃寻旧制深峻，百中不款者一，新制宽优，十中不款者九，参会两文，宽猛实异，处当列上，未见厘革。愚谓宜付典法，更详处当列上之文。（《陈书·沈洙传》，舍人盛权议。）



◎　徐君敷

君敷，大建中为散骑常侍兼御史中丞。

◇　奏劾南康王方泰

臣闻王者之心，匪漏网而私物，至治之本，无屈法而由慈。谨案南康王陈方泰，宗属虽远，幸托葭莩，刺举莫成，共治罕绩。圣上弘以悔往，许其录用，宫闱寄切，宿卫是尸。岂有金门旦启，玉舆晓跸，百司驰骛，千队腾骧，惮此翼从之劳，妄兴晨之请？翻以危冠淇上，ㄚ服桑中，臣子之愆，莫斯为大。宜从霜简，允置冬官。臣等参议，请依见事解方泰所居官，下宗正削爵土，谨以白简奏闻。（《陈书·南康王昙朗附传》）



◇　奏劾武陵王伯礼

臣闻车屦不俟，君命之通规，夙夜匪懈，臣子之恒节。谨案云旗将军、持节、都督吴兴诸军事、吴兴太守、武陵王伯礼，夙擅英猷，久驰令问，惟良寄重，□乡是属。圣上爱育黔黎，留情政本，共化求瘼，早赴皇心，遂复稽缓归骖，取移凉懊，迟回去□，空淹载路，淑慎未彰，违惰斯在，绳愆检迹，以为惩戒。臣等参议，以见事免伯礼所居官，以王还第，谨以白简奏闻。（《陈书·武陵王伯礼传》，太建初，为吴兴太守，十一年春被代徵还，迁延不发，其年十月，散骑常侍御史中丞徐君敷奏云云，诏曰可。）



◎　张君祖

君祖，未详。（冯惟讷《诗纪云》，「张君祖庾僧渊诗有晋风，陈无此也。」《高僧传》有康僧渊、竺法雅并在晋，或是□与庾字误。）





◇　赠沙门竺法□诗序）

沙门竺法□，远还西山，作诗以赠，因亦嘲之，省其二经，聊为之赞。



◇　道树经赞

峨峨王舍国，郁郁灵竹园。中有神化长，空观体善权。私呵□光景，岂识真迹端？恢恢道明元，解发至神欢。飘忽凌虚起，无云受慧难。



◇　三昧经赞

迹超十二烧，戒由三昧成。贤行极妙住，道志慧以明。九本既殊动，四禅不同冥。渊哉不起灭，始自无从生。借问道气伦，安测泥洹灵。（《广宏明集》四十）



◎　庾僧渊

僧渊，未详。



◇　代答张君祖诗序

省赠法□诗，经通妙远，□□清绮，虽言不尽意，殆亦几矣。夫诗者，志之所之，意迹之所寄也。忘妙元解，神无不畅。夫未能冥达元通者，恶得不有仰钻之咏哉？吾想茂德之形容，虽栖守殊途，标寄元同，仰代答之未足尽美，亦各言其志也。（《广宏明集》四十。）



◎　朱世卿

世卿，未详。（案释真观《因缘无性後论》云，泉亭令德有朱三让者，即其人也。）



◇　法性自然论（释真观作因缘无性论以驳之）

寓兹先生喟然叹曰，「夫万法万性，皆自然之理也，夫唯自然，故不得而迁贸矣。故善人虽知善之不足凭也，善人终不能一时而为恶，恶人复以恶之不足诫也，恶人亦不能须臾而为善，又体仁者不自知其为善，体愚者不自觉其为恶，皆自然而然也。」座右之宾假氏大夫，忽然作色而谓曰，「固哉先生之说也，违大道而谬圣人之言」。先生曰，「大道谁主？圣人何言？」大夫曰，「大道无主，而无所不主，圣人无言，而无所不言」，先生曰，「请言其所言，言性命之所由致乎？请说其所主，主善恶之报应乎？」大夫曰，「何为其不然也。盖天地扶大道之功以载育，圣人合天地之德以设教，序仁义五德以检其心，说诗书六艺以训其业，此圣人之言也。若积善之家，必有馀庆，积不善之家，必有馀殃，故曰圣人无亲，常与善人。六极序而隆行惩，五福陈而善心劝，三世为将，睹覆败之权，七叶修善，有兴隆之性，陈赏宠而不侯，邴昌疏而绍国，斯道家之效也，何先生言皆自然之理，而不可迁贸者哉？」先王笑而应曰，世所谓捋绳之人，绳尽而不知迁，若大夫之徒是也。敬课管陋，为吾子陈之。盖二仪著而六子施，百姓育而五材用，此句者，隔万法而尽然焉。人为生最灵，膺自然之秀气，禀妍媸盈减之质，怀哀乐喜怒之情，挺穷达修短之命，封愚智善恶之性。夫哀乐喜怒，伏之于情，感物而动，穷达短，藏之于命，事至而後明，妍媸盈减，著之于形，有生而表见。愚知善恶，封之于性，触用而显彻。此八句者。总人事而竭焉，皆由自然之数，无有造为之者。夫有造为之者必劳，有出入之者必漏，有酬酢之者必谬，此三者，非造物之功也。故墨子曰，使造三年成一叶，天下之叶少哉。盖圣人设权巧以成教，借事似以劝威，见强勇之暴寡怯也，惧刑戮之弗禁，乃陈祸淫之威，伤敦善之不劝也，知性命之不可易，序福善以奖之。故听其言也，似若不爽，徵其事也，万不一验。子以本枝繁植，斯履道之所致。蒸尝莫主，由遗行之所招，身居逸乐，为善士之明报，体事穷苦，是恶人之显戮。孙叔少不埋蛇，长无令尹之贵，邴吉前无阴德，终阙丞相之尊。若然，则天道以重华文命，答□玄叟之极愚，以商均丹朱，酬尧舜之至圣，大伯三世，无玩兵之咎，而假嗣于仲虞，汉祖七叶，不闻笃善之行，遂造配天之业，箕称享用五福，身抱夷灭之痛，孔云庆锺积善，躬事旅人之悲，颜冠七十之上，有不秀之咨，冉在四科之初，致斯人之叹。而商臣累王荆南，冒顿世居塞北，首山无解颜之鬼，汨水有抱怨之魂，康成以姓改乡，不济小圣之祸，王褒哀变陇木，适受非妄之灾，二生居卫，覆舟之痛谁罪，三仁在亳，剖心之酷何辜？若乃侧近邦畿，密近世代，非坟籍所载，在耳目之前者，至有腹藏孟门之险，心库豺虺之毒，役虑唯以害他为念，行己必用利我为先，锥刀推其尖锐，溪壑讶其难满，内则百两外萦，千锺内实，优偃绮罗，坐列甘腻，鸣金绾玉，富逸终身。自有怀白璧而为襟，莹明珠而成性，心不能行启蛰之杀，手不忍折方长之条，怀殊材而莫采，蓄美志而谁眄，偏糅于冗杂之中，见底于乡闾之末，抱饥寒而溘死，与麋鹿而共埋，享尝寂漠，孀孩无寄，名字不闻，湮沈电灭，如斯可恨，岂一人哉？是知桀跖之凶残，无惧来祸之将及，闵曾之笃行，勿拟後庆之当臻，故□冠子曰，「夫命者，自然者也，贤者未必得之，不肖者未必失之。斯之谓矣？大夫曰，「若子引百家之言，则列子之为名者必廉，廉斯贫，为名者必让，让斯贱，若然者，则贫贱者，立名之士，所营而至也，则富贵者，贪竞之徒，所求而得也，何名自然之数哉？先生曰，「此乃一隅之说，非周于理者也。夫富贵自有贪竞，富贵非贪竞所能得，贫贱自有谦让。贫贱非廉让所欲邀，自有富贵而非贪求，贫贱而不廉让，且子罕言命，道藉人宏，故性命之理，先圣之所惮说，善恶报应，天道有常而阙哉关？譬如温风转华，寒飙扬雪，有委溲粪之下，有累玉阶之上，风飙无心于厚薄，而华霰有秽净之殊途，天道无心于爱憎，而性命有穷通之异术。子闻于公待封而封至，严母望丧而丧及，若见善人，便言其後必昌，若遇恶人，便言其後必亡，此犹终身守株，而冀狡兔之更获耳。」大夫于是敛容而谢曰，「若仆者所执偏迷，而昧通途，守狭近而失遐旷，今承德音，焕然蒙启，譬犹疏蜀伏尸，历万古而忽悟，中山沈醉，未千朝而遽醒，请事斯语，以铭诸绅。」或问曰，「朱子托凭虚之谈，畅方寸之底，论情指事，深有趣焉。但详之先典，有所未达。夫人哀乐喜怒之情，包善恶之性，资待之方不足，于是争夺之事斯兴，才识均者，不能相御，天生仁圣，实使司牧，乐者圣人之所作，礼者先王之所制，三千之仪，以检其迹，五音之和，以导其心，设爵以劝善，悬刑以惩恶，纤毫不漏，酬酢如响，玉帛云乎，非无为所荐，鼓钟斯合，岂自然而谐？千科满目，靡非力用所构，百贯参差，悉由智思而造。吾子汤武之臣隶，周孔之学徒，出入户牖，伏膺名教，而云善人知善之不足凭也？恶人知恶之不足诫也，善不能招庆，祸不能报恶，是何背理之谈也，且翩翱蠕动，犹知去就，况人为最灵，而同一自然之物，此岂高厚之诗，何取譬之非类？情所未达，敬待清酬。」答曰，「若卢敖北遭若士，自伤足迹之未旷，河宗东窥溟海，方叹秋水之不多。吾子习近成性，未易可与谈远大者也。今子以屈伸俯仰，心虑所为，雕镂剪琢，身手所作，礼乐者圣人之所作，圣人者天地之所生，请为吾子近取诸身，则可以远通诸物。子以耳闻眼见，足蹈手握，意谓孰使之然？身有疴疾冷热，皆不自知，哀乐喜怒，兴废安在？何地有识者自知识之所在者乎？有智者自知智之所存者乎？若识遍身中，伤身则识裂，智若随事起，事谢则智灭，果识不知识，智不知智。于是推近以达远，触类而长之，故知礼乐不自知其所由而制，圣人不自知其所由而生，两像亦不知所由而立矣。于是殊形异虑，委积充盈，静动合散，自生自灭。动静者莫有识其主，生灭者不自晓其根，盖自然之理著矣。所谓非自然者，乃大自然也。是有为者，乃大无为也。子云天生圣人，是使司牧，何故唐虞叠圣，加以五臣，文武重光，益以十乱，岂天道之不能一其终始，将末代贻咎于天地？大舜大尧，非欲生不肖之子，龙逢比干，岂乐身就诛割，孔子历聘栖遑，卒云执鞭不惮，颜称回何敢死，终使慈父请车。彼三圣三仁，可谓妙取舍矣。天能令东海亢旱，不如理孝妇之怨，地能使高城复堑，未若救杞梁之殒。故荣落死生，自然定分，若圣与仁，不能自免，深味鄙句，理存显然。」（《广宏明集》二十五。）



◎　杨辇

辇，未详。



◇　奏流拘那罗陀

岭表所译众部，多明无尘唯识，言乖治术，有蔽国风，不隶诸华，可流荒服。（《续高僧传》一，拘那罗陀华言亲依，或云波罗未陀，译云真谛，本西天竺优禅尼国人。）





卷十八




◎　阙名



◇　奏请议沈孝轨诸弟除服

前宁远将军、建康令沈孝轨门生陈三儿牒，称主人翁灵柩在周，主人奉使关内，因欲迎丧，久而未返，此月晦即是再周，主人弟息见在此者，为至月末除灵，内外即吉，为待主人还，情礼申竟。（《陈书·沈洙传》，高祖受禅，有司奏。）



◇　奏加始兴王戎号置佐史

夫增崇徽号，饰表车服，所以阐彰厥德，下变民望。第二皇子新除始兴王伯茂，体自尊极，神姿明颖，玉映□辰，兰芬绮岁，清辉美誉，日茂月升，道郁平河，声超衮植，皇情追感，圣性天深，以本宗阙绪，纂承藩嗣，虽圭社是膺，而戎章未袭，岂所以光崇睿哲，宠树皇枝？臣等参议，宜加宁远将军，置佐史。（《陈书·始兴王伯茂传》，旧制诸王受封未加戎号者，不置佐史，于是尚书八座奏。）



◇　奏封第三皇子伯山

臣闻本枝惟允，宗周之业以弘，盘石既建，皇汉之基斯远，故能协宣五运，规范百王，式固灵根，克隆卜世。第三皇子伯山，发睿德于龆年，表岐姿于□日，光昭丹掖，晖映青闱，而玉圭未秉，金锡靡驾，岂所以敦序维翰，建树藩戚？臣等参议，宜封鄱阳郡王。（《陈书·鄱阳王伯山传》，天嘉元年七月丙辰，尚书八座奏。）



◇　奏治始兴王叔陵死後馀罪

逆贼故侍中、中军大将军始兴王叔陵，幼而狠戾，长肆贪虐，出抚湘南，及镇九水，两藩□庶，埽地无遗，蜂目豺声，狎近轻薄，不孝不仁，阻兵安忍，无礼无义，唯戮是闻；及居偏忧，淫乐自恣，产子就馆，日月相接，昼伏夜游，恒习奸诡，抄掠居民，历发丘墓，谢太傅晋朝佐命，草创江左，断棺露骸，事惊听视。自大行皇帝寝疾，翌日未瘳，叔陵以贵介之地，参侍医药，外无戚容，内怀逆弑，大渐之後，圣躬号擗，遂因匍匐，手犯乘舆，皇太后奉临，又加锋刃，穷凶极逆，旷古未俦。赖长沙王叔坚诚孝恳至，英果奋发，手加挫拉，身蔽圣梗叔陵仍奔东城，招集凶党，馀毒方炽，自害妻孥。虽应时枭悬，犹未摅愤怨。臣等参议，请依宋代故事，流尸中江，污潴其室，并毁其所生彭氏坟庙，还谢氏之茔。（《陈书·始兴王叔陵传》，高宗崩、叔陵以□药刀斫後主中项，又斫太后数下，还东府，聚兵千人，俄而萧摩诃将兵至府西门，斩其首，送于台，尚书八座奏。）



◇　启请徐陵改断大行侠御服

案群议斟酌旧仪，梁昭明太子丧成服仪注，明文见存，足为准的。成服日。侍官理不容犹从吉礼，其葬礼分吉，自是山陵之时，非关成服之日，愚意刘舍人议于事为允。（《陈书·刘师知传》，高祖崩，六日成服，朝臣共议大行皇帝灵座侠御人所服衣服吉凶之制，博士沈文阿议宜吉服，刘师知议宜服□□，徐陵同博士请，时八座以下并请。）



◎释氏



◎　慧恺

慧恺与法泰等知名梁代，入陈，居广州制旨寺。



◇　摄大乘论序

夫至道弘旷，无思不洽，大悲平等，诱进靡穷，德被含生，理非偏漏。但迷涂易久，沦惑难息，若先谈出世，则疑性莫启，故设教立方，各随性欲。唐虞之前，图牒简少，姬周已後，经诰弘多，虽复制礼作训，并导之以俗法，而真假妙趣，尚冥然未睹，故迹隐葱岭以西，教秘沧海之外。自汉室受命，方稍东渐，爰及晋朝，斯风乃盛，梁有天下，弥具兴隆，历千祀其将半，涉七代而迄今，法兰导清源于前，童寿振芳尘于後，安睿骋壮思以发义端，生肇擅玄言以释幽致，虽并策分镳，同澜比派，而深浅竞驰，昭晦相杂。自兹以降，笃好逾广，莫不异轨同奔，传相祖习，而去取随情，开抑殊轸。慧恺志惭负橐，勤愧聚萤，谬得齿迹学徒，禀承训义，游寓讲肆，多历年所，名师胜友，备得谘询，但综涉疏浅，钻仰无术，寻波讨源，多所未悟，此盖虑穷于文字，思迷于弘旨，明发兴嗟，负心非一，每欲顺风问道，而未知厥路。有三藏法师，是优禅尼国婆罗门种，姓颇罗堕，名拘罗那他，此土翻译，称曰亲依，识鉴渊旷，风表俊越，天才高桀，神辩闲纵，道气逸群，德音迈俗，少游诸国，历事众师，先习外典，洽通书奥，苞四韦于怀抱，吞六论于胸衿，学穷三藏，贯练五部，研究大乘，备尽深极；法师既博综坟籍，妙达幽微，每欲振玄宗于他域，启法门于未悟，以身许道，无惮远游，跨万里犹比邻，越四海如咫尺，以梁太清二年方届建业，仍值梁季混淆，横流荐及，法师因此，避地东西，遂使大法拥而不畅，未至九江，及游五岭，凡所翻译，卷轴未多，後适闽越，敷说不少。法师每怀慷慨，所叹知音者希，故伯牙绝弦，卞和泣璧，良由妙旨之典难辩，盈尺之珍罕别。法师游方既久，欲旋返旧国，经途所互，遂达番禺。仪同三司、广州刺史阳山郡公欧阳□，睿表岳灵，德洞河府，经文纬武，匡道佐时，康流民于百越，建正法于五岭，钦法师之高行，慕大士之胜轨，奉请为菩萨戒师，恭承尽弟子礼。恺昔尝受业，已少涤沈蔽，服膺未久，便致暌违，今重奉值，倍怀蹈舞，复欲餐和禀德，访道陈疑，虽殷勤三请，而不蒙允遂，恍然失图，心魂靡托。衡州刺史、阳山公世子欧阳纥，风业峻整，威武贞拔，该阅文史，深达治要，崇澜内湛，清辉外溢，饮贤味道，笃信爱奇，躬为请主，兼申礼事。法师乃欣然受请，许为翻译。制旨寺主慧智法师，戒行清白，道气宏壮，志业闲赡，触途必举，匡济不穷，轮奂靡息。征南长史袁敬，德履冲明，志托夷远，徽猷清简，冰桂齐质，弼谐蕃正，民誉早闻，兼深重佛法，崇情至理，黑白二贤，为经始檀越，辰次昭阳，岁维协洽，月吕姑洗，神纪句芒，于广州制旨寺便就翻译。法师既妙解声论，善识方言，词有隐而必彰，义无微而不畅，席间函丈，终朝靡息，恺谨笔受，随出随书，一章一句，备尽研核，释义若竟，方乃著文。然翻译之事殊难，不可存于华绮，若一字参差，则理趣胡越，乃可令质而得义，不可使文而失旨，故今所翻，文质相半，与僧忍等同共禀学，夙夜匪懈，无弃寸阴，即以其年树檀之月，文义俱竟，本论三卷，释论十二卷，义疏八卷，合二十三卷，此论乃是大乘之宗极，正法之秘奥，妙义云兴，清词海溢，深固幽远，二乘由此迷坠，旷壮该含，十地之所宗学，如来灭後将千一百馀年，弥勒菩萨，投适时机，降灵俯接，忘己屈应，为阿僧伽法师，广释大乘中义，阿僧伽者，此言无著法师，得一会道，体二居宗，该玄鉴极，凝神物表，欲敷阐至理，故制造斯论，惟识微言，因兹得显，三性妙趣，由此而彰，冠冕彝伦，舟航有识，本论即无著法师之所造也。法师次弟婆薮盘豆，此曰天亲，道亚生知，德备藏往，风格峻峙，神气爽发，禀厥兄之雅训，习大乘之弘旨。无著法师所造诸论，词致渊理，玄趣难晓，将恐後生，复成纰紊，故制释论，以解本文，笼小乘于形内，挫外道于笔端，自斯已後，迄于像季，方等圆教，乃盛宣通。慧恺不揆虚薄，情虑庸浅，乃欲泛芥舟于巨壑，策骀足于长路，庶累豪成仞，聚爝为明。有识君子，幸宜寻阅其道，必然无失坠也。（《释藏》物六）



◇　阿毗达磨俱舍释论序

正教本宗，文惟三藏，梵音所阐，谅无异说，法相深微，名实繁旷，若非圆明独朗，孰能通达？自日隐额多之山，月翳罗□侯之手，时移解昧，部执竞兴，或以文释义，或以义判文，虽复得失参差，皆以三藏为本，可谓殊途同归，一致百虑者也。寻十八部，师及弟子，并各造论。解其所执，于一部中，多有诸论，此土先译萨婆多部，止有毗婆沙及杂心四卷，毗婆沙明义虽广，而文句来不具足，杂心说乃处中止述自部宗致四卷，过存省略，旨趣难可寻求。此土先译经部。此有成实一论，成实乃以经部驳斥馀师，其间所用，或同馀部，又于破立之中，亦未皆尽其妙，且传译参差，难可具述。佛灭度後千一百馀年，有出家菩萨，名婆薮盘豆，器度宏旷，神才壮逸，学穷文字，思彻渊源，德隆终古，名盖当世，造大小乘论，凡数十部，并盛宣行，靡不宗学。法师德业，具如别传，先于萨婆多部出家，仍学彼部所立三藏，复见彼法多有乖违，故造此论，具述彼执，随其谬处，以经部破之，故此论本宗是萨婆多部，其中取舍，以经部为正，博综群籍，妙拔众师，谈玄微穷于奥极，述事象略而周遍，显成圣旨，备摧异说，立不可窥，破无能拟，义兼数论，而深广愈之，词不繁而义显，义虽深而易人，故天竺咸称为聪明论，于大小乘学，悉依此为本。有三藏法师俱罗那他，聪敏强记，才辩无竭，硕学多闻，该通内外，为弘法故，远游此国，值梁室将倾，时事纷梗，法师避地东西，垂二十载，欲还天竺，来至番禺，慧恺因请翻讲摄大乘等论，经涉二年，文义方毕。法师尔後犹欲旋归，刺史欧阳纥，尚仁贵道，久申敬事，重复请留，弥加殊礼。慧恺与僧忍等，更请翻讲此论，以陈天嘉四年岁次阏逢龙集□滩正月二十五日，于制旨寺始就开阐，或品未毕，仍事徙居于南海郡内，续更敷说。法师游方既久，精解此土音义，凡所翻译，不须度语。但梵音所目，于义易彰，今既改变梵音，词理难卒符会，故于一句之中，循环辩释，翻覆郑重，乃得相应。慧恺谨即领受，随定随书，日夜相继，无懈晷刻，至其年闰十月十日，文义究竟，论文二十二卷。论偈一卷，义疏五十三卷。刺史仍请于城内讲说，既得温故，颇识大宗，非唯暗弱，多有疑滞，又恐所翻，不免谬失，至天嘉五年岁次柔兆二月二日，与僧忍等更请法师重译论文，再解义意，至光大元年岁次强圉十二月二十五日，治定前本，始末究竟。长史袁敬，识鉴沈深，信解明正。长史长子元友，爱文重法，博学多艺，并礼事法师，备尽经始，纟圭南中翻译，悉赖此贵门，方希永传来世，以为後生模式。佛法大海，深广无际，若不局一途，能信顺求学，岂不同餐甘露，共嗅□卜者哉？如或专执，非所喻也。（《释藏》鼓）



◎　释慧达

慧达，润州江宁县小招提寺沙门。



◇　夹科肇论序

慧达率愚，通序长安释僧肇法师所作宗本物不迁等四论，但末代弘经，允属四依，菩萨爰传兹土，抑亦其例。至如弥天大德，童寿桑门，并创始命宗，图辩格致，播扬宣述，所事玄虚。唯斯拟圣默之所祖，自降乎已还，历代古今，凡著名僧传及传所不载者，释僧睿等三千馀僧，清信檀越谢灵运等八百许人，至能辩正方言，节文阶级，善核名教，精搜义理，揖此群贤，语之所统，有美若人，超语兼默，标本则句句深达佛心，明末则言言备通圣教，谅是大乘懿典，方等博书。自古自今，著文著笔，详汰名贤所作诸论，或六家七宗，爰延十二，并判其臧否，辩其差当，唯此宪章，无弊斯咎，良由襟情泛若，不知何系，譬彼渊海，数越九流，挺拔清虚，萧然物外，知公者希，归公采什，如曰不知，则公贵矣。达猥生天幸，逢此正音，忻跃弗已，响宴无疲，每至披寻，不胜手舞，誓愿生生，尽命弘述，达于肇之遗文，其犹若是，况中百门观，爰洎方等深经，而不至增乎？世谚咸云，肇之所作，故是诚实真谛，地论通宗，庄老所资，猛浪之说，此实巨盅之言，欺诬亡没，街巷陋音，未之足拾。夫神道不形，心敏难绘，既文拘而义远，故众端之所诡，肇之卜意，岂徒然哉？良有以也。如复徇狎其言，愿生生不面，至获忍心，还度斯下。达留连讲肆，二十馀年，颇逢重席，末睹斯论，聊寄一序，托悟在中，同我贤余，请俟来哲。夫大分深义，厥号本无，故建言宗旨，标乎实相，开空法道，莫逾真俗，所以次释二谛，显佛教门。但圆正之因，无上般若，至极之果，唯有涅□，故末启重玄，明众圣□□宅，虽以性空拟本，无本可称，语本绝言，非心行处。然则不迁当俗，俗则不生，不真为真，真但名说，若能放旷荡然，崇兹一道，清耳虚襟，无言二谛，斯则净照之功著。故般若无知，无名之德兴，而涅□不称。余谓此说周圆，罄佛渊海，浩博无涯，穷法体相，虽复言约而义丰，文华而理诣，语势连环，意实孤诞，敢是绝妙好辞，莫不竭兹洪论，所以童寿叹言，解空第一，肇公其人，斯言有由矣。彰在翰牍，但宗本萧然，莫能致诘，不迁第四论，事开接引，问答析微，所以称论。



◎　释昙瑗

昙瑗，金陵人，住光宅寺，有集六卷。



◇　答津律师书

集来枉告，良用怃然。余学惭技痒，人非准的，中间虽曾讲授，不异管内窥天，岂足作范後昆，踵武前哲？盖身疾弗瘳，门人引去，一师盛业，废而莫传，五十之年，忽焉将至，长夜永怀，惆怅何已。每有好事者，日相请逼，遂以罢老，复成自励，如法师数子，本出名家，洛下奇才，当今利齿，必欲探核论部，任持律藏，方为美器，日见绝尘。复有海表奇僧，聚中开士，皆学无常师，不远而至，访道质疑，足称一时之乐。不意胡兵犯跸，虏马饮江，塔庙焚如，义徒道□堇。即日京华故老，倚席不谈，乃复爰访幽阿，令其训导。久废无次，何以诲人，故乃荆棘生乎口中，雌黄谬于舌杪矣。煎水求冰，未足为喻，伫能近顾，方陈寸款，瑗白。（《广宏明集》三十二，又一本在二十七上。）



◇　与梁朝士书

光宅寺昙瑗白，窃惟至人垂诲，各赴机权，故外设约事三千，内陈律仪八万，诚复楷训异门，无非惩恶。孔定刑辟，以诘奸宄，释敷羯磨，用摈违法，二圣分教，别有司存。顷见僧尼有事，每越讼公府，其内外殊揆，科例不同，或内律为轻，外制成重，或内法为重，外网更轻，凡情黾勉，肆其阿便，若苟欲利己，则弃内重而附外轻，若在陷地，则弃内轻而依外重，非唯秽黩时宰，便为顿乖理制。幸属明令公匡弼社稷，和燮阴阳，舟楫大乘，柱石三宝，遐迩向风，白黑兼庆。贫道忝居僧例，颇采习毗尼，累获僧曹送事，访律详决。寻佛具切戒，国有宪章，纟圭僧家诤执，未审依何折断？谨致往牒，伫奉还旨，庶成约法，永用遵模。释昙瑗上。（《广宏明》三十二，又一本在二十七上。）



◎　释惠津

惠津，未详。



◇　与瑗律师书

惠津和南，窃闻寻师万日，以礼见知。而津伏奉未淹，过蒙优接。昔邹阳上书，乃可引为上客，宋玉陈赋，则一赐以良田。且复康会来吴，才堪师表，摩腾入汉，行合律仪者哉？故知道在人宏，德不孤立，俦今访古，并非其例，岂可虚佩宠灵，坐安隆渥，便是名逾分外，誉超身表。但法轮初启，请业者如云，非直四海同风，天下慕义？遂令负笈之徒，排肩自远，归仁之士，继踵来仪，华阴成市，曾何足云，举袂如帷，岂得独高前代？况乃阐禅定之初门，开智慧之灯炬，信实倾河倒海，宣说不穷，先进者陷于金城，後生者摧其利齿，可号熏修戒善，能令十地璎珞，守持身行，则使八正庄严，允穆圣凡，叶和幽显，加有怀铅握锥之好，聚萤流麦之勤，或剖□奉求珠，开河出宝；而惠津一介无取，内外靡闻，学谢悬钟，言惭散粉，同斯曲木，空厕直兰，类此蒹葭，谬参玉树，乃知沧溟汪□，不待毫滴之珠，华岳穹崇，宁游尘之壤，譬兹秋凤，如彼春林，坠独叶不预百枝，落一毛何关六翮，正言身名，仰委触途，累区区寸诚，喻如皎日。意三边有务，四郊多垒，致使亏赞讲筵，请益成废，及言悲鲠，宁可具披？所冀难静障除，更敦谘受，不任恋结，行遣祗承。惠津和南。（《广弘明集》三十二，又一本在二十七上。案此与瑗答书，皆梁末侯景乱後也。）



◎　智文

智文，未详。



◇　格倩僧转输运力词

圣上诚异宇文，废灭三宝。君子为国，必在礼义，岂宜以胜上福田，为胥下之役，非止延敌轻汉，亦恐致罪尤深。（《续高僧传》二十七）



◎　阙名



◇　大乘唯识论序

唯识论者，乃是诸佛甚深境界，非是凡夫二乘所知。然此论始末，明三种空。何者为三？一者人无我空，二者因缘法体空，三者真归佛性空。我空者，我本自无，但凡夫之人，愚痴颠倒，于五阴中，妄计为有。何以知无？凡夫依心识妄想分别，于五阴因缘法中，见我为有。然此我相，于五阴中，实不可得。若尔般若观此五五阴中，一二离二，实体不可得，犹如免角，若有此我于一中住者，应于一中见，应于异中见，应于和合中见。云何一中无我者，以有常无常过故。若有我与五阴一者，五阴无常。我亦应无常。复有我若与阴一者，我是常故，阴亦应常，若我与阴二者，一边即同前无常，一边即同前常，若离二边者，此亦不然，离于二边，别相不可得。是故实无神我，如是知者，名入人无我空。因缘法体空者，谓诸色等因缘法，以随俗因缘起。云何随俗因缘起？世人见牛起于牛想，不起马想，见马起于马想，不起牛想。色等法中，亦复如是。见柱起柱想，不起色想，见色起色想，不起柱想。如薪火相待，无实薪以离于薪，更无实火以离于火，更无实薪于薪，更无实火能作薪，因以离于火，更无实薪能作火，因而见火说假名薪，见薪说假名火，以相待成故，如是能成所成，而不离能成，因而有所成，不离所成，因而有能成。如彼薪火，能成所成亦实无，是名因缘法体空。真如法空者，所谓佛性清净之体，古今一定，故经云，佛性者，名为第一义空。所言空者，体无万相故。言其空无万相者，无有世间色等有为法故。无万相非是同于无性法，以其真如法体，是故经云，去八解脱者名不空，空是故不同无法空也。若如是观，是名解真如法空。

唯识论言唯识者，明但有内心，无色香等外诸境界。何以得知？如人目有肤翳，妄见毛轮扌建闼婆城等种种诸色，实无前境界，但虚妄见，有如是诸众生等，外诸境界，故言唯识。若尔，但应言破色，不应言破心。此亦有义，心有二种，一者相应心，二者不相应心。相应心者，谓无常妄识，虚妄分别，与烦恼结使相应，名相应心。不相应心者，所谓常住第一义谛，古今一相，自性清净心。今言破心者，唯破妄识烦恼相应心，不破佛性清净心，故得言破心也。（《释藏》都二）





