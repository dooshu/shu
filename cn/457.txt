弹指词 - 顾贞观(清)
　临江仙
　生查子
　昭君怨
　双双燕
　青玉案
　浣溪沙
　传言玉女
　扫地花
　柳梢青
　春光好
　归国谣
　画堂春
　南乡子
　定风波
　一络索
　望海潮
　凤凰台上忆吹箫
　菩萨蛮
　眼儿媚
　师师令
　戚氏
　天仙子
　望江南
　青衫湿
　八声甘州
　金缕曲
　步蟾宫〈闰六月七夕〉
　喜迁莺
　采桑子
　又
　望梅〈中秋〉
　翦湘云
　河渎神
　醉花阴〈重九〉
　偷声木兰花
　念奴娇
　摸鱼儿〈芍药，简荪友〉
　虞美人
　又
　又〈蜀茶〉
　又〈佛手柑〉
　又
　又
　一剪梅
　贺新凉〈用辛稼轩韵代别〉
　江神子
　烛影摇红〈立春〉
　万年欢〈人日，用史梅溪韵〉
　苏幕遮
　鹧鸪天
　沁园春
　小重山
　御街行
　念奴娇
　风马儿
　玲珑四犯〈用史梅溪韵代送〉
　兰陵王〈江行，用史梅溪韵〉
　蓦山溪〈庚子秋题长干水榭〉
　木兰花慢
　红影
　踈帘淡月
　七娘子
　清平乐
　浪淘沙〈客阳邱，暮闻弦索，同丁药园赋〉
　千秋岁〈宿王舍店，冲寒惫甚，知有王阮亭和女郎题壁诗，不及问也〉
　金人捧露盘
　石州慢〈御河为漕艘所阻〉
　声声令(香笺晚垒)
　御带花〈屡从西华门过金鳌、玉练二桥，马上口占〉
　满江红〈甲辰七夕后一日陛见〉
　又〈中秋直院〉
　又〈书《鹃红集》后〉
　又〈题安苍崖行乐图〉
　感恩多
　南柯子〈为某小侯题照〉
　河传〈送友人南还〉
　金菊对芙蓉〈至夜〉
　玉烛新〈除夜〉
　泸江月〈寄满愿〉
　唐多令
　殢人娇〈答同年严览民问余近况〉
　谒金门
　孤雁儿〈照黛阁藤花〉
　琐寒窗〈前题初本〉
　添字浣溪纱〈姚湾杏〉
　踏莎行〈鹅湖菱芡〉
　南浦〈西施庄玫瑰〉
　柳初新〈水仙祠下柳〉
　渔家傲〈浒溪桃〉
　满庭芳〈东亭桂〉
　玉漏迟〈藕荡莲〉
　离亭燕〈前题改本〉
　鹊踏枝〈顾山山茶〉
　百字令〈朝来雪塞胡同口，东草场东第七条，即与伴花人相对处也〉
　六州歌头
　减字木兰花
　减字木兰花〈宿南馆陶，是夕有梦不记〉
　减字木兰花〈题吴冰仙画〉
　愁倚栏令〈昌平道中〉
　风流子〈辛亥春月告归，得请，途次寄阎百诗，自此不复梦入春明矣〉
　醉春风〈临洺客舍〉
　清平乐〈薄暮上怀柔城，望红螺山一带旧边墙也〉
　菩萨蛮〈湖楼宴罢，和夏卤均韵〉
　又〈和吴薗次〉
　又〈郴江晓发〉
　又〈榕城客舍啖荔枝〉
　又〈晦夜端州道中〉
　又〈送当如弟入秦，时客临汾〉
　又〈早发星轺驿，是太行山绝顶处〉
　满江红〈和毛会候汴梁怀古〉
　又〈留别诸昆仲〉
　一剪梅
　更漏子
　胡捣练〈问疟〉
　东风第一枝〈用史梅溪韵〉
　洞庭春色
　望海潮
　采桑子
　又〈示道侣〉
　又
　又
　真珠帘
　虞美人影
　小重山〈周亦庵山楼宴集，夜看塔灯〉
　又〈吴伯成明府招宴云起楼，属用前韵，即席赠胡璞崖简讨〉
　又〈赠杨鄂州职方〉
　又〈赠宫百朋大参〉
　又〈蜡梅花底感旧〉
　昭君怨〈夜宿翠峰庵，为西山承恩寺下院〉
　御街行
　踏莎美人〈再集吴伯成听梧轩，偕方邵村、秦对岩诸君赋〉
　又〈六桥词今删其二〉
　又
　又
　又
　续断令〈万红友出所制药名藏头词视余，辄戏为之〉
　好事近
　如梦令
　又
　鹊桥仙〈用吴药师韵〉
　满庭芳〈用蔡友古韵〉
　南乡子〈来词“我亦悲吟痛哭人”，余谓“歌”字正不必避，依韵答之〉
　又〈捣衣〉
　酷相思〈竟日东风吹细雨〉
　百字令〈荆溪雨泊，用史梅溪韵，留别陈其年、史蝶庵同学〉
　又〈宿针鱼嘴〉
　又〈西梁山过长年所居，漫书其壁〉
　又〈瓯东苦雨，和陆吴州夫子韵〉
　又
　杏花天〈为刘震修题照〉
　朝中措〈芜关有忆〉
　南柯子
　又
　又
　又
　解佩令〈小姑山水〉
　浪淘沙〈浔阳〉
　又〈佩囊〉
　荷叶杯
　贺新凉〈湘潭夜泊〉
　氐州第一〈荆州赠退将郭智囊，郭能高歌痛饮〉
　沁园春
　又〈舟次英德，游观音岩〉
　又〈陆义山游粤，纳两妾归，当湖赋赠〉
　青玉案
　忆秦娥〈大庾岭〉
　夜行船〈郁孤台〉
　春夏两相期〈宿赣关，酒尽不寐〉
　点绛唇〈螺川立春〉
　又
　乌夜啼
　诉衷情
　水龙吟
　又〈前题〉
　又〈前题〉
　又〈客粤将归，留别李镜月、梁珠五诸同学〉
　又〈王户曹人岳问余何日北行，书此以答，并简院中诸僚友〉
　蓦山溪〈书滕王阁上〉
　字字双〈闽客谣〉
　浣溪纱
　又
　又
　又
　又〈记园次语〉
　又
　酒泉子
　定西番
　金焦叶
　锦缠道〈查家梅〉
　夜游宫
　苏幕遮〈泾皋菊〉
　恋情深〈元旦芍药〉
　眼儿媚〈西兴候潮〉
　梅影
　水调歌头
　鹊踏枝
　满江红
　卜算子
　金缕曲〈赠容若见赠，次原韵〉
　又〈寄吴汉槎宁古塔，以词代书，时丙辰冬寓京师，千佛寺冰雪中作〉
　又
　又〈悼亡〉
　虞美人〈题金校书文璧扇〉
　又〈佛手柑，后十数词皆与容若同赋，其馀唱和甚多，存者寥寥，言之堕泪〉
　雨中花〈梅〉
　一斛珠〈鹰〉
　青玉案〈雁字〉
　台城路〈梳妆台怀古〉
　凤凰台上忆吹箫〈九日〉
　金明池〈茉莉〉
　双红豆〈柳〉





ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　



弹指词 - 顾贞观(清)







作者：顾贞观　清

锡山顾贞观著

男开陆 孙钟珦校

重刻序

先宫谕对岩公官京师时，恒与同邑严藕渔、顾梁汾两先生集纳兰成容若所，以诗词相酬唱。百馀年来，梁汾先生独有《弹指词》行于世。忆予弱冠时，见先大父司寇小岘公有合钞《侧帽》、《弹指》词二本，《侧帽词》者，即纳兰成容若著，先司寇题语有云：“有才如此，而不永年，惜哉！”弹指词则曰：“本朝词家以弾指为最。”窃展卷诵之，惊为自古词家所未有。盖唐宋以来词格，凡几变矣，先生之词，穷其变，而会其通，而极其至，神明变化，开前人未开之境。洵乎为一代之词宗，而叹先司寇公评骘之当也。先生词初刊于其门人杜云川先生，后屡有刊本，今皆毁失。先生族孙酉山醵资付手民，属予为之序，予后进末学，何足以序先生之词，惟予服膺有年，亟思得是词而傅之，故于斯役也，乐为序之。而且怂恿之，顾念吾邑自咸丰庚申遭兵燹，文献亡缺殆尽，先宫谕公《苍岘集》被毁，司寇公《小岘山人集》亦毁，即钞存《无碍山房词稿》久散失，无可搜罗，深以憾。而又念藕渔、云川诸集均无有存者，未知何时谁为重刊而传之。

嗟乎！自古名人著，其传不传，盖犹有幸不幸焉。而况后之人湮没不传者，可胜道哉！予因序先生之词，不能无慨然于中也。

光緖四年岁在戊黄秋九月，邑后学秦赓彤谨序

姚序

予曩闻锡山顾梁汾先生名，求其诗集读之，格高气厚，取法唐人，而变化纵横，又非胶滞笔墨者比。私以为先生之于诗，固其所长，而词则予犹未之见也，闻昔辛稼轩以诗词谒蔡光，蔡云：“子之诗未也，当以词名。”又闻马鹤窗与陆淸溪皆出菊庄之门，而淸溪得诗律，鹤窗得词律，似乎诗与词二者不可以兼能，先生而既长于彼，度未必复长于此，此予曩时所见也。比予游锡山得交杜云川太史，论次当代词，则又屈指先生为第一，因以《弹指集》若千卷示予，其品超，其情至，其取裁非一体，其造就非一诣，洵能出入于南北两宋，而集词之大成者夫。乃叹予当时所见未足以尽先生，而先生之于诗于词本无所不能者也，然非与杜太史游，予亦何由而知先平之才之无所不能也邪。时因校刊《弹指集》成而序之如此。

雍正甲辰五月下浣，华亭姚廷谦书于北垞之小杯湖

杜序

华亭姚子平山，于书无所不窥，平时采摭诗文甚夥，偶与予论次当代词人，予以梁汾师所著《弹指词》示之，因重加校刊行世。夫弹指与竹垞、迦陵埒名。迦陵之词，横放杰出，大都出自辛、苏，卒非词家本色。竹垞神明乎姜、史，刻削隽永，本朝作者虽多，莫有过焉者。虽然，缘情绮靡，诗体尚然，何况乎词。彼学姜、史者，辄屏弃秦、柳诸家，一扫绮靡之习，品则超矣，或者不足于情，若弹指则极情之至，出入南北两宋，而奄有众长，词之集大成者也。予少好填词，每为吾师所矜许，后遇竹垞先生，复窃闻其绪论，乃摩挲白石、梅溪，之间词体为之稍变，而生平瓣香，实在弹指。予向所镂版，藏于家有年，四方争购之，不可得，今平山之服膺弹指，不减于予，因属予序而传之。夫予固穷且老矣，何足以传吾师，而能大其传者，庶几其在平山也哉。

雍正甲辰夏四月，浣花词客杜诏。

邹序

今之谭风雅者，辄左词而右诗，谓诗固发抒才藻，咏歌性情，而词特野田草露，闺门衽席，鄙俚之音，君子弗尚。且诗必上下骚选，出入三唐，敝毕生之精力，犹苦不工；而词则甫解操觚，粗按声律，长句短句，便可按谱而得，于是始之左词而右诗者，继复难诗而易词。不知词于古乐府开其源，厥后发轫于唐，蕃衍于宋，秦、晁诸子，号称最工，当其取材敷藻，亦未尝不上下骚选，出入三唐，敝毕生之精力，诗固难，词亦何易邪。然世之遇不讲者，亦有说焉。学士习经生家业，于咿唔雒诵之下，取唐人靑莲、少陵诸集，挦扯割剥，依稀举仿，便欲名家，间作小词，粗硬生歰，强其笔以相就，转折顿挫抑扬俯仰之间，如伧父之学吴音，舌根间强，不能自主。况其所为词，又皆野田草露，闺门衽席鄙俚之言，脱稿后，自顾亦复形秽，反不如五言七言可以稍文其固陋，因遁其辞曰，词不可作。盖至是而向之难诗而易词者，更转而难词易诗矣。秦、晁诸子后，工者寥寥，曷怪哉！吾邑顾梁汾先生，其诗固婉丽淸新，直入中、晚唐人阆奥，不似外间好谈初、盛，而仅得其皮毛。至《弾指词》，则肌理淸妍，格律苍老，雄深感慨，顿挫沈郁，真残膏剩粉，俱足沾漑后人。所著虽绮窗鸳阁丁甯哀怨，及河桥酒幔怀人送远之词为多，而直禁苑掌丝纶炳炳琅琅，仍作阊阖衣冠语。昔严藕渔太史叙金沙王次回诗云：“以闳肆之才，写宕往之致，穷情尽态，刻露深永，可谓横绝今古。”夫惟藕渔知次者深，故倾倒于次回者至，予举此以弁先生之词，不特凡学轻才，惊怖河汉，即起秦、晁诸子见之，亦当逡巡变色，有起予之叹。是即予之所以知先生者矣。此余先君子序梁汾先生《弹指词》文也，先生后人味澹七兄欲将家刻、杜刻汇集，重校付梓，问序于余，余一行作吏，未遑操觚，因忆先君子文稿中有是序，遂出而录以畀之。嗟乎！文著于六十年以前，而传于一再世之后，其出处亦有时乎？一回想间，不禁惘然。

时嘉庆二十有一年岁次丙子八月朔有二日，同邑后学邹文炳藜斋氏书于章贡之庐陵传舍

诸序

余弱冠与徐子石渔定交于一一堂，见其手录梁汾先生《弹指词》一卷，每风清月夜，相与歌“季子平安否”二阕，激昂慷慨，如李少卿更衣循发时，于以见情词入人深也。越今二十馀年，先生之孙仲温重刻《弹指词》成，而属余为之序。先生幼禀异姿，多读书，诗古文皆有心得，而词更奄有众长，自成机轴。先生尝曰：“吾词独不落宋人圈，可信必传。”尝见谢康乐“春草池塘梦中”句，曰:“吾于词曾至此境。”昔弥勒弹指，楼阁门开，善才即见百千万亿弥勒化身，先生以斯名集，殆自示其苦心孤诣，超神入化处。至归老纑塘，究心理学，视平昔才华，已如飞絮落花，任其沾泥随水，一切色相不留。然其少日刻心注意，所以倾群言而漱六艺者，海内所共信，与先生之自信无异词也。同时有携先生新词至朝鲜者，馆人窃诵焉，翼日，儒服者八人来遏，同声乞词，尽以畀之。后日必一至，备致款曲礼仪，坚恳将来片语单词，必为邮寄。阳羡陈卫玉记其事，是知先生之词，固已传布海外。顾古来唐宋诸名集，类编辑于门生后起，如昌黎之有李汉，少陵之有微之，六一之有东坡，薪尽火传，瓣香在是，故苦心搜辑，以昭示来兹。至为其子孙者，往往不能敬承先绪，以刊布流行，岂极盛之下，难乎为继，抑家庭之教，或转有所未至耶？曩者庐州张太守见阳聘先生修郡志，先生却所赠而请刊端文公遗书，是先生既表章先业于前，今仲温复刻兹集于一再传之后，祖武孙绳，后先济美，于以知顾氏之泽，源远流长，而理学文章之衣被于后人者，浩乎其未有涯涘也，故乐为之序如此。

时乾隆癸酉二月之望，同里后学杏程诸洛拜手书。

卷上

临江仙

曾是上清携手处，迢遥笙鹤遗音。水如环佩月如襟。幔亭人杳，归路已难寻。

莫倚君身仙骨在，晓霜明镜骎骎。碧天云海约投簪。旧欢新别，回首两沉吟。

生查子

欹枕背屏山，镜掩灯明灭。香穗弱难扶，一寸金蚕啮。

抱影欲成眠，翠被寒疑裂。双筋亸红绫，半落闻檐铁。

昭君怨

残雪板桥归路。的的玉人风度。拥袖障轻寒。恣他看。

闻道昔游如昨。添个洗红池阁。掩冉压墙花。是谁家？

双双燕

〈本意用史梅溪韵〉

单衣小立，正秋雨槐花，鬓丝吹冷。镜函如水，长忆画眉人并。残叶飘金井。问燕子、归期未定。伤心社日辞巢，不是隔年双影。

香径。芹泥犹润。只一缕红丝，误他娇俊。几多恩怨，絮彻杏梁烟暝。传语别来安稳。待二十四番风信。那时重试清狂，肯放雕阑独凭。

青玉案

天然一帧荆关画。谁打藳，斜阳下。历历水残山剩也。乱鸦千点，落鸿孤咽，中有渔樵话。

登临我亦悲秋者。向蔓草平原泪盈把。自古有情终不化。青娥冢上，东风野火，烧出鸳鸯瓦。

浣溪沙

不是图中是梦中。非花非雾隔帘栊。窄衫低髻镇相同。

清脆铃声檐鸽夜。悠飏灯影纸鸢风。此时携手月溟蒙。

又〈梅〉

物外幽情世外姿。冻云深护最高枝。小楼风月独醒时。

一片冷香惟有梦。十分清瘦更无诗。待他移影说相思。

传言玉女

〈上元〉

今夕何年，偏觉漏喧人醉。星球高揭，是星娥手缀。千树宝华，寜让六宫翦彩。幽欢刚趁，密传诗谜。

走过红桥，苐三条、忽复会。踏歌声里，听搔头玉坠。明月暗尘，才入暖香寒翠。为伊耽阁，梅花清睡。

扫地花

〈十六夜阴寒，坐卧小楼，茫茫百端，不觉为之凄咽。〉

拥炉人倦，向煮雪声中，坐愁愁坐。巡檐数朵。为丁寜玉笛，莫教吹破。酷爱高寒，纸帐一番清课。肯闲过。不律隃糜，那禁慵堕。

旧约何曾果。在徙倚朱楼，迷藏香径，延缘画舸。正离魂欲接，断烟横锁。怕梦醒时，盻杀满城灯火。问谁个个。掩纱窗、更愁于我。

柳梢青

〈花朝春分〉

乍展芭蕉。欲眠杨柳，微谢樱桃。谁把春光，平分一半，最惜今朝。

花前倍觉无聊。任冷落、珠钿翠翘。趁取春光，还留一半，莫负今朝。

春光好

〈上巳〉

风渐暖，雨初晴。似朝酲。手掐蕙丛双箭，注银瓶。

绣得红罗纤窄，其如懒踏青青。待擘澄心堂纸，仿兰亭。

归国谣

呼女伴，斗草斗花轮日换。相约罗衣同浣。略嫌天气暖。

几折才开筠扇。莫教题便满。空却廽文一半。有人亲落款。

画堂春

湔裙独上小渔矶。袜罗微溅春泥。一篙生绿画桥低。昨夜前溪。

回首楝花风急，催归暮雨霏霏。扑天香絮拥凄迷。南北东西。

南乡子

绣榻近来闲。似整如欹欲缷鬟。自把毛诗教小凤，关关。鹦鹉偷传唤阿蛮。

湘管泪痕斑。掷罢金钱弄玉环。身似离爻中断也，单单。欲展双睂又拆难。

又

春事悔蹉跎。啼鴂啼鹃尽已过。又是炎天行不得，哥哥。鹊语分眀唤渡河。

且莫唱离歌。勉共花阴醉叵罗。不信君愁刚一石，多多。搅入香醪下咽么。

又

只影妒双栖。落尽梁间燕子泥。待到东南新月上，烟低。无奈䟽窗只向西。

珍重语柔荑。能得楼头几度携。曾是别来相望处，凄迷。草暗天涯柳暗堤。

定风波

只觉微词分外尖。计踈容易惹猜嫌。蟢子故悬丝网待。无奈。落花飞絮一时黏。

冷处越须防妒眼。重见。那回风格定矜严。正是背人成独语。尔汝。又谁偷覻水晶帘。

一络索

推枕依然似昨。鬓香云阁。欲抬双眼尚瞢腾，记梦语，无端错。何处一声催觉。晓莺帘幕。眠时亲手系花铃，又彻夜，风吹薄。

望海潮

〈和严荪友照黛词〉

山围拥髻，楼开照黛，尽容生老柔乡。一抹愁烟，三分梦雨，频来好处凄凉。何许最难忘。向埽睂才子，诉与何妨。生怕添愁，只言陈事莫思量。

是谁分付成双。记深盟浅诺，弄玉骑羊。退粉翎寒，倾心叶重，曾教费尽端详。待谱就新妆。怕不堪持赠，翠佩眀珰。真帖谁传，为伊临个十三行。

凤凰台上忆吹箫

润逼琴丝，腻匀笺粉，困人终日𩆌𩆷。似春眠未觉，宿醉相兼。一种无憀心绪，谁还理、旧素新缣。愁来也，王肌生粟，悄觉寒严。

鳒鳒。何曾比目，向百尺竿头，断送枯鲇。想当初崖蜜，知为谁甜。挑取罗巾袖口，将往字、细啮重挦。拼狼藉，墨痕清泪，小印红钤。

菩萨蛮

乱红新碧阴如幕。夹罗初换单绡薄。曲阑沸春声。卷帘无数莺。

花丛双蛱蝶。颤向钗丛贴。和笑弄青梅。是伊亲摘来。

又

楚江才有眀珠寄。秦楼又惹罗襦系。的的比双南。双栖分也甘。

欢多愁转剧。两地寻春约。帆影落平芜。依然范蠡湖。

又

隔花谁撼金铃索。东风无赖搴珠箔。小胆不成欢。麝衾空书寒。

娇多抬腕怯。薄晕偎双頬。半晌费矜持。赠君千日思。

又

颇黎枕滑春云缷。残釭犹自眀兰灺。好梦觉来疑。归时说与伊。

微霜吹玉貌。何处停征棹。相隔只吴关。曲屏无限山。

又〈南音至，接所寄桂花，忽忽成梦。〉

夜深丛桂飘香雪。有人私语凭肩立。莫倚玉兰干。人间风露寒。

残妆犹在臂。小别千年矣。密约誓他生。此生无那情。

又〈小名〉

闻呼菡萏浑娇小。芳名已换芙蕖早。欲摘奈荷香。丝牵蔤恨长。

并房红粉瘦。待雪同心藕。相薏复相莲。莲心菂菂圆。

又〈回文〉

暮烟空碧萦花雾。雾花萦碧空烟暮。来去莫教催。催教莫去来。

影踈侵梦冷。冷梦侵踈影。留醉倚香篝。篝香倚醉留。

眼儿媚

手卷湘帘雨乍收。双燕小红楼。酿花天气，护花心性，一样温柔。

知他底事长无语，细带缚箜篌。个中须解，寒应胜暖，春不如秋。

又

绮语无端障已深。赢得误知音。前身莫在，扫花坛上，敝帚千金。

自从织女回车路。惜别到于今。闲情慧丛，一时分付，好费沉吟。

师师令

〈题裙〉

冰绡雾縠。称楚宫纤玉。称心花样称身裁，教抹作、水云微绿。淡淡海棠红一簇，配雪蕉横幅。

麝脐龙脑犹嫌俗。略薰些沉速。藕丝风飐五铢轻，都不似、尘凡妆束。别绣宝斓金缕蹙，供如来金粟。

戚氏

〈《二乔观兵书图》是吴北宫画〉

十三篇。昔曾断送两婵娟。何意孙吴，却将韬略授钗钿。嫣然。恰随肩。象床交倚麝襟联。双珠巧合双璧，更无相妒有相怜。闻道江上，舳舻衔尾，共惊狂虏投鞭。待同心借箸，密商帷幄，迅扫弋鋋。

妆罢对展芸编。蜡丸封就，侍女不教宣。量珠做、鸳鸯阵里，聚米山川。正军前。露布催草，簪花腕弱，应自怯如椽。拟开屏障，试撚霜毫，写个赤壁飞烟。

铜雀愁深锁，宓妃萧飒，坐老芝田。争似伊家姊妹，恁流离、却得好姻缘。看他既美姿颜，兼精音乐，夫婿人争羡。只英雄、儿女都难恋。定霸业、追想齐年。倩谁凭、阿堵重传。向丹青，枕手且闲眠。忽西风紧，红衣缷落，并蒂池莲。

天仙子

密密濛濛春几许。斜阳忽送廉纤雨。

柳烟深锁怯凭阑，千万缕。飘轻絮。薄幸不归双燕语。

望江南

江南好，燕子乍来时。屡唤不譍挑笋约，欲成还改护兰诗。风日助相思。

又

江南好，清簟坐潇湘。梅雨生憎调黛湿，麦秋偏爱洗头凉。小立焙茶香。

又

江南好，秋水晚平桥。千顷绿沉菱叶雨，十分香散藕花潮。人倚木兰桡。

又

江南好，寒掩小窗纱。积雪红垂天竹子，微泉碧注水仙芽。幽事属谁家。

青衫湿

玉兰堂下新阴薄，轻暖复轻寒。绣床开也，燕泥晨落，移近阑干。

日迟人懒，青梅豆涩，紫蔗浆寒。别来生受，些儿供养，也当加餐。

八声甘州

〈端午〉

恁喧阗、那得怨魂酬，罗绮照中流。问谁乘片舸，笔床砚匣，冷处夷犹。别是沅湘风味，都不混葵榴。独向烟波外，占取清秋。

当日芙蓉湖上，正水嬉初散，杜牧空留。忽催归暮雨，小泊近朱楼。最难忘，风灯零乱，乍隔船，惊见几回头。伤离绪，彩丝千结，嘱咐亲收。

金缕曲

〈秋暮登雨花台〉

此恨君知否？问何年，香消南国，美人黄土。结绮新妆看未竟，莫报诸军飞渡。待领略、倾城一顾。若使金瓯常怕缺，纵繁华、千载成虚负。琼树曲，倩谁谱。

重来庾信哀难诉。是耶非，乌衣朱雀，旧时门户。如此江山刚换得，才子几篇词赋。吊不尽、人间今古。试上雨花台上望，但寒烟、衰草秋无数。听嘹唳，雁行度。

又〈丙午生日自寿〉

马齿加长矣。向天公、投笺试问，生馀何意？不信懒残分芋后，富贵如斯而已。惶愧煞、男儿堕地。三十成名身已老，况悠悠、此日还如寄。惊伏栎，壮心起。

直须姑妄言之耳。会遭逢、致君事了，拂衣归里。手散黄金歌舞就，购尽异书名士。累公等、他年谥议。班范文章虞诸笔，为微臣、奉敕书碑记。槐影落，酒醒未。

又〈吴庶宁七十索词，书以寿之〉

旷达如君几？几曾夸、乌衣列戟，向来门第。咫尺樊笼偏谢却，裹足软红尘里。应自信、筹之熟矣。惟有闲身消受得，第二泉、如镜山如绮。判岁月，此中寄。

人生适意为佳耳。莫空过、持螯时节，听鹂天气。茶局纵横纱帽侧，一笑纷纷斗蚁。那更觅、参同真契。辛苦还丹兼辟谷，总输君、独悟长生理。看玉树，绕阶起。

又

四壁秋花卷。问谁为、柴桑写照，俗尘俱遣？天与高寒风格在，簌簌清霜欲泫。背素障、光浮鱼茧。随例玉盘承露冷，傲慈恩、一抹纱笼浅。和雁字，碧空展。

斜规隙月看逾显。错教人、图成没骨，粉圆脂扁。餐尽落英聊解佩，舐掌何愁嗾犬。只妒影、兰膏未免。接得芙蓉城主牒，许众香、北面吾分典。更位置，烛奴剪。

又〈仲冬望后二日，寿龚芝翁年伯〉

霁月风光卷。恰佳辰、阳回黍谷，禁寒都遣。坐暖芙蓉三十二[1]，那觉一条冰泫。亲领袖、吴笺蜀茧。风雅友朋俱性命，算万间、广厦欢犹浅。孤掌在，快重展。

先皇叹息才名显。墨淋漓、堪收阁拓，堪题禁扁。凰阙何妨容虎卧，莫问淮南鸡犬[2]。吐握惯、积劳难免。览揆正宜膺宅揆，往钦哉、咨汝夔龙典。看绿綟，称身翦。

又〈纪蘗子征君话旧有感〉

皂帽缁尘卷。任相猜、杜陵野老，伤心顿遣。倦眼摩挲双阙望，铅泪铜盘偷泫。辇毂下、一窝如茧。乘兴偶然迷出处，泛虚舟、试狎蓬莱浅。供醉吐，锦茵展。

身终隐矣那须显。数升平、白门标榜，纷纷阔扁。及至时危钩党密，麘凤并遭鹰犬。羡此际、冥鸿独免。阅尽宫邻金虎局，更何人、痛哭三朝典[3]。天宝话，舌频翦。

又〈奉怀柏乡魏相国，时暂假归里〉

黄阁仍开卷。只敷陈、平生四字，昙聃尽遣。江左风流归冀北，霖雨九垓春泫。看赐瓮、十围金茧[4]。国士无双亲下拜，问感恩、知己谁深浅。先世泽，藉公展[5]。

副封白去经纶显。小延英、逾时伏对，怀中鹞扁。太保只今推坐论，西旅徒然贡犬。真异数、朝参暂免。所喜圣朝无阙事，且闲删、雅颂兼谟典。重补衮，五云翦。

又〈和汪蛟门同舍纳姬〉

五夜青绫卷。带馀寒、却偎燕玉，凌兢顿遣。起傍镜奁看制草，银沫御笺微泫。沈水炷、博山分茧。凤阁乍翻新样出，扫宫黄、八字眉儿浅。刚一笑，旅愁展。

异香莫为更衣显。避人看、紫磨缠臂，连宵压扁。传语当关辞剥啄，睡熟金铃小犬。谅酒债、寻常今免。十五垆头夸识字，乞簪花、价倍鹴裘典。怪恼乱，韦肠翦[6]。

又〈寄吴伯成，喜龙光塔工告竣〉

案积如山卷。尽从容、手书耳受，移时散遣。暇即携觞兼召客，王版银钩光泫。频倒屐、莫辞重茧。为续鸾弦酬凤髓，便以胶、投漆情还浅。腾尺木，素怀展[7]。

九龙七级龙光显。忆登高、攀萝直上，指挥轮扁。下视桑麻成世界，听彻云中吠犬。料四牡、驰驱不免。若过棠阴须少憩，采风谣、正属𬨎轩典[8]。留赠答，素毫翦。

又〈坐周雪客兄弟遥连堂，感栎园先生旧事〉

宦槖书千卷。好楼居、看山读画[9]，烟云消遣。造物惟将清福忌，不管西州悲泫。忆缟苎、远投椒茧。昨岁梁鸿溪上过，谢登堂、拜母交非浅。今古谊，一时展。

公才遍历崎岖显。却重围、笑谈矢石，射乌题匾[10]。午夜九阍争叩额，散斥狺狺猘犬。都不怪、希迁数免[11]。偏喜学陶初愿遂，整芸签、悉付琳琅典。硕果尽，痛难翦。

又〈和芝翁题影梅轩词〉

旧雨西风卷。便重经、天荒地老，此情难遣。剩粉遗香留得在，两袖三生红泫。谁擘破、同心珍茧。分付鲛人和泪织，一丝丝、扣入冰花浅。来世作，臂纱展。

非耶立望全身显。太愁予、千眉峰蹙，双鬟云扁。缟夜梨魂看似雪，吠影心忪粤犬。恩与怨、而今勾免。梦里锦鞋欢兮薄，上头钗、判向生前典。缘不了，莫轻翦。

又〈《和闺怨》严荪友、邹黎眉并客燕台，即以寄之〉

无语湘帘卷。肯输他、画梁双宿，封侯悔遣。红雨立残清露滑，绣雀一帮泥泫。早馁就、吴宫八茧。悄向护花铃索下，听黄鹂、骂彻春阴浅。容易得，远山展。

游踪似托韶华显。斗轻狂、谢娘絮薄，沈郎钱扁。何处芳丛争挟弹，横过新丰鸡犬。趁买笑、乡愁告免。不记临行针线密，绿杨丝、系马青衫典。休乞句，带重翦。

又〈梁药亭解元属赋紫竹夫人，因有所订〉

心共香苞卷。卸啼妆、却施檀晕，湘娥恨遣。直拂芸辉绡账薄，云母簟纹波泫。新粉扑、罗浮蝶茧。说与桐花羞待凤，雪衣寒、水月毫光浅。窗影在，个人展。

兔园傍柳名偷显。刻琅玕、词填玉茗，箫圆钗扁。搔背何须春笋样，一笑麻姑鞭犬。换翠袖、昭容不免。占住夜郎才几节，让扶南、暂作扶馀典。偎满愿，火龙翦。

步蟾宫〈闰六月七夕〉

玉纤暗数佳期近。已到也、忽生幽恨。恨无端、添叶与青梧，倒减却，黄杨一寸。

天公定亦怜娇俊。念儿女、经年愁损。早收回、溽暑换清商，翻借作、兰秋重闰。

喜迁莺

欢期远近。试说向乘槎，倩传幽恨。萼绿潜携，兰香密约，妒煞人间风韵。添上青桐一叶，减却黄杨一寸。谁同病，有凄凉月姊，广寒重晕。

何损。虚猜道、解事天公，垂老偏难问。绣被经年。机丝匝月，到底银河渡稳。寄语多情乌鹊，且莫作炎威准。待暗里，把些时倒扣，算他秋闰。

采桑子

分明茉莉开时候，琴静东厢。天样红𡒅。只隔花枝不隔香。

檀痕约枕双心字，睡损鸳鸯。孤负新凉。澹月疏棂梦一场。

又

秋来看尽星河也，只是孤眠。多谢婵娟。再放山楼一夕圆。

床头涧响浑疑雨，滴破苍烟。小字香笺。伴过泠泠彻夜泉。

望梅〈中秋〉

月中秋半。正金波委地，绛霄层卷。唱可哀、空忆人间，记一曲宾云，桂亭双幔。碧海青天，料今夜、夜凉应倦。又无言村杵，有泪边笳，不情邻管。

追思十年游伴。叹吴山烟冷，广陵潮满。把清光、比似元宵，问姮娥肯放。花灯轻换，瓜果前头，小列个、结璘香案。怕佩声钗影，俱逐晓风零乱。

翦湘云

〈秋海棠叶底多红纹，偶从山中觅得一种，叶上下纯绿，正面尤生翠可爱，花复耐久，因移植书阁，为制此词。〉

瘦却剩烟，娇偏宜雨。傍窥宋墙阴，目断初遇。别是幽情脂粉外，那得红丝轻许。系天涯、归梦绿罗裙，添两眉愁聚。

谁念补屋牵萝，卖珠回去，正袖薄天寒，风韵凄楚。小蹙凌波铅泪滴，翦破湘云一缕。向西窗、密约美人蕉，和影儿私语。

河渎神

密约水神祠。瓣香心事谁知。绣幡同上小名儿，一双亲系干支。

萧萧暮雨芙蓉黑。越江犹认行迹。潮没苏碑三尺，怨魂应始消得。

醉花阴〈重九〉

归雁一声相识旧。嫩橘和霜剖。风景入秋悲。恻恻新寒，况是秋深后。

知道明年还健否。且醉黄花酒。休说不须开。倘为看花，忆著离人瘦。

偷声木兰花

平分一片蕉阴绿。相对妾身原似玉。细雨归帆。临别啼珠忽满衫。

断鸿双鲤曾无便。惊喜竹西廊下见。记否檀奴。衣袖当时水墨图。

念奴娇

冷清清地，便逢欢、也则不情不绪。况是宵长孤枕侧，挨得几番秋雨。兰炷微沉，桃笙半叠，送尽炉烟缕。香浓醉薄，此愁何减羁旅。

不过絮断柔肠，乱蛩枉却，费许多言语。二十五声清漏永，尽够滴残双箸。翠湿云鬟，凉侵玉腕，那复催砧杵。由他梦醒，别来和梦难据。

摸鱼儿〈芍药，简荪友〉

几多情、春归莫诉。下阶亲翦红药。短檠孤影愁相对，教伴绮窗斟酌。花睡着。护一点、檀心不受东风谑。明朝梳掠。看镜里芳姿，阿谁较胜，传语问青雀。

琼肌削，似比柔枝更弱。半开仍锁银𬬭。绛绡曾挹经年泪，和露封来灼灼。休忘却。休忘却、年时茅屋空山约。从教零落。待粉蕊全删，宝华同证，此意尽商略。

虞美人

盘螭约指双花隐。翡翠研宫粉。赠来条脱感真妃。莫是兴宁六月、语杨羲。

金𫸩忽似金瓯缺。手挽初弦月。倦游踪迹几更名。好句玉环纤印、记他生。

又

内家结束庄严相。不是慵来样。水晶廉卷半闲时。正好炷香亲较、晚唐诗。

鸳缄忽接郎边信。为道欢期准。寄声青翰早飞回，约共紫藤花下、送春归。

又〈蜀茶〉

烧灯时节传柑宴。青粉墙西见。个人偷眼隔窗纱。映出月中根叶、雪中花。

分明玉茗堂深处。小立垂垂树。问名犹唤内家真。一点荔枝飞骑、笑红尘。

又〈佛手柑〉

额黄染甲宫鸦皱。书法夸筋瘦。凭将背痒试麻姑。且结莲台真印、礼南无。

色香兼味都超绝。弹指霏轻雪。玉纤频屈数将归。按透断纹如啮、十三徽。

又

暖风迟日烘微醉。催上樱桃会。翠娥招手满船招。看煞帽檐欹侧、月城桥。

匀圆细数盛妆合。待解相如渴。丁宁莫受蔗浆寒。薄暮来尝胜雪、小龙团。

又

霜寒玉指吹箫歇。倚断秦楼月。扫眉才子浣花人。不道当时金粟、本前身。

迷藏曲径钩衣戏。似梦犹堪记。侭留颜色待君怜。心字香焦重埋、一丝烟。

一剪梅

自拨香弦按紫檀。曲向谁弹。泪向谁弹。蜀茶花底小红栏。去为谁难。住为谁难。

不施梅额坠双鬟。春也阑珊。人也阑珊。相思空觅驻颜丹。伊也摧残。侬也摧残。

贺新凉〈用辛稼轩韵代别〉

愁向清辉说。暗将离、冰纨却扇，香罗替葛。不觉凉飔吹茉莉，回首纱橱似雪。得几度、为君簪发。行矣天边风露冷，汉时关、偏隔秦时月。幽思重，写瑶瑟。

情知又是经年别。转难忘、凭肩密誓，长生钿合。此意双星应鉴取，好耐寒侵肌骨。恩不甚、怕成轻觉〈《楚辞》：“恩不甚兮轻绝”。〉。来日征帆休便挂，听残更、软语镕心铁。银汉影，夜分裂。

江神子

柔乡无计得徘徊。首重回。眼重回。愿逐飞花，和梦绕妆台。呵手为卿添翠黛，愁一蹙，暂时开。

狂踪频问只佯推。莫相猜。试相猜。验取心香，烧透不成灭。莲叶裁帆丝系祚，风便也，藕船来。

烛影摇红〈立春〉

负却韶光，十年眼冷花丛里。玉笙寒彻梦惊回，著处东风矣。犹是当时春意。渐病酒，怀人天气。樊川愁寐，绕榻茶烟，鬓丝吹起。

残雪无多，莫教容易成流水。琼瑶留伴落梅魂，共作冰壶贮。再入茅堂燕子。应问我，别来何似。君看池畔，照影婆娑，树犹如此。

万年欢〈人日，用史梅溪韵〉

小缀珠幡，玉搔首、触帘散点晴雪。几箭红兰，恰共水仙俱发。为约檀心磐口，和瘦影、伴成三绝，湘屏掩、整整斜斜，一般冷淡香骨。

萧郎俊游未歇。乍传柑时候，又拟轻别。打叠离情，待赏新年节物。挑菜幽期近也，试换取、练裙文袜。临妆镜、拂了蛾儿，月中早见春月。

苏幕遮

玉炉香，谁与共。旖旎烟丝，吹出罗帱缝。双鬓怯翻寒髼松，才话分携，已做天涯梦。

醒时衾还独拥。约略离亭，人远鸡声送。别是五更愁一种。冷透心窝，自怪无端痛。

鹧鸪天

往事惊心碧玉箫。燕猜莺妒可怜娇。风波亭下鸳鸯牒，惶恐滩头乌鹊桥。

搴恨叶，摘情条。旧时眉眼旧时腰。可能还对西窗月，狼藉桐花带梦飘。

沁园春

粉堞乌啼，红桥雁齿，昔日亭台。记坠钗声里，频呼小玉，钩帘影畔，替摘青梅。感绝多情，双燕语道，三岁栖香人未回。心期在，且休教结子，辜负重来。

欢娱总随流水。尚依然位置，没点尘埃。只凄凉禅榻，茶烟空飏，飘零酒社，蜡泪成堆。一种幽情，春草句怕，清梦池塘有劫灰。长陪着，旧雕栏玉砌，花月宫槐。

[12]

小重山

闺阁争传捧贴黄。久重新雨露、润莲帮。锦袜初学内家妆。今而后，启予足、孟家光。

按拍凤头香。尽春愁稳载、莫轻飏。一钩纤窄待重量。惊鸿影，凌波袜、误陈王。

[13]

附：附浣溪沙

闺阁争传捧贴黄。九霄雨露润莲塘。锦袜新学内家妆。

六寸圆肤原有致，一钩纤影待重量。春愁稳载莫轻飏。

御街行

承恩结束辞南内。油壁拥，芳尘碎。绿熊茵贴紫貂裘，香满一身珠翠。玉骢骄软，彩鸾偷傍，不觉珊瑚坠。

花丛着眼惊姚魏。谁管领，霓裳队。只应清夜奉宸游，七宝装成行缀。锦帆天子，疏狂魂魄，空索琼花醉。

念奴娇

楚天旧雨，怪新来幻作，冷云残雪。珍重流莺传语道，怜取长条休折。带绾同心，丝缠续命，一寸肠千结。那能此际，眼看真个离别。

才则唱罢骊驹，兰舟待解，早催归亲切。君便承恩侬易老，须记瓣香星月。范蠡湖头，梁鸿宅畔，准拟成三绝。临岐试问，欢期在甚时节。

风马儿

绕栏幽涧乍泠泠。又雨一声声，漏一声声。两处闲眠，那夜不同听。更，更。

病眸才展讶青青。是灯一星星，萤一星星。偏到薄帏，单枕最分明。生，生。

玲珑四犯〈用史梅溪韵代送〉

万斛闲愁，问小艇如梭，能载多少。凤去台空，俊赏昔游重到。请解半刻离襟，暂领略、布帆清晓。看无言事去，江山有泪，春归花草。

客中最易添凄惋，便登临、莫伤怀抱。怨将身作秦楼月，移共秦淮照。此意重感殷勤，判寂寂、广寒人笑。倩旧时王谢，堂前燕子，诉伊知道。

兰陵王〈江行，用史梅溪韵〉

片帆侧。斜倚轻衫雪色。凝眸倦、清镜窈然，隐约仙娥泛寒碧。霜林泪丝织，翻作春红靓饰。空濛外、多少远山，犹是青螺黛痕积。

移时共兰鹢。正乍展香襟，旋散瑶席。佩珠许傍宫腰摘。更瑞锦分系，宝钗亲嘱，衍波笺字莫漫湿。附𬞟末吹入。

岑寂。又如昔。向洛渚遗尘，步袜重觅。鸳鸯飞去头俱白。奈踏浪难稳，鄣风无力。水云天远，只此意，怎忘得。

蓦山溪〈庚子秋题长干水榭〉

多情长愿，投老秦淮住。华发纵归来，怕不似、少年羁旅。横江酹月，才魄怨销沉，歌伴侣，邀商女，一曲青衫雨。

青溪祠宇，没个迎神妪。弱柳系兴亡，尚拂面、六朝烟缕。无穷金粉，都逐去来潮，桃叶渡，梅根渚，遗恨今何许。

木兰花慢

忆家山似画，寒食后、丽人行。并缆系垂杨，褰帘却扇，细语闲评。纵横竹炉茶碗，也当他、斗酒听啼莺。记得半塘烟柳，昔年曾伫狂生。

泠泠。归梦寄泉声，和醉拥倾城。看袖拂乌丝，裙挥白练，薄负才情。丁宁。莫催双桨，待月明、清露下秦筝。弹到秋江一曲，为谁红泪飘零？

红影

有命从他薄，无才倚佛怜，听小娃亲切，私语曲屏边。乍闲情，教掠鬓，更密意，试凭肩。好减却、绣工夫，同理十三弦。

偶经挑笋处，刚值斗茶天。泥人何事，新来不似从前。料多应、提起断肠消息，今番惆怅对花眠。

踈帘淡月

沈腰织细，正芙蕖初日，露摇珠碎。别是天工，剪付一双秋水。丁宁莫作红楼醉。怕情多、易添憔悴。曲终人杳，数峰江上，唤湘灵起。

但回首、绮罗丛里。几曾怨得，旧香新翠。老去风情，终古可怜身世。知卿未解闲愁味。倚清歌、犹滞巴里。停樽如梦，顾携碧月，照他无寐。

七娘子

小屏风上山无数。就中只问西江路。指点孤舟，水村烟渡。还愁梦里行来误。

一程程递相思铺。一更更漏离魂鼓。说向天涯，今宵最苦。怕伊憔悴还休诉。

清平乐

书任城店壁，壁上多明季公车名士留题之作，缕经垩抹，不复可认，因撮其字句，连缀为词。

短衣孤剑。旧识新丰店。看压小槽香潋滟。醉洗玉船红酽。

早莺送客登车。依微月射银沙。马上续成春梦，墙头笑掷桃花。

浪淘沙〈客阳邱，暮闻弦索，同丁药园赋〉

判谢却韶华。细雨梨花。女郎山下梦还家。六亩屏欹三径掩，不似天涯。

庭树欲栖鸦。渐暝窗纱。四弦何处拨琵琶。拍遍伊凉惊入破，飒飒风沙。

千秋岁〈宿王舍店，冲寒惫甚，知有王阮亭和女郎题壁诗，不及问也〉

一鞭谁共。刚有愁迎送。乘倦解，青丝鞚。霜威侵酒盏，雾气穿衣缝。生恋着，黄茅野店鸡声梦。

烛泪无端涌。三匝惊栖动。想此际，钗头凤。语吞鹦鹉噤，欲颤鸳鸯冻。魂别也，晓风残月儿珍重。

金人捧露盘

〈大明湖晤田紫纶进士，时未就廷对，翩翩如二十许人，云将以秋月南游，索词为赠，后问其同榜李季霖，知田与余皆生丁丑，自顾形秽，一叹而已。〉

冠春闱。游春苑，醉春觞。帽檐斜，花影悠扬。玉河飞骑，似闻争说李东阳。阻风中酒，如余者，老大徒伤。

羡韶年，乘逸兴，登虎阜，下钱塘。待重沾、桂子荷香。休教看煞，风流京兆汉田郎。归来学个，眉儿画、别样纤长。

石州慢〈御河为漕艘所阻〉

一月长河，奈阻崎岖，玉京犹隔。满身风露，夜寒谁问，扣舷孤客。不如归去，从教锦缆牙樯，钓丝莫负秋江碧。何事访支机，悔乘槎踪迹。

凄绝。无端阅遍，战垒遗屯，邮亭败壁。只得几行官柳，似曾相识。琵琶响断，那须月落回船，曲终始下青衫滴。晓镜待重看，有霜华堪织。

声声令(香笺晚垒)

〈松陵吴汉槎夫人出关，令妹诏质以孤孀远送，芝麓龚公盛称为缟綦义烈，因赋此词，并寄汉槎。〉

香笺晚垒，翠黛朝弯。燕霜那忽点云鬟。伯劳飞燕，禁骨肉，恁摧残。盼九天、为妾赐环。

甚日生还，酒泉郡，玉门关。燕颔小妹上书难。麻衣似雪，泪潸潸。背人弹，本意儿，身作木兰。

〈【原注】时尊府君蒙恩免戍，竟以忧卒。〉

御带花〈屡从西华门过金鳌、玉练二桥，马上口占〉

梳妆台下，扪碑字、金碧依然天半。龙舟寂寞，信波翻太液，藕花长满。知否凭高无限意，几增凄惋。传呼急，平明骑马，值紫宸班换。

指点重瞳亲御处，飞阁千层，彩虹双转。朱颜频改，都不是、寻常意中庭院。飘泊青衫，随例属、天家拘管。忆二十年前慧业，侍玉皇香案。

满江红〈甲辰七夕后一日陛见〉

曙色天街，衣半湿，露华凉沁。何处是，双星一水，碧空遥浸。夹道纱笼趋画省，几枝银箭传清禁。赋春城，批敕与韩翃，题宫锦。

初日耀，龙墀荫。罘罳角，鱼鳞淰。向御炉烟里，瞻天无任。只觉上清尘土绝，那知玉宇高寒甚。料孤眠、正忆早朝人，欹山枕。

又〈中秋直院〉

凤纸中宵，亲捧出，九天珠玉。只少个，添香侍史，对燃官烛。绛节高随银汉转，红檐不定金波浴。乍因风，吹得到人间，霓裳曲。

丛桂树，家山绿。归梦好，残更促。又宫壶滴罢，晓钟相续。蓬勃鹊炉三殿敞，扑琅鱼𬬭千门肃。量圣朝，无阙更无人，青蒲伏。

又〈书《鹃红集》后〉

爱酒能诗，记旧日，疏狂风调。曾相识，星前掷果，紫衣年少。匹马衫轻愁独往，双鸾镜掩虚同笑。又谁衔，锦字帝城飞，三青鸟。

凭寄语，归期杳。刚又被，无情恼。奈玉容难驻，缁尘易老。露叶如啼杨柳陌，霜华欲被芙蓉沼。怅丹青，都是梦中看，今番觉。

又〈题安苍崖行乐图〉

一拂翛然，差堪伴，凌云逸翮。听涧音，涔涔幽泻，俗尘都息。晏坐聊为风月主，纵游时作湖山客。裛清晖，何事转沉吟，追畴昔。

争染翰，西林席。看睹墅，南林屐。数君家胜赏，会应重得。须信人生行乐耳，残年暮景宜珍惜。共苍崖，更结岁寒交，松千尺。

感恩多

卸头灯影背，坐拥鸳衾待。待听归骑声，已三更。

犹自瓣香亲炷，礼双星。礼双星。莫遣秋河，一番风浪生。

南柯子〈为某小侯题照〉

选胜轻装出，分行小队齐。珠鞭阑过凤城西，​​一字沿流，同解锦鄣泥。

玉爪看调鹘，花冠簇斗鸡。应弦斜拂柳圈低，薄醉归来，纤手个人携。

河传〈送友人南还〉

憔悴。经岁。封侯何益。漫教夫婿道，归须及，落花前。果然。得人心可怜。

眉间一粟黄纹小。欢应到。胜接回鸾诰。说相思。知未知。迟迟。索他归梦诗。

金菊对芙蓉〈至夜〉

早换新衣，迟添弱线，且教同坐更阑。乍绕檐冰箸，戛碎琅玕。今宵海样莲花漏，听儿家、数尽悲欢。燕台梦杳，似伊清瘦，可耐严寒。

双鱼昨寄平安。道夜深风雪，正直金銮。想频呵冻墨，绛蜡才干。平明又复催趋走，只空陪、彩仗千官。口脂面药，几时宣赐，分饷孤鸾。

玉烛新〈除夜〉

百愁今夜扫。试熨展双蛾，依然欢笑。吟笺绣谱都删却，悔把韶光误了。拥炉清况，差不减、沉香庭燎。巡檐罢、冷蕊犹含，莫被竹声催觉。

商量欲颂椒花，看兽炭频添，麝煤轻爆。个中冷暖。凭残漏、传与玉京人道。未曾三十。明日明年年少。判沉醉、两处无眠，五更春好。

泸江月〈寄满愿〉

记寒宵携手，一篱新月，三径微霜。臂绡乍惜殷红减，平生意，百劫难忘。为我飘蓬，由他飞絮，恶风吹堕何方。燕台尺素，犹自祝胜常。怪啼痕、浥透香囊。心知从此别，但寄声珍重，莫更思量。蜀道如天，侯门似海，陌头容易盼萧郎。除非是，星轺捧节，便出泸江。

纵然金屋深藏，清笳拍遍，料依旧情伤。侧身西望貂褕赠，双鱼杳，不上瞿塘。邛筰烟迷，痒疴瘴合，梦魂可到家乡。乌衣门巷，别后总凄凉。又谁过，昔日幽窗。扫眉安镜处，任泥翻燕垒，蜜涴蜂房。黄菊休开，紫薇空老，见伊枝叶几回肠。归来也，重逢满愿。所愿才偿。

唐多令

双泪滴花丛。一身惊断蓬。尽当年、剩月零风。虚把玉颜临镜也，浑不似，旧时红。

笺粉砑芙蓉。金窠小篆封。恨书回、忒煞匆匆。别有心情难寄与，凭说向，欲归鸿。

殢人娇〈答同年严览民问余近况〉

帐掩梅花，一炷水沉烟小。宛转薄衾香不了。堆窗乱叶，听西风横扫。才病起，禁得夜深清觉。

喔喔荒鸡，哑哑宿鸟。明日事、又萦怀抱。输他痛饮，把馀寒生拗。判醉也、能抵独眠多少。

谒金门

三十矣。弹指韶光能几？梵课村妆从此始。心期成逝水。

那少真珠百琲。迟却红丝一系。得婿今生应似子。斯言犹在耳。

孤雁儿〈照黛阁藤花〉

西来爽气冲帘过。映槛外、花千朵。绿天深护好楼居。蕊粉莫教弹破。芸辉乍暖，紫绣垂遍，看帐里，瑶英卧。

流苏百结飘还堕。蝶乱处、莺梢妥。十围溜雨剩霜皮，犹带六朝烟锁。庄严便是，珠缨宝珞，称设慈云座。

〈【原注】阁为西山杨氏家园第一胜处，有紫藤数株，络石凌霄，覆满如幄，不计其为何代物也。〉

琐寒窗〈前题初本〉

帘卷西山，水犀斜押，燕泥晨涴，浓荫覆满，蕊粉绿天弹破。忆初时、豆蔻重含，春归不觉檀心颇。似芸辉堂静，紫绡微揭，帐垂人卧。

婀娜。妆成后，讶镜里虬髯，横窥梳裹。玉龙遗蜕，犹是六朝烟锁。旧长生、钿合难寻，阿环宛在双藤左。供庄严、宝珞珠缨，谁设慈云座。

添字浣溪纱〈姚湾杏〉

淡淡胭脂薄薄绡，水边分得日边娇。七十二峰螺黛影，上花梢。

望逐晴波浮绛雪，行沾暮雨晕红潮。谁与石仙相对赏，有山樵。

〈【原注】湖边山下居民，无不种杏者，而姚湾尤盛。傍崖有两石仙，衣冠甚伟，过者肃然起敬。山樵余自署云。〉

踏莎行〈鹅湖菱芡〉

稚涩全消，匀圆竞熟。同时二妙秋湖曲。阿环才谱荔枝香，采𬞟休却珍珠斛。

兰浆迟归，摘酣冰玉。水仙风味宜新浴。相思一夕渚烟深，短蓑无恙莼丝绿。

〈【原注】吾乡菱芡，惟出此湖者可敌松陵，他处并远不逮。〉

南浦〈西施庄玫瑰〉

夹城春晚，待重寻、遗迹访娇娃。踏遍寻常巷陌，邂逅女郎花。不改昭容双袖，只生憎、蜂蝶掩篱笆。愿从今唤作，苎萝村里，一种旧桑麻。

追忆药栏多丽，左家香、何必让姚家。犹似烟笼沉麝，拂曙点檀霞〈牡丹左紫并美姚黄，烟笼紫，亦牡丹名。〉。和露摘来簪髻，九雏钗、璀璨映盘鸦。莫碎研紫粉，臂绡潜换守宫砂。〈庄在夹城，世传鸱夷入五湖时居此，向以牡丹得名，今见玫瑰而已。〉

柳初新〈水仙祠下柳〉

南朝一片伤心雨。总被垂杨留住。水村山郭，红桥倚遍，极目乱飘金缕。能有春情几许。怕重来，扑天飞絮。

当日别离无据。知他可忆长亭语。狂踪约略，酒醒残月，多在乱莺啼处。添得倚风凝伫，念天涯、有人羁旅。

〈【原注】柳阴一长板桥，红阑绿浪，咫尺西定，极烟水凄迷之致，惜无人解唱《雨霖铃》问明朝酒醒何处耳。〉

渔家傲〈浒溪桃〉

曲水平桥通宛转。船头响细春潮浅。小泊村扉争吠犬。人不见。落红如织渔罾眼。

橘刺藤梢随径剪。游丝醉拂东风软。薄暮酒旗青一展。衫袖卷。数钱曾识当垆面。

〈【原注】溪甚曲，桥甚低，泛小舠行村落间，如在画中，满溪花片，自清明至四月不绝。〉

满庭芳〈东亭桂〉

径敞深秋，轮安满月，绿阴长对清圆。金泥衫冷，飒沓委金钿。五夜馚馧不绝，凉如水，胜挟飞仙。乘风去，蕊珠宫阙，能得几回眠。

当年。携伴侣，小山沉醉，斗韵分笺。纵闲愁吹坠，不到觥船。欲觅狂欢旧梦，谁知在、曲阁栏边。凭记取，生香真色，写照属黄荃。

〈【原注】东亭为华学士子潜别墅，有东西两园，西岑华堂最胜，后归上谷。花时每与衣澹、蓉滨暨邹黎眉诸兄弟觞咏其中。〉

玉漏迟〈藕荡莲〉

片帆无恙否，湖光开镜，晚烟低没。折戟沉沙，中有小乔香骨。一夜凌波唤起，又欲语、盈盈似活。秋水阔，蒹葭玉树，总嫌唐突。

新来着个渔人，纵棹解菱丝，绿蓑慵脱。满目愁予，管领断桥风月。载去乱头粗服，正相对、淡妆浓抹。凝伫切，今生为他消渴。

离亭燕〈前题改本〉

烟水晚来空阔。望处白鸥飞没。折戟沉沙磨不尽，中有小乔香骨。谁唤起凌波，欲语亭亭似活。

钓罢绿蓑慵脱。叶底画桡轻拨。粗服乱头相对处，绝称淡妆浓抹。俗累此全遗，翻恐为伊消渴。

〈【原注】地近杨湖，署月香甚，其旁为扫荡营，盖元明间水战处也。荪友往来湖上，因号藕荡渔人。〉

鹊踏枝〈顾山山茶〉

花覆七楼红十里。遍数东南，此树曾无比。碧海扶桑差可拟，绿云稠叠丹霞绮。

叹息唐昌遗玉蕊。奕叶蟠根，今日能留几？一宿只园怀帝子，梦魂何处空烟水。

〈【原注】山当无锡、江阴、常熟三县之界，上有古观音院山茶一株，传为梁昭明太子手植，首句载《虞山志》，明嘉隆间树朽，萌蘗复生，今犹未及其半也。〉

百字令〈朝来雪塞胡同口，东草场东第七条，即与伴花人相对处也〉

天涯絮语，分明对、夜雪蓬窗相共。十叠鸾笺千斛酒，不觉漏声寒冻。绣被浓薰，罗帏独掩，各自耽幽梦。冰壶心冷，起居千万珍重。

回念书阁凄清，淡烟和月，正梅花香动。一自伴花人远别，空挂绿毛幺凤。妙解回纹，清谈步障，并是多愁种。嵰霜捣尽，玉浆应许亲送。

卷下

六州歌头

〈丁未九月，扈驾东巡，偕行者王纯嘏、陆义山、张南溟诸同舍，各有诗文以记一时之盛，余得七言绝句六十首，刻成附识其后。〉

翠华东指，秋狝及秋成。臣珥笔，书纶绋，诏从行。备西清，辇路重修处，渔阳道，庐龙塞，孤竹国，榆关驿，几回经。一字围场分合，三十万，铁骑无声。快风毛雨血，梦泽起神鹰，傍驾惟听，角弓鸣。

每前驱罢，方阵结，开帐殿，设层城。视列宿，皆环拱，帝车星。乍传更、趣理银台奏，霜威重，砚初冰。红本下，黄封出，已参横，敬答两宫驰问，回銮早、先报慈宁。愧垂堂入疏，谏猎只虚名，碌碌长卿。

减字木兰花

〈随围至滦州，晓雾失道，从数骑行遍凉汀，良久雾散，横山之秀，滦河之清，自入燕以来，所未见也。碑勒金城郝璧《望海潮》词，有“回首望长安，帝子攀号处，清泪阑珊”之语，盖国初郝以台使者巡行至此感赋。山有故经略高司马园亭。〉

波光似练，峡束飞流看似箭。直下沧溟，一线犹能十里清。

绣衣持斧，却忆鼎湖挥泪雨。谁卖卢龙，别业逍遥寄此中。

减字木兰花〈宿南馆陶，是夕有梦不记〉

西风又起，水驿更长人倦矣。绣被香空，一夕浓熏是梦中。

乡心久断，欲寄乡书天样远。为问汀庐，有个南归宿雁无。

减字木兰花〈题吴冰仙画〉

水绡一剪，露朵烟丝俱活现。谁傍花阴，倒卧收香共命禽。

仙娥如画，素影亭亭招不下。再世齐奴，消得珍珠十斛无。

愁倚栏令〈昌平道中〉

云幂幂，水溅溅，草如烟。行近十三陵下路，敢挥鞭。

细柳新蒲乍绿，玉鱼金碗依然。一骑捧香寒食日，忆当年。

风流子〈辛亥春月告归，得请，途次寄阎百诗，自此不复梦入春明矣〉

十年才一觉，东华梦、依旧五云高。忆雉尾春移，催吟芍药，魑头晚直，待赐樱桃。天颜近，帐前兮玉弝，鞍侧委珠袍。罢猎归来，远山当镜，承恩捧出，叠雪挥毫。

宋家墙东畔，窥闲丽，枉自暮暮朝朝。身逐宫沟片叶，已怯波涛。况爱闲多病，乡心易逐，阻风中酒，浪迹难招。判共美人香草，零落江皋。

醉春风〈临洺客舍〉

禁漏莲花碎，玉堂清似水。而今荒店听鸡鸣，醉。醉。醉。月淡藜床，烟低土锉，一番憔悴。

向壁馀灯穗，照人孤影背。不如梦也不逢欢，睡。睡。睡。争忍寒更，教他湿尽，冷红残翠。

清平乐〈薄暮上怀柔城，望红螺山一带旧边墙也〉

烟光上了。天淡孤鸿小。一泒角声听渐杳。吹冷西风残照。

平安火映谯楼。旌旗半卷城头。写入屏山几曲，乡心历乱边愁。

菩萨蛮〈湖楼宴罢，和夏卤均韵〉

桦烟一抹轻绡护。脂香暗觉杯行互。狂捉缕金鞋。问郎真醉耶。

银筝连夜雪。柱冷湘弦折。红豆数来多。曲终人奈何。

又〈和吴薗次〉

炉边促席围银蜡。兰舟准待明朝发。坐到五更钟。忽然归思慵。

六幺催未歇。故故飞觞急。休却眼前杯。玉人容易来。

又〈郴江晓发〉

行云翠湿寒难晓。水仙夜上芙蓉老。山枕酒醒时。雁回人未知。

客城那得住。打鼓开船去。去逐鲤鱼风。归期尺素中。

又〈榕城客舍啖荔枝〉

果然仙品如图谱。晶莹尚湿枫亭露。映彻玉壶冰。守宫纱一层。

碧桃争比得。鹤顶真珠液。好在宋家香。刚逢十八娘。

〈【原注】“宋家香”、“十八娘”皆荔枝名品。〉

又〈晦夜端州道中〉

苍梧水落羚羊峡。危樯欲渡愁云压。肠断岭猿鸣。南来第一声。

上滩争宿处。月黑闻人语。不辨戍楼烟。维舟江那边。

又〈送当如弟入秦，时客临汾〉

秋空倚剑人何处。羁心远挂咸阳树。陇水咽残星。黄河西畔行。

几多乡泪滴。一夜关山笛。谁按小伊州。清霜入鬓流。

又〈早发星轺驿，是太行山绝顶处〉

山城半夜催金柝。酒醒孤馆灯花落。窗白一声鸡。枕函闻马嘶。

门前乌桕树。霜月迷行处。遥忆独眠人。晓寒惊梦频。

满江红〈和毛会候汴梁怀古〉

何必江南，堪痛哭，六朝遗迹。只此地，曾经几遍，铜驼荆棘。高浪已摧临镜堞，平沙尽没藏书壁。漫凭高，历历数沧桑，空沾臆。

朱仙镇，陈桥驿，相望处，城南北。只幽兰轩远，烬灰难觅。且醉金梁桥上月，休寻萼绿堂前石。卷西风，片叶忽飞来，迎秋笛。

〈【原注】迎秋，汴中亭名。余行时嘱会候重建信陵君祠，拟他年再过夷门，特赋一词拜酹，未敢草草。〉

又〈留别诸昆仲〉

燕子重来，还认得，乌衣旧里。浑不改，风流江左，清华门地。社酒晚归娱父老，花灯夜赏饶佳丽。看泾流，如带束胶峰，长如砺。

频作客，乡心系。十载梦，青缣被。又兰階池草，差强人意。笑我仍分藜阁火，输他便纵琼林辔。向五云，多处盼金泥，添新喜。

一剪梅

一道银墙界粉真。宋玉东邻，阮籍西邻。好花如雾看难亲，镜里分身，画里全身。

收拾风光卧锦茵。病渴前春，病酒今春。剧怜莺语太殷勤，昨日归人，明日离人。

更漏子

续残香，留好梦。鸳瓦不销霜重。千里月，五更寒。此情持问欢。

阑干角，蛛丝络。谁解护花铃索。乘宿醉，看梳头。年时还记不。

胡捣练〈问疟〉

便琼花也怎和他，二十四番风战。瘦影上窗微闪。欲语怜娇喘。

霎时凄凛霎时焦，浑似郎心多变。一鬼可容相见。教露鲜妆䩄。

东风第一枝〈用史梅溪韵〉

麦浪翻晴，柳烟吹暮，可怜时候新暖。攀来暗绿嫌深，折去残红怨浅。东风着意，为留得、几丝香软。笑双双、掠水衔泥，辛苦旧巢归燕。

费多少、斜阳送眼，容易得、远山迎面。肯将佩冷江皋，博个宴酣花苑。梦阑酒醒，早减却、春痕一线。问五湖、他日扁舟，可似苎萝相见。

洞庭春色

楼锁葳蕤，桥通宛转，昔日亭台。记坠钗声里，频呼小玉，钩帘影畔，替摘青梅。感绝多情双燕语，道三岁、看花人未回。心期在，且休教结子，辜负重来。

无端绿阴遍也，那复向、旧处徘徊。只凄凉禅榻，茶烟空飏，模糊镜槛，蜡泪成堆。一种幽寻春草句，怕清梦、池塘有劫灰。长陪着，旧雕栏玉砌，零落宫槐。

[14]

望海潮

青烟散后，绿云重绾，今来欲见何缘。每约花时，共听莺处，将归几度留连。冰玉语空传。信书生薄命，自古而然。谁遣刚风，无端吹折到青莲。

品题真负当年。倩泪痕和酒，滴醒长眠。香令还家，粉郎依旧，知他一笑幽泉。慧业定生天，怕柔肠侠骨，难忘人间。莫更多情，漫劳天上葬神仙。

采桑子

仙姿合受尘凡垢，蜚语心惊。不是无情。怕是情多转误卿。

何如莫约箫台凤，惟伴笼鹦。绣户长扃。对念如来般若经。

又〈示道侣〉

玉炉火候温温也，炼就飞霞，结就丹砂。一夜华池静月华。

春深景物还多丽，映雪黄芽。并蒂金花。持过南国姹女家。

又

不知谁唱秋江曲，唤起离鸿。西去孤蓬。心逐江流却向东。

佩珠欲解蘅皋冷，莫采芙蓉。满镜愁红。寂寞怜卿别后同。

又

遥天欲暝重回首，不是燕山。却是吴山。几点烟萦几翠鬟。

登临已改双逢鬓，才度边关。又度江关。心逐飞鸿一昔还。

真珠帘

樱桃宴罢人归后。正烟笼淡月，疏窗如画。红药栏边，当日新携素手。睡起微闻花叹息，似记得、星星密咒。依旧。对漂香泊粉，几枝春瘦。

别久。心期轻负，为深怜痛惜，越添僝愁。十载绮罗情，付昨霄残酒。谁道酒醒都是恨，只刬地、晓风杨柳。知否。古今来一例，断肠回首。

虞美人影

消得几行清泪雨。一片冷云飞去。且共离魂语。留他伴过沉烟缕。

倚遍回廊都不是。不是梦儿行处。毕竟春难住。断肠花落相思树。

小重山〈周亦庵山楼宴集，夜看塔灯〉

卷尽归云瘦碧空。微凉吹不断，白𬞟风。乱烟残霭有无中。惊回首，五十六灯红。

火齐散遥峰。山灵须遣护，绛纱笼。倚楼高咏此时同。分携处，冷落一江枫。

又〈吴伯成明府招宴云起楼，属用前韵，即席赠胡璞崖简讨〉

视草频催锁院空。九天珠玉冷，任随风。梦回人在御香中。依然是，藜火夜深红。

相望隔江峰。秣陵秋正好，一鞭笼。旧游邀笛倩谁同。君行矣，留醉语青枫。

又〈赠杨鄂州职方〉

玉节天南照远空。使槎轻万里，旧乘风。晴川草色醉吟中，君恩在，肯拂赐衣红。

青翰数青峰。晚凉添绣被，麝熏笼。竹炉清响暂时同。催归也，人瘦楚天枫。

又〈赠宫百朋大参〉

北海华樽酒不空。笑谈倾四座，快哉风。点苍金碧卧游中。情应寄，天半落霞红。

留咏最高峰。待将双袖拂，映纱笼。即开山径许相同。城南路，绿野傲丹枫。

又〈蜡梅花底感旧〉

春到愁魔待压禳。试东风第一，道家妆。蜡丸偷寄紫琼霜。檀心展，凭付与檀郎。

金盘敛花房。相逢应只在，水仙旁。色香空尽转难忘。人何处，沉痛觅姚黄。

昭君怨〈夜宿翠峰庵，为西山承恩寺下院〉

真个而今亲试。月白霜浓萧寺。佛阁梦双凭，第三层。

何处银饼素绠。暗入远钟疏磬。一滴下杨枝，乍醒时。

御街行

〈“落花人独立，微雨燕双飞”二语，可取作主客图，晏小山向以入词，杜子紫纶顷以入画，漫因题照，并及写怀。〉

才华杜曲知名早。看即起，明光草。旗亭绝唱拥三姝，合领袖、升平年少。偏生谢却，五陵裘马，别展闲襟抱。

湘波窸地无尘到。随意把，芸香较。一泓如水鉴菱寒，独自个、与谁同笑。只应吟对，杏花春雨，暗忆江南好。

踏莎美人〈再集吴伯成听梧轩，偕方邵村、秦对岩诸君赋〉

再集吴伯成听梧轩，偕方邵村、秦对岩诸君赋

斋阁香泉，岩扉火树，秋来总是相思处。扶轮承盖许重招，为遣西飞一雁、促归桡。

酒噀烟霄，笔挥风雨，金华殿上闻高语。羡君才思涌江潮，憔悴如余应愧、旧题桥。

又〈六桥词今删其二〉

渺渺风帆，凄凄烟树，望中便是侬行处。羁魂别后若相招，分付采菱歌畔、木兰桡。

翠被浓香，青帘细雨，依然坐对篷窗语。双鱼好托夜来潮，此信拆看应傍、画眉桥。

〈【原注】桥在平望，俗传画眉鸟过其下，即不能巧啭，舟人至此，必携以登陆云。〉

又

湿翠群山，柔丝几树，当年倾国曾来处。前溪溪畔是谁招，觅个藕花丛里、暂停桡。

烟霭横空，露华如雨，催归却讶舟人语。西南风紧上轻潮，待得月明同倚、水仙桥。

又

吹落瑶华，折残琼树，魂兮可忆相逢处。枕涛亭下旧曾招，笑指冰船飞渡、胜莲桡。

痛结沉云，病疏行雨，鸳鸯小字三生语。梦偎红颊晕微潮，犹似雪天双骑、玉河桥。

〈【原注】枕涛亭在正阳门外西响水闸。〉

又

瑟鼓青峰，歌翻绛树，无言忽到分襟处。袜罗冰尽手频招，安得千层铁锁、截轻桡。

醉缬凝酥，啼珠冻雨，晓钟时节围炉语。离情欲寄浙江潮，其奈客程偏指，坠钗桥。

续断令〈万红友出所制药名藏头词视余，辄戏为之〉

断红兼雨梦，当归身世，等闲蕉鹿。再枕凉生冰簟滑，石鼎声中幽独。活火泉甘松涛嫩，乳香候，龙团熟。地偏丛桂枝阴，又吐丛菊。

花时约过柴桑。白衣寒蚤，休负深杯绿。青镜流光，看逝水银汉，漂残落木。瓜蔓连钱，草虫吟细，辛苦惊髀肉。从容乌兔，丝丝短发难续。

好事近

弹指绝思惟，唤出婵娟三昧。双锁金针谁会，笑拖泥裙带。

乍拈仍放合欢花，一段风流在。击竹声前粉碎，学香严下拜。

如梦令

宝鸭乍辞衾凤。唤起胆瓶花冻。懊恼十年情，不抵五更霜重。如梦。如梦。落月香车谁送。

又

颠倒镜鸾钗凤。纤手玉台呵冻。惜别尽俄延，也只一声珍重。如梦。如梦。传语晓寒休送。

鹊桥仙〈用吴药师韵〉

泪粘春住，香吹梦醒，提起旧时根节。画船丝柳绮窗花，整一幅，断肠图揭。

彩云易散，银河难渡，青鬓莫教催雪。来生慧业恐生天，又负却，人间风月。

满庭芳〈用蔡友古韵〉

别院收灯，空楼倚笛，穿花漏点分明。飘来兰麝。蓦忽见云英。借与人间风月，瑶台路，特地逢迎。冰轮满，无端吹晕，直是妒娉婷。

相携寻旧约，玉颜丝鬓，种种堪惊。只几番离合，断送多情。欲问飞琼伴侣，尘根在，枉费丁宁。游仙去，一行清泪，为子误三生。

南乡子〈来词“我亦悲吟痛哭人”，余谓“歌”字正不必避，依韵答之〉

芳讯属东邻。格外相怜分外亲。记否枇杷花下见，前身。共是悲歌痛哭人。

无计与传神。小像沉香只暗熏。料得有情应唤彻，真真。珠玉为心以奉君。

又〈捣衣〉

嘹唳夜鸿惊。叶满阶除欲二更。一派西风吹不断，秋声。中有深闺万里情。

片石冷于冰。两袖霜华旋欲凝。今夜戍楼归梦里，分明。织手频呵带月迎。

酷相思〈竟日东风吹细雨〉

竟日东风吹细雨。吹不转，天涯絮。便倚尽、长亭多少树。春去也，人难住。人去也，春难住。

池馆依然行乐处。何事耽羁旅。待相见、重倾离别绪。人归也，春无语。春归也，人无语。

百字令〈荆溪雨泊，用史梅溪韵，留别陈其年、史蝶庵同学〉

花前鬓影，被东风吹上，一丝丝白。算只浮家堪位置，第一飘零词客。果掷迷香，鞭遗软绣，弹指成遥隔。茶烟篷底，看炊蟹眼如雪。

错道旧雨无情，佳时却恁，误了莺和蝶。仆本多愁消不起，罨画溪山风月。虾笼筝船，蛟桥酒幔，丽景纵消歇。津亭回首，嫩条谁与同折。

又〈宿针鱼嘴〉

几行归雁，共征帆落向，暮烟丛里。野戍潮平霜叶下，簇簇蒹葭深舣。酒旆微青，渔灯乍黑，未散沙洲市。当垆一笑，满头黄菊旖旎。

又是急鼓频催，低篷欲掩，转凄迷乡思。谁与孤眠欹枕说，妾梦不离江水。慈姥滩寒，望夫矶暝，相对针鱼嘴。断魂今夜，风鬟两鬓千里。

又〈西梁山过长年所居，漫书其壁〉

远天秋净，正西风粳稻，江乡初熟。竟日帆移罾影外，卧柳村扉斜矗。别浦潮回，平矶叶掩，篱落轻鸥宿。薄寒吹上，春山澹澹凝绿。

眼前人丽如花，鱼多似米，船却高于屋。鸡犬图书无恙在，生事此中粗足。烟水携家，五湖双桨，旧约何年续。客游良苦，倦听商女遗曲。

又〈瓯东苦雨，和陆吴州夫子韵〉

花朝过也，问天公那得，许多风雨。自是春晴无三日，可惜流光难驻。蜡屐冲泥，褰帷溅瀑，厌听黄鹂语。重来谢客，积愁堆满孤屿。

消受水驿山程，灯昏酒冷，梦儿中叨絮。儿女心肠英雄泪，抵死偏萦离绪。烽火遥连，家书间隔，漂泊随鸳侣。芳时断梗，欲归题向何处。

又

倦游垂老，为东风瘦尽，十年花骨。翠袖青衫成间阻，久被软红埋没。银叶轻翻，宝钗重炷，一夜寒灭活。领头心字，篆香浑未消歇。

不合漫咏春城，漏残听𬬭，便身羁双阙。买赋百斤还贳酒，谁念文园病渴。露却金茎，霜留玉杵，天迥蓝桥阔。个侬无恙，今番携手烟月。

杏花天〈为刘震修题照〉

廿年江左知名士。羡门第、才华如此。论交吾亦空馀子，端为吾兄屈指。

风流那觉韶光驶。一笑掇、人间青紫。英雄儿女神仙事，种种于君芥耳。

朝中措〈芜关有忆〉

蘅芜梦冷惜分襟，橘浦饷愁深。断雁西风当日，晓莺残月而今。

临邛久客，茂陵多病，特地关心。天与一般才思，不成两处消沉。

南柯子

慰我兼贫病，怜卿隐笑啼。小来辛苦怨流离。已是十年乡信阻兰溪。

别母情怀恶，将雏气力微。锁心凭寄大江西，梦里五更霜月熨朝衣。

又

古锦馀香湿，春绡积泪殷。相思已是不能闲。况复看人憔悴损朱颜。

醉浅愁仍结，寒深梦却还。轻烟一碧样双鬟，昨夜家书应过小姑山。

又

乍接分钗燕，旋邀对镜鸾。袖香馀暖共阑干。只觉被池红泪不禁寒。

玉轸多时约，金泥一响欢。桂花浓露好谁看。今夜清辉还似忆长安。

又

镜里看花发，门前听马嘶。杏梁何事有单栖。不见天涯芳信几回疑。

欲剪同心带，还占薄命词。悄垂帘幕护相思。为祝东风休卷绿杨丝。

解佩令〈小姑山水〉

江涛似雪。江花似绣。拜娉婷、众山回首。一点烟鬟，被日夜、西风吹瘦。屹冰霜，大姑相守。

鼓残瑶瑟。沥残芳酎。趁潮平、密祈神佑。应笑疏狂，向水国、漫寻红豆。梦吴城，小龙女否。

浪淘沙〈浔阳〉

拥髻烛花偏。特地迁延。缕金双枕只空圆。昨夜新霜鸳瓦湿，寒到君边。

片铁挂檐前。消受无眠。一声容易破秋烟。央及浔阳江上雁，莫近离船。

又〈佩囊〉

锦字佩囊盛。密意分明。任卿卿我我卿卿。只向人前须讳道，素昧平生。

消受得倾城。薄福微名。判将憔悴答娉婷。不是相思空负却，一世才情。

荷叶杯

玉骨为谁消瘦。知否，端的小儿郎。泥人肠断损容光，点鬓怕吴霜。

曾是得他怜惜。何夕。别语更依依。浅红愁结翠娥低，争忍不思惟。

贺新凉〈湘潭夜泊〉

菱镜秋如许。笔床移、疏帘垂下，落英无语。见说刀镮如宿约，待结同心双苣。怕醉里、乡书难据。看拥孤眠屏山上，画平沙、只雁潇湘雨。从此路，问君去。

分明江畔维舟处。又模糊、千重云水，淡烟浓树。今夜客衾应觉冷。睡鸭红绵亲炷。料也忆、玫砧霜杵。待倩西风将消息，一声声、吹送芦花渚。君不寐，试听取。

氐州第一〈荆州赠退将郭智囊，郭能高歌痛饮〉

生不封侯，拂衣垂老，寻思旧事悲咽。髀肉虚增，鬓丝旋减，闲却宝刀如雪。射虎归来晚，又送柴门新月。对影婆娑，浊醪未举，唾壶先缺。

多事阴符亲授诀。休更羡、征西残碣。少日偏疑，儒冠误我，投却书生笔。算从前都是错，随过眼、烟云起灭。何似沧江，高眠纵棹，洞仙歌彻。

沁园春

残月幽辉，宿昔见之，岂其梦耶。任寒堆一枕，钿珠零落，尘萦半榻，筝柱欹斜。妾命如斯，郎行何许，裙扇留题满狭邪。鳞鸿便，莫双栖正稳，忘了天涯。

也应游倦思家。料不抵，孤眠人叹嗟。向旧青绫底，频偎暖鸭，小红阑曲，遍数昏鸦。雪压霜欺，别来真个，瘦尽中庭萼绿华。谁传语，道春风多厉，强饭为佳。

又〈舟次英德，游观音岩〉

削翠横江，壁立千寻，何年鉴空。看霓旌倒挂，金芝涌幢，水帘斜拂，玉笋成丛。小构香台，下临无地，一瓣莲花世界中。回头处，讶天根月窟，怎著人工。

相连韶石玲珑。应断续潮音洞口风。有环留宝座，飞来猿峡，绡呈金缕，捧出鲛宫。碧落云华，曹溪咫尺，此岸原将彼岸通。惊人句，向悬崖点笔，题遍游踪。

〈【原注】碧落、云华，皆洞名。〉

又〈陆义山游粤，纳两妾归，当湖赋赠〉

团扇风流，桃叶桃根，殷勤渡江。问珠娘娇小，可禁怜惜，璧人依旧，肯恣清狂。豆蔻仍含，槟榔暗吐，不负华年锦瑟旁。须还忆，旧吹箫伴侣，缥缈相望。

谁云四海空囊。有入洛诗篇使粤装。是未经霜雪，炎洲翡翠，却归烟雨，镜水鸳鸯。他日朝天，画眉垂问，阁贴更题陆女郎。金环在，把一编新语，分付青箱。

青玉案

〈端溪下岩砚石三种，其名汲绠者，宋后已竭。今忽得之，绠细如丝，光耀如雪，发墨无比。因不经见，为近日品题之所不及，词以代铭。〉

深深月胁容谁鉴。惊喜见，纯全璞〈《淮南子》：“其全也纯兮若璞”。〉。截断紫云天一角。冰丝姌袅，尚如神女，细雨含风络。

若教并玉真成珏。抟粉凝脂暗中摸。汲古那嫌修绠弱。辘轳双绾，桔槔千转，备写临池乐。

忆秦娥〈大庾岭〉

云根擘。青天一线双崖碧。双崖碧。古今多少，苏碑题迹。

塞鸿不度乡书隔。红梅关上思家客。思家客。江南魂梦，岭南消息。

夜行船〈郁孤台〉

为问郁然孤峙者，有谁来、雪天月夜。五岭南横，七闽东距，终古江山如画。

百感茫茫交集也，淡忘归、夕阳西挂。尔许雄心，无端客泪，一十八滩流下。

春夏两相期〈宿赣关，酒尽不寐〉

趁西风、捣衣声急，江关倦客愁绝。何况夜来，寒重和砧也歇。荒鸡叫落一天霜，独雁催沉三更月。欲掩残编，只应无奈，酒醒时节。

芦帘此际悲咽。便鞋儿梦好，待归方说。频呵素手，剪刀停对垂红泪。灯花结、料不成眠，且倚薰笼，冷灰重拨。

点绛唇〈螺川立春〉

青镜流年，客中一倍关心早。加餐音到，入夜灯花笑。

街鼓隆隆，已是春来了。春知道。锁窗寒悄。有个人清妙。

又

几日桥南，金钱遍买相思卦。海棠祠下，乞个寻欢假。

莫倚风流，忘了当初话。归来罢。寄声司马，收拾琴心者。

〈【原注】江右有海棠神祠。〉

乌夜啼

萧萧落木江空。月明中。一阵惊寒多少、欲栖鸿。

人不寐，醒还醉，倚孤篷。今夜满楼清景、与谁同。

诉衷情

已是夜深罗荐展，约停筝。催解佩，休负月华明。软语莫纵横。轻轻，似闻娇颤声，可怜生。

水龙吟

〈夕佳楼在南昌郡城上，向祀元忠臣偰公，名偰家楼。至明嘉靖中，始用靖节语，改今额。地与滕王阁相望，凭览高旷，似胜于阁，而名久为所掩，无过而问焉者。嗟夫！地以文重，若无子安一序，珠帘画栋，宁至今日，又何有于斯楼也？虽然，以子安之文重，何如以偰公之人重？余再过章江，题长短句于楼壁，陈伯玑、杨陶云、芝田、陆义山、梁珠五诸君子，依韵载赓，录呈开府大中丞佑君董公，许为付刊，增入省志。未几，兵乱不果。古今名迹显晦，有数存焉，时节因缘，不知定在何日耳！〉

城头谁构飞薨，水天襟带开江郭。西山南浦，眼前不让，滕王高阁。回首东湖，昔贤陈迹，雨笼烟幕。更凭栏杳霭，龙沙迷漫，会招取，吹笙鹤。

是处襜帷棨戟。贺生成，万家绣错，沧桑纵改，梁园非故，庚楼如昨。可惜清晖，等闲付与，乌啼击柝。正鱼龙偃卧，我来长啸，一声惊觉。

又〈前题〉

烟江叠嶂参差，依然故垒围层郭。忠魂何处，一樽空酹，夕阳楼阁。半壁崔嵬，野棠开遍，昔时戎幕。想登埤握节，尚留遗恨，寄华表，归来鹤。

盛世都无感慨。换佳名，不妨就错，庚申甲子，两朝如梦，是非今昨〈元庚申君即顺帝，渊明自义熙后，以甲子纪年。〉。我醉欲眠，闲愁消向，戍笳城柝。只重寻旧侣，风流云散，此情谁觉。

又〈前题〉

洪崖爽气西来，拍肩除是弘农郭。碧城十二，阑干只在，三层阿阁。萧史坪空，彩鸾家近，一痕如幕。羡君身仙骨，乘风归去，试招取，吹笙鹤。

白玉楼成天半。笑王孙，呕心良错。丹霞漫赏，蛾眉依旧，虎头非昨。欲鼓云和，幔亭人杳，只馀铃柝。向章江弹指，几回清浅，起予才觉。

又〈客粤将归，留别李镜月、梁珠五诸同学〉

凭高有客沾襟，苍茫胜迹空延伫。榕阴不断，鹧鸪飞上，越王台树。香浦鱼沉，珠江雁杳，花田无主。算由来闲气，英雄粉黛，一般到，销魂处。

唤起柔情侠骨。定相怜，客愁孤注。韶光正好，为谁掷向，蛮烟蜑雨。双髻扶头，十眉连手，欲留难住。任千金散尽，只携宝剑，陆生归去。

又〈王户曹人岳问余何日北行，书此以答，并简院中诸僚友〉

故园长忆泾皋。薄田二顷依东郭。也知世上，功名只似，空中楼阁。人说仙郎，紫薇起草，红莲参幕。奈狂奴故态，不禁搔首，悔珠树，从栖鹤。

驹隙年华飞度。趁归来，拂衣非错。摊书一枕，梦回呼我，酒醒疑昨。何事频催，天街晓辔，禁城寒柝。问诸公衮衮，鞭丝帽影，让谁先觉。

蓦山溪〈书滕王阁上〉

朝飞暮卷，也觉登临倦。高阁古今情，共天涯，客愁长满。遥空隐隐，极目羡回帆，沙路白，晓烟青，不似江南岸。

一绳低雁，肯放西风断。淡影蘸芦花，向蛱蝶，图中吹转。风流帝子，魂魄倘归来，翻旧序，按新词，鼓入湘灵怨。

字字双〈闽客谣〉

烟岚泼翠山复山，雪浪卷空滩复滩，车船算缗关复关，琴剑羁游难复难。

浣溪纱

乍暖银塘皱绿波。昼长慵听鸟声多。嚼花吹叶一春过。

拣尽钗梳浑不是，抛残弦索拟如何。日来天气困人么。

又

自别檀奴百事嫌。恼人蟢子下重檐。更无心绪莫开帘。

几日醉醒花尽落，非时冷暖梦相兼。可知谁似昨年欢。

〈【原注】青齐人呼意所好为欢，音险，平声，今吾乡亦间作此语。〉

又

曾把芙蕖共晚凉。今来眼底隔潇湘。酒醒欹枕好思量。

为写眉图传小影，拟烧心字试沉香。雨丝萦断九回肠。

又

唱罢玲珑一曲歌。江潮微上绿云坡。此情翻较醒时多。

已是欲眠浑未醉，故回复脸奈他何。谁云无赖只横波。

又〈记园次语〉

琴酒生来淡荡人。自宜消渴更长贫。不然辜负远山春。

狗监故能怜犬子，武皇应解妒文君。任他天壤有王孙。

又

知是他生是此生。药阑花榭见卿卿。似嫌心眼太分明。

料得已难酬宿愿，欲抛争奈转多情。一回私语几回惊。

酒泉子

半刻支颐，镜红斜晕轻潮敛。欲眠仍起味谁谙，似春蚕。

离褷衾凤压瑶簪，宿妆微卸也。一钩罗幕倚清酣，梦江南。

定西番

开镜雨馀天碧。簟波明，绡雾湿，灌湘兰。

可惜晚香零乱，一池红藕残。倒影萍间无数，夕阳山。

金焦叶

为怜深绿当风睡，惊起扑帘蕉影碎。新橙试摘，爱他触手馀香脆。半醒又还如醉。

郁金堂下清秋泪。潜滴遍、一丛兰蕙。玉笼鹦鹉，而今懊恼前身慧。恰与槛鸾成对。

锦缠道〈查家梅〉

窦乳微泉，长似镜中清澈。渍莓苔、一枝寒铁。黛痕点破何年雪。向磨崖断处，小勒梅花碣。

问官阁丰标，绮窗消息。肯便著、孤山踪迹。灞桥归去多情，奈暗香疏影，不作相思驿。

夜游宫

雨雪空山滋味。休认作、行云一例。枯木寒藤聊暂倚。愿他生，得相逢，欢喜地。

折取青莲比。怕幻出、并头根蒂。稽首皈依持准提。玉泠寒，早香焦，人静矣。

苏幕遮〈泾皋菊〉

早归来，三径里。衣白风流，欲傲君王紫。标格不容轻位置。根叶生香，君与莲花耳。

忆泾皋，环带水。斗酒双螯，随分吾家事。却笼柴桑贫处士。蝶粉鸦黄，恼乱人如此。

〈【原注】泾皋，余世居也。先君子中年退隐西畴草堂，岁课两苍头艺菊，远近虞山、娄江诸名种，毕集吾家，相传为一时胜事。〉

恋情深〈元旦芍药〉

谁捧绿云亲侍辇，六宫珍艳。东风第一试新妆，羡花王。

几多金粉簇霓裳，春信递朝阳。不似钿钗零落，倚沉香。

眼儿媚〈西兴候潮〉

万壑千岩一空囊。还复涉钱塘。何人坐拥，楼船鼓角，粉队戎装。

回看灭没鼍江气，独立转苍茫。西陵渡口，潮头如雪，卷尽兴亡。

梅影

〈金校书临别为余写照，曹秋岳先生属赋长调记之。是夜积雪堆檐，拥炉沉醉，词成后都不知为何语。先生名之曰《梅影》，因图中有照水一枝也。〉

好寒天。正孤山冻合，谁唤觉、梅花梦，瘦影重传。自簇桃笙兽炭，偎金斗、微熨芳笺。更未解鸾胶，绛唇呵展，才融雀瓦，酥手亲研。士木形骸，争消受、丹青供养，况承他、十分着意周旋。丁宁说，要全删粉墨，别谱清妍。

凭肩。端详到也，看侧帽轻衫，风韵依然。入洛愁馀，游梁倦极，可惜逢卿憔悴，不似当年。一段心情难写处，分付朦胧淡月晕秋烟。披图笑我，等闲无语，人忆谁边。卿知否，离程纵远，只应难忘，弄珠垂箔，乍浦停船。

甚日身闲，琐窗幽对，画眉郎还向画中圆。且缓却标题，留些位置，待虎头痴绝，与伊貌出婵娟。仿佛记、脂香浮玉斝，翠缕扬珊鞭。淡妆浓抹俱潇洒，莫教轻堕尘缘。便眼前阿堵，聊供任侠，早心空及第，似学安禅〈校书富缠头，随手立散，某状元欲求一笑，竟不能得。〉。共命双栖，都缘是、雪泥鸿爪，从今夜、省识春风纸帐眠。须信倾城名士，相逢自古相怜。

水调歌头

忆昨饮君酒，雪意勒寒梅。知君酒醒何处，已有暗香来。说向离亭风笛，莫共霜天晓角，撩乱苦相催。留取隔墙影，更待玉人回。

轻帆便，双桨急，且徘徊。遥怜孤鹤，中夜有恨立苍苔。自是春光欲漏，准拟花心潜拆，分付与多才。休负好时节，又作等闲开。

鹊踏枝

扑尽流萤花底露。消息沉沉，银汉应难渡。容易一来堪再误，楼头剩有三通鼓。

何夕能将今夕补。遣鹤为媒，翻把青鸾阻。闷剔兰膏谁与诉，知他也只和衣卧。

满江红

〈六月二十四日，苎萝人张水嬉邀余为荷花荡之游，至则残红折尽，但见田田数顷而已，当筵出绢素索题，乘醉疾书，以付歌者。〉

为问烟波，是甚日，锦帆曾住。刚留得，绿荷千柄，暗消残暑。翠袖纵怜憔悴客，青衫那作繁华主。只江湖，载酒记前身，重题句。

听不尽，流莺语。看乍稳，栖鸾树。莫歌阑舞歇，彩云飞去。第一难忘花月夜，成双便结渔樵侣。共香香，深处短蓑眠，天应许。

卜算子

脉望不成圆，误食相思字。媚草红心摘更生，几度仙人死。

毕竟向优昙，证取无生是。拈著桐花认合欢，一笑逢梧子。

金缕曲〈赠容若见赠，次原韵〉

且住为佳耳。任相猜、驰笺紫阁，曳裾朱第。不是世人皆欲杀，争显怜才真意。容易得、一人知己。惭愧王孙图报薄，只千金、当洒平生泪。曾不直，一杯水。

歌残击筑心欲醉。忆当年、侯生垂老，始逢无忌。亲在许身犹未得，侠烈今生已已。但结托、来生休悔。俄顷重投胶在漆，似旧曾、相识屠沽里。名预籍，石函记。

〈【原注】岁丙辰容若年二十有二，乃一见即恨识余之晚，阅数日，填此曲为余写照，极感其意，而私讶他生再结语殊不祥，何意竟为乙丑五月之谶也，伤哉！〉

附：原赠　　　纳兰性德

德也狂生耳。偶然间、缁尘京国，乌衣门第。有酒惟浇赵州土，谁会成生此意。不信道、竟逢知己。痛饮狂歌俱未老，向樽前、拭尽英雄泪。君不见，月如水。

与君此夜须沉醉。且由他、蛾眉谣诼，古今同忌。身世悠悠何足问，冷笑置之而已。寻思起、从头翻悔。一日心期千劫在，后身缘、恐结他生里。然若重，君须记。

又〈寄吴汉槎宁古塔，以词代书，时丙辰冬寓京师，千佛寺冰雪中作〉

季子平安否？便归来、平生万事，那堪回首。行路悠悠谁慰藉，母老家贫子幼。记不起、从前杯酒。魑魅择人应见惯，总输他、覆雨翻云手。冰与雪，周旋久。

泪痕莫滴牛衣透。数天涯、依然骨肉，几家能够。比似红颜多命薄，更不如今还有。只绝塞、苦寒难受。廿载包胥承一诺，盼乌头、马角终相救。置此札，兄怀袖。

又

我亦飘零久。十年来、深恩负尽，死生师友。宿昔齐名非忝窃，只看杜陵穷瘦。曾不减、夜郎僝僽。薄命长辞知己别，问人生、到此凄凉否。千万恨，为兄剖。

兄生辛未吾丁丑。共些时、冰霜摧折，早衰蒲柳。词赋从今须少作，留取心魂相守。但愿得、河清人寿。归日急翻行戍稿，把空名、料理传身后。言不尽，观顿首。

〈【原注】二词容若见之，为泣下数行曰：“河梁生别之诗，山阳死友之传，得此而三，此事三千六百日中，弟当以身任之，不俟兄再嘱也。”余曰“人寿几何，请以五载为期。”恳之太傅，亦蒙见许，而汉槎果以辛酉入关矣。附书志感，兼志痛云。〉

又〈悼亡〉

好梦而今已。被东风、猛教吹断，药炉烟气。纵使倾城还再得，宿昔风流尽矣。须转忆、半生愁味。十二楼寒双鬓薄，遍人间、无此伤心地。钗钿约，悔轻弃。

茫茫碧落音谁寄。更何年、香阶铲袜，夜阑同倚。珍重韦郎多病后，百感消除无计。那只为、个人知己。依约竹声新月下，旧江山、一片啼鹃里。鸡塞杳，玉笙起。

虞美人〈题金校书文璧扇〉

碧桃花坞逢天女。惊散花如雨。比肩刚配小鸳鸯。留得双飞趣在、尽商量。

明明佛顶珠光漾。鉴彻团圆相。郎行稳夺锦标来。好趁回龙堤畔、顺风回。

又〈佛手柑，后十数词皆与容若同赋，其馀唱和甚多，存者寥寥，言之堕泪〉

七行宝树奇香透。鸟爪寒来瘦。麻姑久悔学仙非。结个莲台真印、印皈依。

郁金柝染千重绁。酥乳何曾涅。合欢名字更休提。乞得兜罗锦样、许相携。

〈【原注】郁金印绁见《法苑珠林》，如来三十二相好，第二手朊如兜罗绵。〉

雨中花〈梅〉

容易幽窗开似雪。耐多少、五更霜月。背地无聊，经年有恨，并向花心咽。

不如冷雨相催折。料无分、软红疼热。玉管谁吹，石肠空赋，又一番轻别。

一斛珠〈鹰〉

围场雪霁，锦靴百队金缠臂。擎来六翮锋棱异，娇俊传看，名马美人里。

散花欲下凌霄起，郡君新配仪同矣。丹青只认宣和记，玉坠盘螭，谁识历朝玺。

〈【原注】“郡君仪同”，鹰犬封号，元时出内府所藏玉印磨作鹰坠。〉

青玉案〈雁字〉

排空几阵留难住。写不尽、潇湘雨。托寄音书浑漫许。裴回欲下，家鸡野鹜，那是临池侣。

十三行断惊鸿去。恰上银筝十三柱。弦畔有人挥玉箸。长门月暗，一灯重拨，泪墨模糊处。

台城路〈梳妆台怀古〉

卷帘依旧西山雨。凭高暗添愁思。马上吟成，帐中弦歇，遗恨尚留彤史。分明故址。有瑶岛琼花，未随流水，惆怅重寻，绣楣金缕广寒字。

当年梦游曾至，素娥须记得，天宝遗事。三阁传笺，六宫润笔，少个青莲应制。茫茫对此，只银汉红墙，望中相似。甚处天香，夜深飘桂子。

凤凰台上忆吹箫〈九日〉

一月他乡，一天离绪，一秋好景重阳。问题糕落帽，何处堪伤。多事六朝金粉，还留下、千古凄凉。无穷恨，醉中偷系，玉腕萸囊。

难忘。当年此际，正戏马高台，扈跸长杨。又翻经蕉苑，甘露分尝〈丁未是日，较猎二河，戊中奉召书《大藏经》序。〉。其奈近来消渴，依然是、少日游梁。思君极，花寒人瘦，减尽容光。

金明池〈茉莉〉

韵绝迎秋，香空却暑，抹尽人间多丽。正倦起、阑汤初浴，乍散发、未胜簪髻。浥清泠、洒遍琼枝，便相将对宿，蕊珠宫里。早素月流光，雪衣眠醒，教念鬘华新偈。

织女缟妆来下矣，伴萼绿无言，残更小憩。书便面、曾烦转乞，贮犀合、向承分寄。甚仙姿、匹得卿卿，有玉茗同心，红栀并蒂。趁今夜差凉，满襟风露，安稳碧纱橱睡。

双红豆〈柳〉

风一丝。雨一丝。不系行人只系思。唤他杨柳枝。

萍是伊。絮是伊。眼眼眉眉生别离。章台无见期。

¹公斋以三十二芙蓉石得名。

²相者谓虎项。

³芝翁曾为余说此事。

⁴公自度曲名《金翁传奇》。

⁵公重刻《先端文札记》。

⁶怪字用燕中市语。

⁷尺木，堂名。

⁸时已久擢大行。

⁹读画，公楼名。

¹⁰公在闽有射乌楼记事。

¹¹四字出权德舆《张登文集序》。

¹²【录注】绶珊：是阕与刻本《洞庭春色》大致相同，因登《昭代词选》，谨附刊于尾。

¹³【录注】清乾隆四十九年积书岩刻本《弹指词》二卷中，调名作《感皇恩》，非。另有《浣溪沙》一首类似，见后。

¹⁴【录注】顾绶珊跋于词后跋云《沁园春》与本篇大致相同，故两篇可并读。陈乃干《清名家词》及《四库备要·弹指词》中《沁园春》置前，故于本首题作“前《沁园春》改本”云云。