麗情集/丽情集 - (北宋)张君房
　烟中仙
　崔徽
　灼灼
　燕子樓
　無雙仙客
　蓮花妓
　蜀妓薛濤
　愛愛
　酥香
　燕女墳
　泰娘
　張好好
　湖州髫髻女
　三卿題
　黃陵廟詩
　贈妓詩
　文宗詩
　非烟
　薛瓊瓊
　柳枝娘
　趙嘏姬
　琴客
　香兒
　余媚娘






ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1，2，3，4，5

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　





麗情集/丽情集 - (北宋)张君房





烟中仙

越漁者楊父，一女絶色，爲詩不過兩句。或問：胡不終篇？答曰：無奈情思纏繞，至兩句即思迷不繼。有謝生求娶焉，父曰：吾女宜配公卿。謝曰：諺云：少女少郎，相樂不忘；少女老翁，苦樂不同。且安有少年公卿耶？翁曰：吾女詞多兩句，子能續之，稱其意，則妻矣。示其篇曰：珠簾半床月，青竹滿林風。謝續曰：何事今宵景，無人解與同？女曰：天生吾夫。遂偶之。後七年春日，楊忽題曰：春盡花隨盡，其如自是花。謝曰：何故爲不祥句？楊曰：吾不久於人間矣。謝續曰：從來説花意，不過此容華。楊即瞑目而逝。後一年，江上烟光溶曳，見楊立江中，曰：吾本仙，謫居人間。後倘思之，即復謫下，不能得仙矣。

崔徽

蒲女崔徽同郡裴敬中爲梁使，蒲一見爲動，相從累月。敬中言還，徽不得去，怨抑不能自支。後數月，敬中密友知退至蒲，有丘夏善寫人形，知退爲徽致意於夏，果得絶筆。徽捧書謂知退曰：爲妾謝敬中，崔徽一旦不及卷中人，徽且爲郎死矣。明日發狂，自是稱疾，不復見客而卒。

灼灼

錦城官妓灼灼，善舞柘枝，歌水調。相府筵中與河東人坐，神通目授，如故相識，自此不復面矣。灼灼以軟綃多聚紅淚，密寄河東人。

燕子樓

張建封僕射節制武寧，舞妓盼盼，公納之燕子樓。白樂天使經徐，與詩曰：醉嬌無氣力，風裊牡丹花。公薨，盼盼誓不他適，多以詩代問答，有詩近三百首，名燕子樓集。嘗作三詩云：

樓上殘燈伴曉霜，獨眠人起合歡床。

相思一夜情多少，地角天涯不是長。

北邙松柏鏁愁烟，燕子樓中思悄然。

自埋劍履歌塵散，紅軟香銷一十年。

適看鳴雁岳陽回，又睹玄禽過社來。

瑶瑟玉簫無意緒，任從蟲網任從灰。

樂天和曰：

滿窗明月滿簾霜，被冷香銷獨卧床。

燕子樓前清月夜，秋來只爲一人長。

鈿暈羅衫色似烟，一回看着一潸然。

自從不舞霓裳曲，疊在空箱得幾年。

今年有客洛陽回，曽到尚書冢上來。

見説白楊堪作柱，爭教紅粉不成灰。

又一絶云：

黃金不惜買蛾眉，揀得如花四五枝。

歌舞教成心力盡，一朝身去不相隨。

盼盼泣曰：妾非不能死，恐百載之後，人以我公重於色。乃和白詩云：

自守空樓斂恨眉，形同春後牡丹枝。

舍人不會人深意，剛道泉臺不去隨。


無雙仙客

唐王仙客者，劉振之甥。振有女曰無雙，幼與戲弄相雅，振妻戲呼仙客爲王郎子。後無雙長成，舅氏以位尊官顯，欲廢前約，每窺見無雙，明艷若神仙中人。有青衣告客親事情，恐參差也。一日，振趍朝，忽走馬歸云：涇源兵士姚令言領兵入含元殿，天子出苑北門，百官奔走行在召仙客勾當家事，當以無雙嫁。乃裝金帛，押領出開遠門，我與骨肉出啓夏門，遶城續至。仙客依教出城外，久待不至，遂至啓夏門。守夏門者皆持白棒，徐問：城中有何事？今日有何人出此門？答云：朱太尉作天子。午後，有人重載携家欲出去，是租庸使劉尚書，門司不敢放出，追騎至，向北去矣。仙客驚懼，走歸襄陽。後知克復亰闕，入京訪舅氏，見舊使蒼頭塞鴻。仙客曰：阿舅阿母安否？鴻曰：尚書授僞命，與夫人皆處極刑。無雙已入宫掖，家人唯婢採蘋在焉。訪求得之，與居。京兆尹以仙客爲富平尉。忽報中使押内家三十人往園陵，仙客令塞鴻假爲驛吏，夜深，簾下呼塞鴻曰：郎徤否？明日紫褥下取書。鴻明日得書云：嘗見敕使説富平古押衙，人間有心人，能求之否？仙客乃訪古生者，居村墅，厚贈金寶。歲餘，古生曰：察君之意，將有求於老夫耳。士爲知己用，願粉身以答深海之恩。仙客以實告。古生曰：此事大易。後半歲，曰：何人識無雙？仙客以採蘋對。古曰：宿留數日，後忽聞有高品過，處置園陵宫人。仙客令刺探所殺者，乃無雙也。是夕，扣門甚急，古生領一兜子入，曰：此無雙也，今死矣，後日當活。古生又曰：暫借塞鴻。乃抽刀斷其頸。仙客甚怒，古曰：今日報郎君足矣。比聞茅山道士有藥，服者立死，三日復活，求得一丸。昨令採蘋假作中使，以無雙逆黨，賜藥令自盡。至陵下，托以親故百練贖其尸，舁人等皆殺之以滅口，老夫亦自刎。言訖，舉刃而死。仙客挈無雙，變姓名，歸襄陽諧老。


蓮花妓

嚴子牧豫章，陳陶隱西山，操行清潔。守欲撓之，遣小妓蓮花往侍焉。陶殊不採，妓乃獻詩求去，云：

蓮花爲號玉爲腮，珍重尚書遣妾來。

處士不生巫峽夢，虚勞神女下陽臺。

陶答曰：

近來詩思清於水，老去風情薄似雲。

已向昇天得門户，錦衾深愧卓文君。


蜀妓薛濤

元微之元和中使蜀，籍妓薛濤者，有才色。府公嚴司空知元之情，遣濤往侍焉。後登翰林，以詩寄曰：

錦江滑膩峨眉秀，毓出文君與薛濤。

言語巧偷鸚鵡舌，文章奪得鳳凰毛。

紛紛詞客皆停筆，個個公侯欲夢刀。

别後相思隔烟水，菖蒲花發五雲高。


愛愛

姓楊氏，錢塘娼家女也。七夕泛舟西湖採荷香，爲金陵少年張逞所調，相携潜遁於京師。餘二年，逞爲父捕去。後或傳逞已卒，致愛，愛感念而亡。小婢錦兒出其故綉手籍，香囊纈履，郁然如新。

酥香

杜秘書，多情多才也，號善小詞。元微之所謂能道人意中語者，信有之也。隣有富家翁，姓張氏，有處子，小字酥香，凡才人所爲歌曲，悉皆諷之。一夕，踰垣而至，杜疑爲怪，女曰：兒乃隣家，慕郎詞章，願無棄也。杜始望不至此，黎明，徙居僻地。富家翁失女，不敢自明。後十年，僕有過，杜笞之，僕以聞官，杜捕逮鞫實，除籍，流于河朔。瀕行，述承過樂一詞訣别，女持紙三唱，絶脰而死。

燕女墳

宋末，娼家女姚玉京，嫁襄州小校敬瑜。敬瑜溺水而死，玉京守志養姑舅。常有雙燕巢梁間，一日爲鷙鳥所獲，其一孤飛悲鳴徘徊至秋，翔集玉京之臂，如告别然。玉京以紅縷繫足曰：新春定來爲吾侣也。明年果至，因贈詩曰：

昔年無偶去，今春猶獨歸。

故人恩義重，不忍更雙飛。

自爾秋歸春來，凡六七年。其年玉京病卒，明年復來，周章哀鳴，家人語曰：玉京死矣，墳在南郭。燕遂至□所，亦死。每風清月明，襄人見玉京與燕同游漢水之上。


泰娘

韋尚書家善謳者。會樂工琵琶新聲，尚書薨，爲蘄州刺史張懸所得。懸死，泰娘無所歸，抱樂器而哭，其音焦以悲。劉禹錫歌曰：

泰娘家本閶門西，門前綠水環金堤。

有時妝成好天氣，走上皋橋折花戲。

風流太守韋尚書，路旁忽見停隼旟。

斗量明珠鳥傳意，紺幰迎入専城居。

從郎西入帝城中，貴游簪組香簾櫳。

低鬟緩視抱明月，纖指破撥生胡風。

繁華一旦有消歇，佩劍無光履聲絶。

蘄州刺史張公子，白馬親到銅駞里。

自言買笑擲黄金，月墮雲中從此始。

安知鵩鳥坐隅飛，寂寞旅魂招不歸。

秦家鏡破前時結，韓壽香銷故篋衣。

舉目風煙非舊時，歸尋岐路多參差。

如何將此兩行淚，更洒湘江斑竹枝。


張好好

杜牧佐沈傳師在江西，張好好十三，始以善歌來入樂籍中。公移鎮宣城，好好復宣城籍中。後二歲，爲沈述師著作雙鬟納之。


湖州髫髻女

唐杜牧太和末往游湖州，刺史崔君素所厚者，悉致名妓，殊不愜意。牧曰：願張水戲，使州人畢觀，牧當間行寓目。使君如其言，兩岸觀者如堵。忽有里姥引髫髻女，年十餘歲，真國色也，將致舟中，姥女皆懼。牧曰：且未即納，當爲後期。吾十年必爲郡，若不來，乃從他適。因以重幣結之。洎丹墀入相，牧上牋乞守湖州。比至郡，則十四年所納之姝，已從人三載，而生二子。牧亟使召之，父母懼其見奪，携幼以詣母曰：向約十年不來而後嫁，嫁已三年矣。牧俛首曰：其詞直，強之不祥。乃禮而遣之，爲悵别詩曰：

自是尋春去較遲，不須惆悵怨芳時。

狂風落盡深紅色，綠葉成陰子滿枝。


三卿題

云：子家本若耶溪東，與閨中同志者，紉蘭佩蕙，趨閑之境，不得從人。不幸良人已失，邈然無依，命筆聊書絶句：姓二九下父後玉無瑕，弁無首。荆山石徃往有以筆墨非女之事，名姓故隱而不書。詩曰：

昔逐良人西入關，良人身没妾東還。

謝娘衛女不相待，爲雨爲雲歸舊山。

李舒解曰：二九，十八也。十加八，木字，子爲父後，木下子，李字。玉無瑕，去其點也。弁無首，存其廾也。王下廾，弄字也。荆山石往往有者，荆石多韞玉，當是姓李名弄玉也。


黃陵廟詩

開寶中，賈知微遇曾城夫人、杜蘭香及舜二妃於巴陵，二妃誦李群玉黃陵廟詩曰：

黃陵廟前青草春，黃陵女兒茜裙新。

輕舟短棹唱歌去，水遠天長愁殺人。

賈與夫人别，命青衣以秋雲羅帕覆定，命丹五十粒，曰：此羅是織女繰玉蠶織成，遇雷雨密收之。其仙丹每歲但服一粒，則保一年。後大雷雨，見篋間一物如雲烟騰空而去。


贈妓詩

歐陽詹贈太原妓詩云：高城已不知，况乃城中人。


文宗詩

文宗與宰相謀誅宦官，事洩，番爲内官所殺。上登臨游幸，未嘗爲樂，往往瞠目獨語，因題詩殿柱曰：

輦路生春草，上林花滿枝。

憑高何限意，無復侍臣知。

明日，便殿觀牡丹，云：

俯者如愁，仰者如悦。

開者如笑，合者如咽。

吟罷，方省舒元輿詞也，歎息泣下，命樂適情。宫人沈翹翹舞河滿子詞云：浮雲蔽白日。上曰：汝知書耶？此是文選古詩第一首。念君臣值姦邪所蔽，正是今日。乃賜金臂環。翹翹善玉方響，以響犀爲椎，紫檀爲架。後出宫歸秦城，奉使日東，翹翹將玉方響登樓，撰一曲，名憶秦郎。


非烟

武公業，咸通中任河南功曹。愛妾曰非烟，善秦聲，好文學。北隣趙象者，窺見悦之，因門媪題絶句寄，非烟以金鳳牋答詩，象又以玉葉紙賦詩，非烟又以連蟬錦香囊、碧苔牋贈詩。象夜登梯，踰垣入堂中，盡繾綣之意。明日，象送詩曰：

十洞三清雖路阻，有心還得傍瑶臺。

瑞香風引思深夜，知是蕊宫仙馭來。

烟復贈：

相思只怕不相識，相見還愁却别君。

願得化爲松上鶴，一雙飛去入行雲。

無何，烟以細過捶女奴，女奴乘間以告，公業縛之大柱，鞭楚流血，但云：生相親，死亦何恨！乃飲楚而絶。洛陽有崔、李二生，與武掾游。崔詩云：

恰似傳花人飲散，空林池下最繁枝。

其夕，夢烟謝曰：妾貌不迨桃李，而零落過之。李詩云：

艷魄香魂如有在，還應羞見墜樓人。

夢烟曳手曰：士有百行，君得全乎？何至苦相詆斥？當屈君於地下面證之。數日而生卒。


薛瓊瓊

開元宫中第一箏手。清明日，上令宫妓踏青，狂生崔懷寶竊窺瓊瓊，悦之，因樂供奉楊羔潛班中得之。羔令崔小詞，方得見薛。崔作詞云：

平生無所願，願作樂中箏。得近玉人纖手子，砑羅裙上放嬌聲，便死也爲榮。

羔飲懷以薰肌酒，曰：此常春草所造，亦云千歲藟草，可令髮白變黑，致長生之道。及崔爲刑南司錄，瓊瓊理箏，爲吏所收，赴闕，明皇因以賜之。


柳枝娘

洛中里娼也。聞誦李義山燕臺詩，乃折柳結帶，贈義山以乞詩。

趙嘏姬

進士趙嘏有姬纖麗，迫與計偕，將携之西上，爲母氏所沮，乃留之鶴林寺，因中原齋會，浙帥窺之，強致去奄有。明年，嘏登第，以詩箴之曰：

寂寞堂前日又曛，陽臺去作不歸雲。

當時聞説沙吒利，今日青娥屬使君。

帥得詩甚慚，乃遣歸之。


琴客

柳宜城之愛妾也，善撫琴瑟。宜城請老，琴出嫁，顧况歌曰：

佳人玉立生北方，雖家邯鄲不是娼。

頭髻挼墮手爪長，善撫琴瑟有文章。

南山闌干千丈雪，七十非人不暖熱。

人情銷歇古共然，相公心在特書絶。

上善若水任方圓，憶昨好之今棄捐。

服藥不如獨自眠，從他别嫁一少年。


香兒

元載妓薛瓊英，幼以香屑雜飲食啖之，長而肌香，又名香兒。


余媚娘

適周氏，夫亡，以介潔自守。陸希聲使媒游説，媚娘曰：陸郎中不置側室及女奴，則可爲婦。希聲諾之。娶二年，劈牋洙墨，更唱迭和。媚娘又能饌五色膾，妙不可及。無何，希聲納蕣英，媚娘許之，希聲以爲誠然。既共居，略無他説。侯希聲已他適，將蕣英閉室中，手刃殺之，碎其肌體，盛以二大合，封題云：送物歸别墅。閽吏異之，送京兆獄。媚娘遂就極典。