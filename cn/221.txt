曹操批注《孙子兵法》
　第一篇　计
　第二篇　作战
　第三篇　谋攻
　第四篇　军形
　第五篇　兵势
　第六篇　虚实
　第七篇　军争
　第八篇　九变
　第九篇　行军
　第十篇　地形
　第十一篇　九地
　第十二篇　火攻
　第十三篇　用间





ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　



曹操批注《孙子兵法》




序①

原文

操闻上古有弧矢②之利，《论语》曰“足兵”③，《尚书》八政曰“师”④，《易》曰“师贞，丈人吉”⑤，《诗》曰“王赫斯怒，爰征其旅”⑥，黄帝、汤、武咸用干戚以济世也⑦。《司马法》⑧曰：“人故杀人，杀之可也。”⑨恃武者灭，恃文者亡，夫差、偃王是也。圣人之用兵，戢⑩而时动，不得已而用之。

吾观兵书战策多矣，孙武所著深矣。孙子者，齐人也，名武，为吴王阖闾作《兵法》一十三篇，试之妇人，卒以为将，西破强楚入郢，北威齐、晋。后百岁馀有孙膑，是武之后也。

审计重举，明画深图，不可相诬。而但世人未之深亮训说，况文烦富，行于世者,失其旨要，故撰为略解焉。

注释

①本文选自《曹操集》。三国时著名的政治家和军事家曹操，对《孙子兵法》十三篇做了整理和注释，本文便是他整理和注释时所写的序言。

②弧矢：弓和箭。《易•系辞下》：“弦木为弧，剡木为矢。弧矢之利，威行天下。”剡，削。

③《论语》：儒家经典之一，记载了孔子及其部分弟子的言行，是孔子及其弟子的语录。足兵：兵力充足。《论语•颜渊》：“子贡问政，子曰：‘足食，足兵，民信之矣。’”

④《尚书》：亦称《书经》，儒家经典之一，是我国上古历史文件和部分追述代事迹著作的汇篇，相传是孔子编选而成的。八政：古代的八种政事。《尚书•洪范》所记八政是：食（粮食）、货（财货）、祀（祭祀）、司空（建筑）、司徒（民政）、司寇（刑法）、宾（外交）、师（军队）。

⑤《易》：亦称《易经》，儒家经典之一，是殷周时期占卜用的书。师贞丈人吉：出师正义，主帅就吉利。贞：同“正”，正义。丈人：大人，也是对老人的尊称，这里指主帅。引文见《易•师卦》。

⑥《诗》：亦称《诗经》，儒家经典之一，是我国古代的诗歌总集。王赫斯怒，爰整其旅：引自《大雅•皇矣》。这首诗是西周统治者叙述其开国的历史，引用的这两句写密国出兵攻打阮国（周的属国），周文王勃然发怒，于是整设军旅去讨伐密国。王：指周文王。赫：盛怒的样子。斯：而。爰（yuán）：于是。

⑦黄帝：名轩辕，传说中我国中原各族的共同祖先，他曾打败炎帝和蚩尤，被拥戴为部落联盟领袖。汤：商朝开国的君主，是他伐桀，灭掉夏朝。武：周武王，是他伐纣，灭掉商朝，建立周朝。咸：都。干戚：盾牌和斧，古代兵器。济：救助。

⑧《司马法》：古代兵书，相传是战国时齐威王命大夫整理而成，其中附有齐景公的名将司马穰苴的兵法，定名为《司马穰苴兵法》。

⑨人故杀人，杀之可也：有人故意杀害别人，别人就可以把他杀掉。这两句在现存的《司马法》中为：“是故杀人安人，杀之可也。”意思是说：所以为了安宁民众而杀人，这种杀人是许可的。

⑩戢：收藏，这里指平时做好战争准备。

试之妇人：指吴王阖闾命孙武用他的兵法试着操练宫女。

卒：终于。

孙膑：战国时齐国人，著名的军事家，孙武的后代。他曾任齐威王的军师，设计先后大败魏军于桂陵和马陵。著有《孙膑兵法》。

审计：周密地思考。审，详尽，细密。重举：慎重地行动。

画：谋划，筹划。图：谋划。

诬：诬蔑，这里指随意曲解。

亮：明亮，透彻。训说：解释。

撰：著述，编著。略解：简略的解说。

译文

我听说远古时候就有人利用弓箭，《论语》上说过治理国家需要“充足的兵力”，《尚书》所说的八种政事中有一种就叫“军事”，《易经》上说“出兵正义就会使主帅吉利”，《诗经》上说“周王赫然大怒，于是整顿他的军队出战”，轩辕黄帝、商汤王、周武王都使用过武力拯救社会。《司马法》说：“谁故意杀害别人，别人就可以把他杀掉。”只依靠武力的会灭亡，只依靠仁义的会灭亡，吴王夫差和徐偃就是这样的例子。圣智的人用兵，平时做好准备，必要时才出动，在不得已的情况下才用兵作战。

我读过的兵书和战策很多，觉得孙武所著的兵法论述深刻。孙子是齐国人，名武，他为吴王阖闾作《兵法》十三篇。吴王阖闾命他按照兵法操练妇人，后来终于用他为将军，结果吴国向西打败了强大的楚国，攻入楚国的国都——郢，并对北方的齐国和晋国造成很大的威胁。一百多年以后，齐国又出了个著名的军事家孙膑，是孙武的后代。

《孙子兵法》中记述了孙子怎样周密地思考，慎重地采取军事行动，谋划明确而深刻，这是不容曲解的。但是，世人对《孙子兵法》没有作深入、透彻的解说，况且该书文字繁多，在社会上流行的一些本子失去了原作的主要精神，所以我为它撰写了简略的解说。





第一篇　计


〔曹操曰：计者，选将、量敌、度地、料卒，远近、险易，计于庙堂也。〕

孙子曰：兵者，国之大事。死生之地，存亡之道，不可不察也。

故经之以五事，校之以计，以索其情。〔曹操曰：谓下五事七计，求彼我之情也。〕一曰道，〔曹操曰：谓道之以教令。〕二曰天，三曰地，四曰将，五曰法。道者，令民与上同意也，可以与之死，故可以与之生，而不畏危也；〔曹操曰：危者，危疑也。〕天者，阴阳、寒暑、时制也。〔曹操曰：顺天行诛，因阴阳四时之制。故《司马法》曰：“冬夏不兴师，所以兼爱吾民也。”〕地者，高下、远近、险易、广狭、死生也。〔曹操曰：言以九地，形势不同，因时制利也。论在《九地》篇中。〕将者，智、信、仁、勇、严也。〔曹操曰：将宜五德备也。〕法者，曲制、官道、主用也。〔曹操曰：曲制者，部曲、幡帜、金鼓之制也。官者，五官之分也。道者，粮路也。主用者，主军费用也。〕凡此五者，将莫不闻；知之者胜，不知者不胜。故校之以计，而索其情。〔曹操曰：同闻五者，将知其变极，即胜也。索其情者，胜负之情。〕曰：主孰有道？将孰有能？〔曹操曰：道德智能。〕天地孰得？〔曹操曰：天时、地利。〕法令孰行？〔曹操曰：设而不犯，犯而必诛。〕兵众孰强？士卒孰练？赏罚孰明？吾以此知胜负矣。〔曹操曰：以七事计之，知胜负矣。〕

将听吾计，用之必胜，留之；将不听吾计，用之必败，去之。〔曹操曰：不能定计，则退而去也。〕计利以听，乃为之势，以佐其外；〔曹操曰：常法之外也。〕势者，因利而制权也。〔曹操曰：制由权也，权因事制也。〕

兵者，诡道也。〔曹操曰：兵无常形，以诡诈为道。〕故能而示之不能，用而示之不用；近而示之远，远而示之近。〔曹操曰：欲进而治去道，若韩信之袭安邑，陈舟临晋而渡于夏阳也。〕利而诱之，乱而取之，实而备之，〔曹操曰：敌治实，须备之也。〕强而避之，〔曹操曰：避其所长也。〕怒而挠之；〔曹操曰：待其衰懈也。〕卑而骄之，佚而劳之，〔曹操曰：以利劳之。〕亲而离之。〔曹操曰：以间离之。〕攻其无备，出其不意。〔曹操曰：击其懈怠，出其空虚。〕此兵家之胜，不可先传也。〔曹操曰：传，犹泄也。兵无常势，水无常形，临敌变化，不可先传也。故料敌在心，察机在目也。〕

夫未战而庙算胜者，得算多也；未战而庙算不胜者，得算少也。多算胜，少算败，而况于无算乎！吾以此观之，胜负见矣。〔曹操曰：以吾道观之矣。〕





第二篇　作战


〔曹操曰：欲战必先算其费，务因粮于敌也。〕

孙子曰：凡用兵之法，驰车千驷，革车千乘，带甲十万，〔曹操曰：驰车，轻车也，驾驷马；革车，重车也，言万骑之重。车驾四马，率三万军，养二人主炊家子，一人主保固守衣装，厩二人主养马，凡五人。步兵十人，重以大车驾牛。养二人主炊家子，一人主守衣装，凡三人也。带甲十万，士卒数也。〕千里馈粮。〔曹操曰：越境千里。〕则内外之费，宾客之用，胶漆之材，车甲之奉，日费千金，然后十万之师举矣。〔曹操曰：谓购赏犹在外。〕其用战也胜，久则钝兵挫锐，攻城则力屈，久暴师则国用不足。〔曹操曰：钝，弊也；屈，尽也。〕

夫钝兵挫锐，屈力殚货，则诸侯乘其弊而起，虽有智者，不能善其后矣。故兵闻拙速，未睹巧之久也。〔曹操曰：虽拙，有以速胜。未睹者，言无无也。〕夫兵久而国利者，未之有也。故不尽知用兵之害者，则不能尽知用兵之利也。

善用兵者，役不再籍，粮不三载。〔曹操曰：籍，犹赋也。言初赋民，而便取胜，不复归国发兵也。始载粮，后遂因食于敌，还兵入国，不复以粮迎之也。〕取用于国，因粮于敌，故军食可足也。〔曹操曰：兵甲战具，取用于国中，粮食因敌也。〕

国之贫于师者远输，远输则百姓贫；近于师者贵卖，贵卖则百姓财竭；〔曹操曰：军行已出界，近师者贪财，皆贵卖，则百姓虚竭也。〕财竭则急于丘役。力屈、财殚，中原内虚于家。百姓之费，十去其七；〔曹操曰：丘，十六井也。百姓财殚尽而兵不解，则运粮尽力于原野也。十去其七者，所破费也。〕公家之费，破车罢马，甲胄矢弩，戟楯蔽橹，丘牛大车，十去其六。〔曹操曰：丘牛，谓丘邑之牛；大车，乃长毂车也。〕

故智将务食于敌，食敌一钟，当吾二十钟；秆一石，当吾二十石。〔曹操曰：六斛七斗为钟。，豆秸也；秆，禾藁也。石，一百二十斤也。转输之法，费二十石乃得一石。一云：音忌，豆也。七十斤为一石。当吾二十，言远费也。〕

故杀敌者，怒也；〔曹操曰：威怒以致敌。〕取敌之利者，货也。〔曹操曰：军无财，士不来；军无赏，士不往。〕故车战，得车十乘以上，赏其先得者，〔曹操曰：以车战能得敌车十乘已上，赏赐之。不言车战得车十乘以上者赏之，而言赏得者何？言欲开示赏其所得车之卒也。陈车之法：五车为队，仆射一人；十军为官，卒长一人；车满十乘，将吏二人。因而用之，故别言赐之，欲使将恩下及也。或曰：言使自有车十乘已上与敌战，但取其有功者赏之；其十乘已下，虽一乘独得，余九乘皆赏之，所以率进励士也。〕而更其旌旗。〔曹操曰：与吾同也。〕车杂而乘之，〔曹操曰：不独任也。〕卒善而养之，是谓胜敌而益强。〔曹操曰：益己之强。〕

故兵贵胜，不贵久。〔曹操曰：久则不利。兵犹火也，不戢将自焚也。〕

故知兵之将，民之司命，国家安危之主也。〔曹操曰：将贤则国安也。〕





第三篇　谋攻


〔曹操曰：欲攻敌，必先谋。〕

孙子曰：凡用兵之法，全国为上，破国次之；〔曹操曰：兴师深入长驱，拒其城郭，绝其内外，敌举国来服为上；以兵击破，败而得之，为次也。〕全军为上，破军次之；〔曹操曰：《司马法》曰：“一万二千五百人为军。”〕全旅为上，破旅次之；〔曹操曰：五百人为旅。〕全卒为上，破卒次之；〔曹操曰：一旅已下至一百人也。〕全伍为上，破伍次之。〔曹操曰：百人已下至五人。〕是故百战百胜，非善之善者也；〔曹操曰：未战而战自屈，胜善也。〕不战而屈人之兵，善之善者也。〔曹操曰：未战而敌自屈服。〕

故上兵伐谋，〔曹操曰：敌始有谋，伐之易也。〕其次伐交，〔曹操曰：交，将合也。〕其次伐兵，〔曹操曰：兵形已成也。〕其下攻城。〔曹操曰：敌国已收其外粮城守，攻之为下政也。〕攻城之法，为不得已。修橹辒，具器械，三月而后成；距，又三月而后已。（曹操曰：修，治也。橹，大楯也。辒者，床也；床其下四轮，从中推之至城下也。具，备也。器械者，机关攻守之总名，飞楼云梯之属。距堙者，踊土积高而前，以附其城也。〕将不胜其忿，而蚁附之，杀士三分之一，而城不拔者，此攻之灾也。〔曹操曰：将忿不待攻城器，而使士卒缘城而上，如蚁之缘墙，杀伤士卒也。〕

故善用兵者，屈人之兵而非战也，拔人之城而非攻也，毁人之国而非久也，〔曹操曰：毁灭人国，不久露师也。〕必以全争于天下，故兵不顿而利可全，此谋攻之法也。〔曹操曰：不与敌战，而必完全得之，立胜于天下，则不顿兵血刃也。〕

故用兵之法，十则围之，〔曹操曰：以十敌一，则围之，是谓将智勇等而兵利钝均也。若主弱客强，操所以倍兵围下邳生擒吕布也。〕五则攻之，〔曹操曰：以五敌一，则三术为正，二术为奇。〕倍则分之，〔曹操曰：以二敌一，则一术为正，一术为奇。〕敌则能战之，〔曹操曰：己与敌人众等，善者犹当设伏奇以胜之。〕少则能逃之，〔曹操曰：高壁坚垒，勿与战也。〕不若则能避之。〔曹操曰：引兵避之也。〕故小敌之坚，大敌之擒也。〔曹操曰：小不能当大也。〕

夫将者，国之辅也。辅周则国必强，〔曹操曰：将周密，谋不泄也。〕辅隙则国必弱。〔曹操曰：形见于外也。〕

故君之所以患于军者三：不知军之不可以进，而谓之进，不知军之不可以退，而谓之退，是谓縻军；〔曹操曰：縻，御也。〕不知三军之事，而同三军之政，则军士惑矣；〔曹操曰：军容不入国，国容不入军，礼不可以治兵也。〕不知三军之权，而同三军之任，则军士疑矣。〔曹操曰：不得其人意也。〕三军既惑且疑，则诸侯之难至矣。是谓乱军引胜。〔曹操曰：引，夺也。〕

故知胜有五：知可以战与不可以战者胜，识众寡之用者胜，上下同欲者胜，〔曹操曰：君臣同欲。〕以虞待不虞者胜，将能而君不御者胜。〔曹操曰：《司马法》曰：“进退惟时，无曰寡也”。〕此五者，知胜之道也。〔曹操曰：此上五事也。〕

故曰：知彼知己，百战不殆；不知彼而知己，一胜一负；不知彼不知己，每战必败。





第四篇　军形


〔曹操曰：军之形也。我动彼应，两敌相察情也。〕

孙子曰：昔之善战者，先为不可胜，以待敌之可胜。不可胜在己，可胜在敌。〔曹操曰：自修治，以待敌之虚懈也。〕故善战者，能为不可胜，不能使敌之必可胜。故曰：胜可知，〔曹操曰：见成形也。〕而不可为。〔曹操曰：敌有备故也。〕

不可胜者，守也；〔曹操曰：藏形也。〕可胜者，攻也。〔曹操曰：敌攻己，乃可胜。〕守则不足，攻则有余。〔曹操曰：吾所以守者，力不足也；所以攻者，力有余也。〕善守者藏于九地之下，善攻者动于九天之上，故能自保而全胜也。〔曹操曰：因山川丘陵之固者，藏于九地之下；因天时之变者，动于九天之上。〕

见胜不过众人之所知，非善之善者也；〔曹操曰：当见未萌。〕战胜而天下曰善，非善之善者也。〔曹操曰：争锋者也。〕故举秋毫不为多力，见日月不为明目，闻雷霆不为聪耳。〔曹操曰：易见闻也。〕古之所谓善战者，胜于易胜者也。〔曹操曰：原微易胜，攻其可胜，不攻其不可胜也。〕故善战者之胜也，无智名，无勇功，〔曹操曰：敌兵形未成，胜之无赫赫之功也。〕故其战胜不忒。不忒者，其所措必胜，胜已败者也。〔曹操曰：察敌必可败，不差忒也。〕故善战者，立于不败之地，而不失敌之败也。是故胜兵先胜而后求战，败兵先战而后求胜。〔曹操曰：有谋与无虑也。〕善用兵者，修道而保法，故能为胜败之政。〔曹操曰：善用兵者，先修自治，为不可胜之道，保法度不失敌之败乱也。〕

兵法：一曰度，二曰量，三曰数，四曰称，五曰胜。〔曹操曰：胜败之政，用兵之法，当以此五事称量，知敌之情。〕地生度，〔曹操曰：因地形势而度之。〕度生量，量生数，〔曹操曰：知其远近广狭，知其人数也。〕数生称，〔曹操曰：称量敌孰愈也。〕称生胜。〔曹操曰：称量之数，知其胜负所在。〕故胜兵若以镒称铢，败兵若以铢称镒。〔曹操曰：轻不能举重也。〕胜者之战民也，若决积水于千仞之溪者，形也。〔曹操曰：八尺曰仞。决水千仞，其高势疾也。〕





第五篇　兵势


〔曹操曰：用兵任势也。〕

孙子曰：凡治众如治寡，分数是也；〔曹操曰：部曲为分，什伍为数。〕斗众如斗寡，形名是也；〔曹操曰：旌旗曰形，金鼓曰名。〕三军之众，可使必受敌而无败者，奇正是也；〔曹操曰：先出合战为正，后出为奇。〕兵之所加，如以碫投卵者，虚实是也。〔曹操曰：以至实击至虚。〕

凡战者，以正合，以奇胜。〔曹操曰：正者当敌，奇兵从傍击不备也。〕故善出奇者，无穷如天地，不竭如江河。终而复始，日月是也；死而复生，四时是也。声不过五，五声之变，不可胜听也；色不过五，五色之变，不可胜观也；味不过五，五味之变，不可胜尝也。〔曹操曰：自无穷如天地已下，皆以喻奇正之无穷也。〕战势不过奇正，奇正之变，不可胜穷也。奇正相生，如环循之无端，孰能穷之哉！

激水之疾，至于漂石者，势也；鸷鸟之疾，至于毁折者，节也。〔曹操曰：发起击敌。〕是故善战者，其势险，〔曹操曰：险，犹疾也。〕其节短。〔曹操曰：短，近也。〕势如弩，节如发机。〔曹操曰：在度不远，发则中也。〕

纷纷纭纭，斗乱而不可乱也；〔曹操曰：旌旗乱也；示敌若乱，以金鼓齐之。〕浑浑沌沌，形圆而不可败也。〔曹操曰：卒骑转而形圆者，出入有道，齐整也。〕乱生于治，怯生于勇，弱生于强。〔曹操曰：皆毁形匿情也。〕治乱，数也。〔曹操曰：以部曲分名数为之，故不乱也。〕勇怯，势也；强弱，形也。〔曹操曰：形势所宜。〕故善动敌者，形之，敌必从之；〔曹操曰：见羸形也。〕予之，敌必取之。〔曹操曰：以利诱敌，敌远离其垒，而以便势击其空虚孤特也。〕以利动之，以卒待之。〔曹操曰：以利动敌也。〕

故善战者，求之于势，不责于人，故能择人而任势。〔曹操曰：求之于势者，专任权也。不责于人者，权变明也。〕任势者，其战人也，如转木石。木石之性，安则静，危则动，方则止，圆则行。〔曹操曰：任自然势也。〕故善战人之势，如转圆石于千仞之山者，势也。





第六篇　虚实


〔曹操曰：能虚实彼己也。〕

孙子曰：凡先处战地而待敌者佚，〔曹操曰：力有余也。〕后处战地而趋战者劳。故善战者，致人而不致于人。能使敌自至者，利之也；〔曹操曰：诱之以利也。〕能使敌不得至者，害之也。〔曹操曰：出其所必趋，攻其所必救。〕故敌佚能劳之，〔曹操曰：以事烦之。〕饱能饥之，〔曹操曰：绝粮道以饥之。〕安能动之。〔曹操曰：攻其所爱，出其所必趋，则使敌不得不相救也。〕

出其所必趋，趋其所不意。行千里而不劳者，行于无人之地也；〔曹操曰：出空击虚，避其所守，击其不意。〕攻而必取者，攻其所不守也；守而必固者，守其所不攻也。故善攻者，敌不知其所守；善守者，敌不知其所攻。〔曹操曰：情不泄也。〕微乎微乎，至于无形；神乎神乎，至于无声，故能为敌之司命。

进而不可御者，冲其虚也；退而不可追者，速而不可及也。〔曹操曰：卒往进攻其虚懈，退又疾也。〕故我欲战，敌虽高垒深沟，不得不与我战者，攻其所必救也；〔曹操曰：绝其粮道，守其归路，攻其君主也。〕我不欲战，虽画地而守之，〔曹操曰：军不欲烦也。〕敌不得与我战者，乖其所之也。〔曹操曰：乖，戾也。戾其道，示以利害，使敌疑也。〕

故形人而我无形，则我专而敌分。我专为一，敌分为十，是以十攻其一也，则我众而敌寡。能以众击寡者，则吾之所与战者，约矣。吾所与战之地不可知，不可知，则敌所备者多；敌所备者多，则吾所与战者，寡矣。〔曹操曰：形藏敌疑，则分离其众以备我也。言少而易击也。〕故备前则后寡，备后则前寡，备左则右寡，备右则左寡。无所不备，则无所不寡。寡者，备人者也；众者，使人备己者也。（曹操曰：上所谓形藏敌疑，则分离其众以备我也。）

故知战之地，知战之日，则可千里而会战。〔曹操曰：以度量知空虚会战之日。〕不知战地，不知战日，则左不能救右，右不能救左，前不能救后，后不能救前，而况远者数十里，近者数里乎？

以吾度之，越人之兵虽多，亦奚益于胜败哉？〔曹操曰：越人相聚，纷然无知也。或曰：吴越仇国也。〕故曰：胜可为也，敌虽众，可使无斗。

故策之而知得失之计，作之而知动静之理，形之而知死生之地，角之而知有余不足之处。〔曹操曰：角，量也。〕

故形兵之极，至于无形。无形，则深间不能窥，智者不能谋。因形而措胜于众，众不能知。〔曹操曰：因敌形而立胜。〕人皆知我所以胜之形，而莫知吾所以制胜之形，〔曹操曰：不以一形之胜万形。或曰：不备知也。制胜者，人皆知吾所以胜，莫知吾因敌形而制胜也。〕故其战胜不复，而应形于无穷。〔曹操曰：不重复动而应之也。〕

夫兵形象水，水之形，避高而趋下，兵之形，避实而击虚；水因地而制流，兵因敌而制胜。故兵无常势，水无常形。能因敌变化而取胜者，谓之神。〔曹操曰：势盛必衰，形露必败，故能因敌变化，取胜若神。〕

故五行无常胜，四时无常位，日有短长，月有死生。〔曹操曰：兵常无势，盈缩随敌。〕





第七篇　军争


〔曹操曰：两军争胜。〕

孙子曰：凡用兵之法，将受命于君，合军聚众，〔曹操曰：聚国人，结行伍，选部曲，起营为军阵。〕交和而舍，〔曹操曰：军门为和门，左右门为旗门，以车为营曰辕门，以人为营曰人门，两军相对为交和。〕莫难于军争。〔曹操曰：从始受命，至于交和，军争难也。〕军争之难者，以迂为直，以患为利。〔曹操曰：示以远，速其道里，先敌至也。〕故迂其途，而诱之以利，后人发，先人至，此知迂直之计者也。〔曹操曰：迂其途者，示之远也。后人发，先人至者，明于度数，先知远近之计也。〕

故军争为利，军争为危。〔曹操曰：善者则以利，不善者则以危。〕举军而争利，则不及，〔曹操曰：迟不及也。〕委军而争利，则辎重捐。〔曹操曰：置辎重，则恐捐弃也。〕是故卷甲而趋，日夜不处，〔曹操曰：不得休息，罢也。〕倍道兼行，百里而争利，则擒三将军，劲者先，疲者后，其法十一而至；〔曹操曰：百里而争利，非也；三将军皆以为擒。〕五十里而争利，则蹶上将军，其法半至；〔曹操曰：蹶，犹挫也。〕三十里而争利，则三分之二至。〔曹操曰：道近至者多，故无死败也。〕是故军无辎重则亡，无粮食则亡，无委积则亡。〔曹操曰：无此三者，亡之道也。〕

故不知诸侯之谋者，不能豫交；〔曹操曰：不知敌情谋者，不能结交也。〕不知山林、险阻、沮泽之形者，不能行军；〔曹操曰：高而崇者为山，众树所聚者为林，坑堑者为险，一高一下者为阻，水草渐洳者为沮，众水所归而不流者为泽。不先知军之所据及山川之形者，则不能行师也。〕不用乡导者，不能得地利。故兵以诈立，以利动，以分合为变者也。〔曹操曰：兵一分一合，以敌为变也。〕故其疾如风，〔曹操曰：击空虚也。〕其徐如林，〔曹操曰：不见利也。〕侵掠如火，〔曹操曰：疾也。〕不动如山，〔曹操曰：守也。〕难知如阴，动如雷震。掠乡分众，〔曹操曰：因敌而制胜也。〕廓地分利，〔曹操曰：分敌利也。〕悬权而动。〔曹操曰：量敌而动也。〕先知迂直之计者胜，此军争之法也。

《军政》曰：“言不相闻，故为金鼓；视不相见，故为旌旗。”夫金鼓旌旗者，所以一人之耳目也。人既专一，则勇者不得独进，怯者不得独退，此用众之法也。故夜战多火鼓，昼战多旌旗，所以变人之耳目也。

故三军可夺气，〔曹操曰：左氏言一鼓作气，再而衰，三而竭。〕将军可夺心。是故朝气锐，昼气惰，暮气归。故善用兵者，避其锐气，击其惰归，此治气者也。以治待乱，以静待哗，此治心者也。以近待远，以佚待劳，以饱待饥，以治力者也。无邀正正之旗，勿击堂堂之陈，此治变者也。〔曹操曰：正正，齐也；堂堂，大也。〕

故用兵之法：高陵勿向，背丘勿逆，佯北勿从，锐卒勿攻，饵兵勿食，归师勿遏，围师必阙，穷寇勿迫。此用兵之法也。〔曹操曰：《司马法》曰：“围其三面，阙其一面，所以示生路也。”〕





第八篇　九变


〔曹操曰：变其正，得其所用九也。〕

孙子曰：凡用兵之法，将受命于君，合军聚众。圮地无舍，〔曹操曰：无所依也。水毁曰圮。〕衢地交合，〔曹操曰：结诸侯也。〕绝地无留，〔曹操曰：无久止也。〕围地则谋，〔曹操曰：发奇谋也。〕死地则战。〔曹操曰：殊死战也。〕途有所不由，〔曹操曰：隘难之地，所不当从；不得已从之，故为变。〕军有所不击，〔曹操曰：军虽可击，以地险难久，留之失前利，若得之则利薄，困穷之兵，必死战也。〕城有所不攻，〔曹操曰：城小而固，粮饶，不可攻也。操所以置华费而深入徐州，得十四县也。〕地有所不争，〔曹操曰：小利之地，方争得而失之，则不争也。〕君命有所不受。〔曹操曰：苟便于事，不拘于君命也。〕

故将通于九变之利者，知用兵矣；将不通于九变之利者，虽知地形，不能得地之利矣；治兵不知九变之术，虽知五利，不能得人之用矣。〔曹操曰：谓下五事也。九变，一云五变。〕

是故智者之虑，必杂于利害。〔曹操曰：在利思害，在害思利，当难行权也。〕杂于利而务可信也，〔曹操曰：计敌不能依五地为我害，所务可信也。〕杂于害而患可解也。〔曹操曰：既参于利，则亦计于害，虽有患可解也。〕

是故屈诸侯者以害，〔曹操曰：害其所恶也。〕役诸侯者以业，〔曹操曰：业，事也，使其烦劳，若彼入我出，彼出我入也。〕趋诸侯者以利。〔曹操曰：令自来也。〕

故用兵之法，无恃其不来，恃吾有以待也；无恃其不攻，恃吾有所不可攻也。〔曹操曰：安不忘危，常设备也。〕

故将有五危：必死，可杀也；〔曹操曰：勇而无虑，必欲死斗，不可曲挠，可以奇伏中之。〕必生，可虏也；〔曹操曰：见利畏怯不进也。〕忿速，可侮也；〔曹操曰：疾急之人，可忿怒侮而致之也。〕廉洁，可辱也；〔曹操曰：廉洁之人，可污辱致之也。〕爱民，可烦也。〔曹操曰：出其所必趋，爱民者，则必倍道兼行以救之；救之则烦劳也。〕凡此五者，将之过也，用兵之灾也。覆军杀将，必以五危，不可不察也。





第九篇　行军


〔曹操曰：择便利而行也。〕

孙子曰：凡处军相敌，绝山依谷，〔曹操曰：近水草，便利也。〕视生处高，〔曹操曰：生者，阳也。〕战隆无登，〔曹操曰：无迎高也。〕此处山之军也。绝水必远水。〔曹操曰：引敌使渡。〕客绝水而来，勿迎之于水内，令半济而击之，利；〔曹操曰：半渡，势不可并，故可败。〕欲战者，无附于水而迎客；〔曹操曰：附，近也。〕视生处高，〔曹操曰：水上当处其高也，前向水、后当依高而处之。〕无迎水流，〔曹操曰：恐溉我也。〕此处水上之军也。绝斥泽，唯亟去无留；若交军于斥泽之中，必依水草而背众树，〔曹操曰：不得已与敌会于斥泽之中。〕此处斥泽之军也。平陆处易，〔曹操曰：车骑之利也。〕而右背高，前死后生，〔曹操曰：战便也。〕此处平陆之军也。凡此四军之利，黄帝之所以胜四帝也。〔曹操曰：黄帝始立，四方诸侯无不称帝，以此四地胜之也。〕

凡军好高而恶下，贵阳而贱阴。养生而处实，〔曹操曰：恃满实也。养生向水草，可放牧养畜乘。实，犹高也。〕军无百疾，是谓必胜。丘陵堤防，必处其阳而右背之，此兵之利，地之助也。上雨，水沫至，欲涉者，待其定也。〔曹操曰：恐半渡而水遽涨也。〕凡地，有绝涧、天井、天牢、天罗、天陷、天隙，必亟去之，勿近也。〔曹操曰：山深水大者为绝涧，四方高、中央下者为天井，深山所过若蒙笼者为天牢，可以罗绝人者为天罗，地形陷者为天陷，山涧道迫狭、地形深数尺长数丈者为天隙。〕吾远之，敌近之；吾迎之，敌背之。〔曹操曰：用兵常远六害，令敌近背之，则我利敌凶。〕军行有险阻、潢井、葭苇、山林、蘙荟者，必谨复索之，此伏奸之所处也。〔曹操曰：险者，一高一下之地；阻者，多水也。潢者，池也；井者，下也。葭苇（蒹葭）者，众草所聚也；山林者，众木所居也。蘙荟者，可屏蔽之处也。此以上论地形，以下相敌情也。〕

敌近而静者，恃其险也；远而挑战者，欲人之进也。其所居易者，利也。〔曹操曰：所居利也。〕众树动者，来也。〔曹操曰：斩伐树木，除道进来，故动。〕众草多障者，疑也。〔曹操曰：结草为障，欲使我疑也。〕鸟起者，伏也。〔曹操曰：鸟起其上，下有伏兵。〕兽骇者，覆也。〔曹操曰：敌广陈张翼，来覆我也。〕尘高而锐者，车来也。卑而广者，徒来也。散而条达者，樵采也。少而往来者，营军也。辞卑而益备者，进也。〔曹操曰：其使来卑辞，使间视之，敌人增备也。〕辞强而进驱者，退也。〔曹操曰：诡诈也。〕轻车先出，居其侧者，陈也。〔曹操曰：陈兵欲战也。〕无约而请和者，谋也。奔走而陈兵车者，期也。半进半退者，诱也。杖而立者，饥也。汲而先饮者，渴也。见利而不进者，劳也。〔曹操曰：士卒疲劳也。〕鸟集者，虚也。夜呼者，恐也。〔曹操曰：军士夜呼，将不勇也。〕军扰者，将不重也。旌旗动者，乱也。吏怒者，倦也。杀马肉食者，军无粮也；悬缻不返其舍者，穷寇也。谆谆翕翕，徐与人言者，失众也。〔曹操曰：谆谆，语貌；翕翕，失志貌。〕数赏者，窘也。数罚者，困也。先暴而后畏其众者，不精之至也。〔曹操曰：先轻敌，后闻其众，则心恶之也。〕来委谢者，欲休息也。兵怒而相迎，久而不合，又不相去，必谨察之。〔曹操曰：备奇伏也。〕

兵非贵益多也，〔曹操曰：权力均也。一云：兵非贵益多。〕唯无武进，〔曹操曰：未见便也。〕足以并力、料敌、取人而已。〔曹操曰：厮养足也。〕夫唯无虑而易敌者，必擒于人。卒未亲附而罚之，则不服，不服则难用也。卒已亲附而罚不行，则不可用也。〔曹操曰：恩信已洽，若无刑罚，则骄惰难用也。〕故令之以文，齐之以武，是谓必取。令素行以教其民，则民服；令素不行以教其民，则民不服。令素行者，与众相得也。〔曹操曰：文，仁也；武，法也。〕





第十篇　地形


〔曹操曰：欲战，审地形以立胜也。〕

孙子曰：地形有通者，有挂者，有支者，有隘者，有险者，有远者。〔曹操曰：此六者，地之形也。〕我可以往，彼可以来，曰通。通形者，先居高阳，利粮道，以战则利。〔曹操曰：宁致人，无致于人。〕可以往，难以返，曰挂。挂形者，敌无备，出而胜之；敌若有备，出而不胜，难以返，不利。我出而不利，彼出而不利，曰支。支形者，敌虽利我，我无出也；引而去之，令敌半出而击之，利。隘形者，我先居之，必盈之以待敌；若敌先居之，盈而勿从，不盈而从之。〔曹操曰：隘形者，两山之间通谷也，敌势不得挠我也。我先居之，必前齐隘口，陈而守之，以出奇也。敌若先居此地，齐口陈，勿从也。即半隘陈者从之，而与敌共此利也。〕险形者，我先居之，必居高阳以待敌；若敌先居之，引而去之，勿从也。〔曹操曰：地形险隘，尤不可致于人。〕远形者，势均难以挑战，战而不利。〔曹操曰：挑战者，延敌也。〕凡此六者，地之道也；将之至任，不可不察也。

故兵有走者，有弛者，有陷者，有崩者，有乱者，有北者。凡此六者，非天之灾，将之过也。夫势均，以一击十，曰走；〔曹操曰：不料力。〕卒强吏弱，曰弛；〔曹操曰：吏不能统，故弛坏。〕吏强卒弱，曰陷；〔曹操曰：吏强欲进，卒弱辄陷，败也。〕大吏怒而不服，遇敌怼而自战，将不知其能，曰崩；〔曹操曰：大吏，小将也。大将怒之而不压服，忿而赴敌，不量轻重，则必崩坏。〕将弱不严，教道不明，吏卒无常，陈兵纵横，曰乱；〔曹操曰：为将若此，乱之道也。〕将不能料敌，以少合众，以弱击强，兵无选锋，曰北。〔曹操曰：其势若此，必走之兵也。〕凡此六者，败之道也；将之至任，不可不察也。

夫地形者，兵之助也。料敌制胜，计险厄远近，上将之道也。知此而用战者必胜，不知此而用战者必败。

故战道必胜，主曰无战，必战可也；战道不胜，主曰必战，无战可也。故进不求名，退不避罪，唯人是保，而利合于主，国之宝也。

视卒如婴儿，故可与之赴深谿；视卒如爱子，故可与之俱死。厚而不能使，爱而不能令，乱而不能治，譬若骄子，不可用也。〔曹操曰：恩不可专用，罚不可独任；若骄子之喜怒对目，还害而不可用也。〕

知吾卒之可以击，而不知敌之不可击，胜之半也；知敌之可击，而不知吾卒之不可以击，胜之半也；知敌之可击，知吾卒之可以击，而不知地形之不可以战，胜之半也。〔曹操曰：胜之半者，未可知也。〕故知兵者，动而不迷，举而不穷。

故曰：知彼知己，胜乃不殆；知天知地，胜乃可全。





第十一篇　九地


〔曹操曰：欲战之地有九。〕

孙子曰：用兵之法，有散地，有轻地，有争地，有交地，有衢地，有重地，有圮地，有围地，有死地。〔曹操曰：此九地之名也。〕诸侯自战其地，为散地。〔曹操曰：士卒恋土，道近易散。〕入人之地而不深者，为轻地。〔曹操曰：士卒皆轻返也。〕我得亦利，彼得亦利者，为争地。〔曹操曰：可以少胜众、弱击强。〕我可以往，彼可以来者，为交地。〔曹操曰：道正相交错也。〕诸侯之地三属，〔曹操曰：我与敌相当，而旁有他国也。〕先至而得天下之众者，为衢地。〔曹操曰：先至，得其国助也。〕入人之地深，背城邑多者，为重地。〔曹操曰：难返之地。〕山林，险阻、沮泽，凡难行之道者，为圮地。〔曹操曰：少固也。〕所由入者隘，所从归者迂，彼寡可以击吾之众者，为围地。疾战则存，不疾战则亡者，为死地。〔曹操曰：前有高山，后有大水；进则不得，退则有碍。〕是故散地则无战，轻地则无止，争地则无攻，〔曹操曰：不当攻，当先至为利也。〕交地则无绝，〔曹操曰：相及属也。〕衢地则合交，〔曹操曰：结诸侯也。〕重地则掠，〔曹操曰：蓄积粮食也。〕圮地则行，〔曹操曰：无稽留也。〕围地则谋，〔曹操曰：发奇谋也。〕死地则战。〔曹操曰：殊死战也。〕

所谓古之善用兵者，能使敌人前后不相及，众寡不相恃，贵贱不相救，上下不相收，卒离而不集，兵合而不齐。合于利而动，不合于利而止。〔曹操曰：暴之使离，乱之使不齐，动兵而战。〕敢问：“敌众整而将来，待之若何？”〔曹操曰：或问之。〕曰：“先夺其所爱，则听矣。”〔曹操曰：夺其所恃之利。若先据利地，则我所欲必得也。〕兵之情主速，乘人之不及，由不虞之道，攻其所不戒也。〔曹操曰：孙子应难以覆陈兵情也。〕

凡为客之道，深入则专，主人不克；掠于饶野，三军足食。谨养而勿劳，并气积力；运兵计谋，为不可测。〔曹操曰：养士气并兵力，为不可测度之计。〕投之无所往，死且不北；死焉不得？〔曹操曰：士死安不得也。〕士人尽力。〔曹操曰：在难地，心并也。〕兵士甚陷则不惧，无所往则固，深入则拘，〔曹操曰：拘，缚也。〕不得已则斗。〔曹操曰：人穷则死战也。〕是故，其兵不修而戒，不求而得，不约而亲，不令而信，〔曹操曰：不求索其意，自得力也。〕禁祥去疑，至死无所之。〔曹操曰：禁妖祥之言，去疑惑之计。〕

吾士无余财，非恶货也；无余命，非恶寿也。〔曹操曰：皆烧焚财物，非恶货之多也；弃财致死者，不得已也。〕令发之日，士卒坐者涕沾襟，偃卧者涕交颐。〔曹操曰：皆持必死之计。〕投之无所往者，诸、刿之勇也。

故善用兵者，譬如率然。率然者，常山之蛇也。击其首则尾至，击其尾则首至，击其中则首尾俱至。敢问：“兵可使如率然乎？”曰：“可。”夫吴人与越人相恶也，当其同舟济而遇风，其相救也如左右手。是故方马埋轮，未足恃也；〔曹操曰：方马，缚马也。埋轮，示不动也。此言专难不如权巧。故曰：虽方马埋轮，不足恃也。〕齐勇若一，政之道也；刚柔皆得，地之理也。〔曹操曰：强弱一势也。〕故善用兵者，携手若使一人，不得已也。〔曹操曰：齐一貌也。〕

将军之事，静以幽，正以治。〔曹操曰：谓清净幽深平正也。〕能愚士卒之耳目，使之无知；〔曹操曰：愚，误也。民可与乐成，不可与虑始。〕易其事，革其谋，使人无识；易其居，迂其途，使人不得虑。帅与之期，如登高而去其梯，帅与之深入诸侯之地，而发其机，焚舟破釜。若驱群羊，驱而往，驱而来，莫知所之。〔曹操曰：一其心也。〕聚三军之众，投之于险，此谓将军之事也。〔曹操曰：险，难也。〕九地之变，屈伸之利，人情之理，不可不察也。〔曹操曰：人情见利而进，见害而退。〕

凡为客之道，深则专，浅则散。去国越境而师者，绝地也。四达者，衢地也。入深者，重地也；入浅者，轻地也；背固前隘者，围地也；无所往者，死地也；是故散地，吾将一其志，轻地，吾将使之属；〔曹操曰：使相及属。〕争地，吾将趋其后，〔曹操曰：利地在前，当速进其后也。〕交地，吾将谨其守；衢地，吾将固其结；重地，吾将继其食；〔曹操曰：掠彼也。〕圮地，吾将进其途；〔曹操曰：疾过去也。〕围地吾将塞其阙，〔曹操曰：以一士心也。〕死地吾将示之以不活。〔曹操曰：励士心也。〕故兵之情：围则御，〔曹操曰：相持御也。〕不得已则斗，〔曹操曰：势有不得已也。〕过则从。〔曹操曰：陷之甚过，则从计也。〕

是故不知诸侯之谋者，不能预交；不知山林、险阻、沮泽之形者，不能行军；不用乡导者，不能得地利。〔曹操曰：上已陈此三事，而复云者，力恶不能用兵，故复言也。〕四五者不知一，非霸、王之兵也。〔曹操曰：上四五事也，谓九地之利害。〕夫霸、王之兵，伐大国，则其众不得聚；威加于敌，则其交不得合。是故不争天下之交，不养天下之权，信己之私，威加于敌，〔曹操曰：霸者，不结成天下诸侯之权也，绝天下之交，夺天下之权，故己威得伸而自私。〕故其城可拔，其国可隳。

施无法之赏，悬无政之令。犯三军之众，若使一人。〔曹操曰：犯，用也。言明赏罚，虽用众，若使一人也。〕犯之以事，勿告以言；〔曹操曰：兵尚诈。〕犯之以利，勿告以害。〔曹操曰：勿使知害。〕投之亡地然后存，陷之死地然后生。〔曹操曰：必殊死战，在亡地无败者。孙膑曰：“兵恐不投之死地也。”〕夫众陷于害，然后能为胜败。

故为兵之事，在于顺详敌之意，并敌一向，千里杀将，〔曹操曰：并兵向敌，虽千里可擒其将也。〕此谓巧能成事者也。〔曹操曰：是成事之巧者也。〕

是故政举之日，夷关折符，无通其使；〔曹操曰：谋定，则闭关以绝其符信，勿使通使。〕厉于廊庙之上，以诛其事。〔曹操曰：诛，治也。〕敌人开阖，必亟入之，〔曹操曰：敌有间隙，当急入之也。〕先其所爱，〔曹操曰：据便利也。〕微与之期，〔曹操曰：后人发，先人至。〕践墨随敌，以决战事。〔曹操曰：行践规矩，无常也。〕是故始如处女，敌人开户；后如脱兔，敌不及拒。〔曹操曰：处女示弱，脱兔往疾也。〕





第十二篇　火攻


〔曹操曰：以火攻人，当择时日也。〕

孙子曰：凡火攻有五：一曰火人，二曰火积，三曰火辎，四曰火库，五曰火队。行火必有因，〔曹操曰：因奸人也。〕烟火必素具。〔曹操曰：烟火，烧具也。〕发火有时，起火有日。时者，天之燥也；〔曹操曰：燥者，旱也。〕日者，月在箕、壁、翼、轸也。凡此四宿者，风起之日也。

凡火攻，必因五火之变而应之。火发于内，则早应之于外；〔曹操曰：以兵应之也。〕火发兵静者，待而勿攻。极其火力，可从而从之，不可从而止。〔曹操曰：见可而进，知难而退。〕火可发于外，无待于内，以时发之。火发上风，无攻下风。〔曹操曰：不便也。〕昼风久，夜风止。〔曹操曰：数当然也。〕凡军必知有五火之变，以数守之。

故以火佐攻者明，〔曹操曰：火佐者，取胜明也。〕以水佐攻者强。水可以绝，不可以夺。〔曹操曰：水但能绝敌粮道、分敌军，不可夺敌蓄积。〕

夫战胜攻取，而不修其功者，凶，命曰费留。〔曹操曰：若水之留，不复还也。或曰：赏不以时，但费留也，赏善不逾日也。〕故曰：明主虑之，良将修之。非利不动，非得不用，非危不战。〔曹操曰：不得已而用兵。〕主不可以怒而兴师，将不可以愠而致战；合于利而动，不合于利而止。〔曹操曰：不以己之喜怒用兵也。〕怒可以复喜，愠可以复悦；亡国不可以复存，死者不可以复生。故明君慎之，良将警之，此安国全军之道也。





第十三篇　用间


〔曹操曰：战者必用间谍，以知敌之情实也。〕

孙子曰：凡兴师十万，出征千里，百姓之费，公家之奉，日费千金。内外骚动，怠于道路，不得操事者，七十万家。〔曹操曰：古者，八家为邻；一家从军，七家奉之，言十万之师举，不事耕稼者七十万家。〕相守数年，以争一日之胜。而爱爵禄百金，不知敌之情者，不仁之至也，非人之将也，非主之佐也，非胜之主也。故明君贤将，所以动而胜人，成功出于众者，先知也。先知者，不可取于鬼神，〔曹操曰：不可以祷祀而求。〕不可象于事，〔曹操曰：亦不可以事类而求也。〕不可验于度，〔曹操曰：不可以事数度也。〕必取于人，知敌之情者也。〔曹操曰：因间人也。〕

故用间有五：有因间，有内间，有反间，有死间，有生间。五间俱起，莫知其道，是谓神纪，人君之宝也。〔曹操曰：同时任用五间也。〕因间者，因其乡人而用之；内间者，因其官人而用之；反间者，因其敌间而用之；死间者，为诳事于外，令吾间知之，而传于敌间也；生间者，反报也。

故三军之事，莫亲于间，赏莫厚于间，事莫密于间。非圣智不能用间，非仁义不能使间，非微妙不能得间之实。微哉！微哉!无所不用间也。间事未发而先闻者，间与所告者皆死。

凡军之所欲击，城之所欲攻，人之所欲杀，必先知其守将、左右、谒者、门者、舍人之姓名，令吾间必索知之。必索敌人之间来间我者，因而利之，导而舍之，故反间可得而用也；〔曹操曰：舍，居止也。〕因是而知之，故乡间、内间可得而使也；因是而知之，故死人为诳事，可使告敌；因是而知之，故生间可使如期。五间之事，主必知之，知之必在于反间，故反间不可不厚也。

昔殷之兴也，伊挚在夏；〔曹操曰：伊尹也。〕周之兴也，吕牙在殷，〔曹操曰：吕牙，太公也。〕故惟明君贤将，能以上智为间者，必成大功。此兵之要，三军之所恃而动也。





