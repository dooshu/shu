天缘奇遇 - (明)吴敬
　卷上
　卷下









ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1，2，3，4，5

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　




















天缘奇遇 - (明)吴敬





明·佚名








卷上


祁羽狄，字子輶，吴中杰士也。美姿容，性聪敏，八岁能属文，十岁识诗律，弱冠时每以李白自期，落落不与俗辈伍，独有志於翰林。每叹曰：“乌台青琐，岂若金马玉堂耶！”下笔有千言，不待思索。诗歌词赋，奇妙绝倒。且善钟王书法，又粗知丹青。时人目为才子，多欲以女妻之，皆不应。其姑适廉尚，督府参军也。姑早亡，继岑氏，生三女，皆殊色。长曰玉胜，次曰丽贞，三曰毓秀，随父任所，皆未适人。尚以衰老，乞骸骨归。时生以父爱，家居寂寥，郁郁不快。或散步寻诗，寄身林壑，或操舟访隐，傍水徘徊。

一日，与苍头溜儿入市，见一妇人，年二十馀，修容雅淡，清芬逼人，立疏帘下，以目凝觑生。生动心，密访之，乃吴氏，名妙娘，颇有外遇。生命溜儿取金凤钗二股，托其邻妪馈之，妙娘有难色。妪利生之谢，固强之。妙娘曰：“妾觑此郎果妙人也。但吾夫甚严，今幸少出，但一宿则可，久寓此，不宜也。”生闻之，即潜入，相持甚欢，极尽款曲。即枕上吟曰：

　　深深帘下偶相逢，
　　转眼相思一夜通。
　　春色满衾香力倦，
　　瘦容应怯五更风。

妙娘曰：“妾亦粗知文墨，敢以吴歌和之。”

　　别郎何日再相逢，
　　有时常寄便时风。
　　一夜恩情深似海，
　　只恐巫山路不通。

歌罢，天色将曙，闻外扣门声急。妙娘曰：“吾夫回矣。”与生急拥衣而起，开後门，求庇於邻人陆用。用素与妙娘厚，遂匿之。

用之妻，周氏也，小字山茶，见生丰采，欲私之，生应命焉。茶曰：“吾主母徐氏新寡，体态雅媚，殊似玉人，坐卧一小楼，焚香礼佛，守法甚严，但临风对月，多有怨态，知其心未灰也。妾以计使君乱之，可以尽得其私蓄。”生谢曰：“乱人之守，不仁；冀人之财，不义；本以脱难而又欲蹈险，不智。卿之雅情，心领而已。”言未毕，一少女驰至，年十三四，粉黛轻盈，连声呼茶。见生在，即避入。生问：“此女何人？”茶曰：“主母之女文娥也。”生曰：“纳聘否？”曰：“未也。”

文娥入，以生达其母。母即自来呼之，且自窗外窥生。见生与茶狎戏，风致飘然，密呼茶，问曰：“此人何来？”茶欲动之，乃乘机应曰：“此吴妙娘心上人也。今碍有夫在，少候於此。”徐氏停眸不言久之。茶复曰：“此人旖旎洒落，玉琢情怀，穷古绝今，世不多见。”徐氏佯怒曰：“汝与此人素无一面，便与亵狎，外人知之，岂不遗累於我！”山茶亦佯作愠状，对曰：“妾但不敢言耳。言之，恐主母见罪。”徐氏诘其故。山茶曰：“此人近丧偶，云主母约彼前来偕老。”徐氏惊曰：“此言何来？”茶曰：“彼言之，妾信之。不然则主公所遗玉扇坠，何由至彼手乎？”徐氏即探衣笥中，果失不见，徘徊无聊又久之。山茶知其意，即报生曰：“娘子多上复：谨持玉扇坠一事，约君少叙，如不弃，当酬以百金。”生揣：“事由於彼，非我之罪也。”乃许之。——盖徐氏三日前理衣匣，偶遗扇坠於外，为山茶所获。至是，即以此两下激成，欲俟其处久而执之，以为挟诈之计耳。

近晚，生登楼，与徐氏通焉。缱绻後，徐氏问曰：“扇坠从何来？”生曰：“卿之所赐，何佯问也？”徐氏曰：“妾未尝赠君，适山茶谓君从外得者，妾以为然，故与君一叙。今乃知山茶计也。”徐氏悔不及，明早果以百金赠生行。生留一词以别之，名《惜春飞》。

　　乘醉蜂迷莺不语，只是妙娘为主。玉坠凭谁取，又成红叶偕鸳侣。
　　两地风流知几许，自喜连遭奇遇。愁对伤处，何时得共枕，重相叙。

徐氏恨山茶卖己，每以事让之。茶不能堪，遂发其私。徐氏无子而富，族中争嗣，因山茶实其奸，鸣之於官。官受嗣者贿，竟枉法成案。徐氏以淫逐出，文娥以奸生女官卖，徐氏耻而自缢。生闻之，不胜伤痛，作挽歌以吊之曰：

　　胡天不德兮，歼我淑人。情轻一死兮，我重千金。花残月缺兮，玉碎珠沉。俾生长夜兮，梦断芳春。遭此仇兮，何所伸。欲排云前代诉兮，奈力寡而未能。心耿耿兮思素恩，神恍惚兮怀旧迹。泪潸潸兮滴翠巾，愁郁郁兮欲断瑰。千回万转兮，痛我芳灵。灵其有知兮，鉴我微忱！

生且泣且歌，不胜哽咽，乃散步林外，少放闷怀。不意新月印溪，晴烟散野，泉声应谷，树影坠地，生乃还步，踽踽独行，凄惨愈切。忽闻後有环佩声，生回顾，见一女子冉冉而来；後随有女童，一掌扇，一执巾。生以为良家子也，意欲趋避。乃遥呼曰：“祁生何为避耶？”生疑为如戚，进步迎揖。然芳容奇冶，光彩袭人。生惊讶，未遑启问，女即曰：“妾玉香仙子也。朝游篷岛，暮归广寒，拂扇则风行千里，挥巾则云幔九霄，非俗女也。因与君有尘缘，到此一相会耳。”生闻其言，疑为鬼魅，不敢近，但唯唯求退而已。女笑曰：“妾乃不如徐氏耶？君子日後奇遇甚多，徐氏不足惜也。”即携生手，同还生家。生闻其香气清淑，爱其纤指温润，亦不甚怪。然而夜深人静，重门自开，灯灭帘垂，明辉满室，生虽疑，不能却矣。与之共枕，颇觉绸缪。至五更，二女童报曰：“紫微登垣，壬申候驾。”女即整衣而起，与生别曰：“後六十年，君之姻缘共聚，富贵双全，妾复来，与君同归仙府矣。赠玉簪一根，扣之，则有厄即解；小诗一首，读之，则终身可知。”言毕，凌空而去。生望之，但见云霓五彩，鸾鹤翩翔，生始信其为仙也。即视其诗，乃五言一律：

　　君是百花魁，相逢玉镜台。

　　芳春随处合，夤夜几番灾。

　　龙府生佳配，天朝赐妙才。

　　功名还寿考，九九妾重来。

生与玉香方合，精采倍常，颖悟顿速，衣服枕席，异香郁然。人皆疑其变格，而不知生所自也。

时廉参军致仕归，泊船河下，闻文娥官卖，即以金偿官，买与次女丽贞为婢。是日，生至讲堂，适闻廉归，惊曰：“此吾至亲，别十年矣。”即趋谒。廉闻生至，急请入，各以久疏慰问。廉尚曰：“尊翁捐馆，幸有子在。况子英发士也，但愿早遂青云，以慰尊翁之志。”生谦谢久之。廉呼岑氏出，且曰：“祁三哥在此，非外人也。”岑氏谓三女曰：“三哥有兄弟情，可随我见之。”惟丽贞辞以“晓起采茉莉花冒风，不快。”岑氏与玉胜、毓秀出见。生拜问起居，礼貌修整。岑见生闲雅，念：“得婿若此人，吾女何恨？”而胜与秀亦熟视生。生目玉胜妆艳，毓秀丰美，亦觉戚戚焉。廉问：“丽贞何在？”岑曰：“不快。”廉曰：“一别十年，今各长成，宁不一识面耶？”命侍女素兰催之，不至。再命东儿让之，丽贞不得已，敛发而出。但见云鬓半蓬，玉容万媚，金莲窄窄，睡态迟迟。生立俟之，自远而近，停眸一觑，魂魄荡然。相揖後，以序坐。岑以家事诘生，生心已属丽贞，惟唯唯而已。顷间，茶至。捧茶者，文娥也。生见文娥，文娥目生，两相疑喜。茶後，继之以饭，岑与三女皆在座。岑曰：“三哥不弃，肯时来一顾乎？”廉曰：“吾欲以家事托子輶，子輶宁即去耶？”三女皆赞之。而丽贞又曰：“三哥倘以家远不便，凡有所需，一切取之於妹。”生以丽贞之言深为有情，即以久住许之。是夕，寄宿东楼。生开窗对月，惆怅无聊，乃浩歌一绝以自遣云：

　　天上无心月色明，
　　人间有意美人声。
　　所需一切皆相取，
　　欲取些儿枕上情。

生所歌，盖思丽贞“一切取於妹”之言也。歌罢，见壁间有琴，取而抚之，作司马相如《风求凰》之曲。不意风顺帘间，楼高夜迥，而琴声已凄然入丽贞耳矣。丽贞心动，密呼小卿，私馈生苦茶。生无聊间，见小卿至，知丽贞之情，狂喜不能自制，竟挽小卿之裙，戏曰：“客中人浼汝解怀，即当厚谢。”小卿拒，不能脱，欲出声，又恐累丽贞；久之，小卿知不可解，佯问曰：“小姐辈侍妾多矣，倘舍妾，惟君所欲，何如？”生亦知其执意，乃难之曰：“必得桂红，方可赎汝。”桂红，乃玉胜婢。小卿曰：“桂红为胜姐责遣，独睡於迎翠轩，咫尺可得。”

生与小卿挽颈而行，果一女睡轩下。生以为桂红矣，舍小卿而就之，乃惊醒。非桂红，乃素兰也。兰在诸婢中最年长，玉胜命掌绣工。一婢拙於绣，迁怒於兰，责而逐之，不容内寝，怨恨之态，形於梦寐，适见生至，怪而问曰：“君何以至此也？”生不答，但狎之。兰始亦推阻，既而叹曰：“胜姐已弃妾，妾尚何守！”遂纳焉。生亦风流有情，而兰亦年长有味，鸳衾颠倒，不啻胶漆。生密问曰：“丽贞姐如何？”兰曰：“天上人也。”曰：“可动乎？”曰：“读书守礼，不可动也。且君兄妹，何起此心？”生愧而抱曰：“对知心人言，不觉吐露心腹。”既而问：“桂红与谁同寝？”兰曰：“桂红，胜姐之爱婢也。此人聪慧，与文娥同学笔砚，今君以情钩之，亦可狎者。”生甚喜，至天明就外，作一词以纪其胜：

　　素兰花，桂红树，迎翠轩中，错被春留住。乖巧小卿机不露，借风邀雨，脱壳金蝉去。

　　一杯茶，咫尺路，却似羊肠，又把车轮误。且向桂花红处吐，攀取高枝，再转登云步。

　　右调名《苏幕遮》

生早与素兰别时，天尚未明，偶遗汗巾一条，内包玉扇坠并吊徐氏词。小卿来唤素兰，见而拾之，私示文娥曰：“此祁生物也。”文娥观词，不觉泪下。丽贞理妆，呼文娥代点鬓翠。文娥至，则秋波红晕，凄苦蹙容。贞怪而问之。娥不能隐，以实告曰：“吾母死，皆为祁生。今见其吊母词，是以不觉泪流。”丽贞索词观之，叹曰：“真才子也。”取笔批其稿尾：

　　措词不繁，著意更切。愁牵云梦，宛然一段相思；笔弄风情，说尽百年长恨。诚锦心绣口，可爱可钦；必金马玉堂，斯人斯职。然而月宫甚近，何无志於□（此处原文为方框字）娥？乃与地府通忱，实有功於才子。

其所批者，儆其锐志功名，弗劳他虑；即令文娥持送还生。——时廉有族中毕姻，夫妇皆往。——生见文娥独来，携而叹曰：“儿何以至此耶？”娥惟嗟叹，道其所以，乃出扇坠、吊词还生。生曰：“汝从何得之？”娥曰：“小卿自迎翠轩得之。今丽贞姐使妾奉还。”生且愧且谢。既而，见所批，又惊又喜，叹曰：“世间有此女子，羞杀孙夫人、李易安、朱淑贞辈矣。”读至末句，叹曰：“吾妹真姮娥也，仆岂无志耶！”送以末联为有意於己，乃以白纱苏合香囊上题诗一首，托文娥复之：

　　聊赠合香囊，殷勤谢赞扬。

　　吊词知恨短，批稿辱情长。

　　愧我多春兴，怜卿惜晚妆。

　　月宫云路稳，愿早伴霓裳。

丽贞见诗大怒，挞文娥；待父母归，欲以此囊白之。毓秀知之，恐玷闺教，使二亲受气，急令潘英报生。时英年十七，亦老成矣，虑生激出他变，缓词报曰：“秀姐知君有诗囊送入，甚是不足，乞入亲谢之。”生笑曰：“秀妹年幼，亦知此味耶？”牵衣而入。秀以待於中门，以故告生。生惊曰：“何异所批！”秀曰：“彼儆君耳，非有私也。”生茫然自失。秀曰：“玉胜姐每爱兄，与妾道及，必致嗟叹；今在西鹤楼，可同往问计。”生含愧而进。玉胜见生，远迎，曰：“三哥为何至此？”秀顾生，笑曰：“欲坐登云客，先为入幕宾矣。”胜问其故。秀曰：“兄有‘月宫云路稳，愿早伴霓裳’之句，遗於丽贞姐。贞姐怒，欲白於二亲。今奈之何？”玉胜笑曰：“妾谓兄君子人，乃落魄子耶？请暂憩此，妾当为兄解围。”即与秀往贞所。

贞方抱怒伏枕，胜徐问曰：“何清睡耶？”贞乃泣曰：“妹子年十七，未尝一出闺门。今受人淫词，不死何为！”胜与秀皆曰：“词今安在？”贞不知胜为生作说客，即袖中以诗囊卷出。胜接手，即乱扯。贞怒，起夺之，已碎矣。贞益怒。胜曰：“三哥，才子也。妹欲败其德，宁不自顾耶？”因举手为丽贞枕花，低语曰：“三哥害羞，适欲自经。送人性命，非细事也。”贞始气平。胜乃回顾素兰，曰：“可急报三哥，贞妹已受劝矣。”

兰往，见生徘徊独立，而桂红坐绣於旁，亦不之顾，乃以劝贞事报生。生喜而谢之。兰挽生，曰：“妾原谓此人不可动，君何不听？”又背指红，曰：“可动者，此也。为君洗渐可乎？”生又谢之。兰附红耳曰：“祁生反有意於子，今其惭忿时，少与款曲，何如？”桂红张目一视而走。兰追执之，骂曰：“我教汝绣，汝不能，则累我。我一言，即逆我。汝前日将胜姐金钏失去，彼尚不知，汝逆我，我即告出，汝能安乎？若能依我，与祁生一会，即偿前钏，不亦美乎？”桂红低首无言，以指拂鬓而已。兰抚生背，曰：“君早为之，妾下楼为君伺察耳目。”生抱红於重茵上，逡巡畏缩，生勉强为之，不觉鬓翠斜欹，狸红满裼。

兰下楼，因中门上双燕争巢堕地，进步观之，不意胜、秀已至前矣。兰不得已，侍立在旁，尊胜、秀前行。生闻楼上行声，以为兰也，尚搂红睡；回顾视之，乃胜与秀。生大惭。胜大怒，即生前将红重责，因抑生曰：“兄才露丑，今又若此，岂人心耶！”生措身无地，冒羞而出。无奈，乃为归计。

明日，见廉夫妇，告曰：“久别舍下，即欲暂归。”廉夫妇固留之。生固辞。乃约曰：“子輶必欲归，不敢强矣。待老夫贱旦，再劳枉顾，幸甚！”生谨领而别。途中无聊，自述一首：

　　洛阳相府春如锦，乱束名花夜为枕。

　　弄琴招得小卿来，迎翠先同素兰寝。

　　文娥痛而哭吊词，丽贞题笔一赞之。

　　牵惹新魂发新句，转眼生嗔欲白之。

　　绝处逢生得毓秀，恐玷闺门急相救。

　　潘英邀我中门侍，西鹤楼前惭掩袖。

　　玉胜频呼入幕宾，相迎一笑问郎因。

　　郎须少倚南楼坐，此去因先慰丽贞。

　　丽贞见妹欢情复，桂红巧绣娇如玉。

　　素兰观燕往中门，胜、秀登楼皆受辱。

　　一场藉藉复一场，两处相思两断肠。

　　春光漏尽归途寂，何日同栖双凤凰？

丽贞小字阿凤，故末句及之。

生去後，三女皆在百花亭看杜鹃花，东儿报曰：“祁君去矣。”胜与秀相对微笑，丽贞独有忧色，停眸视花，吁叹良久，无非念生意也。玉胜不知，问曰：“妹子尚恨祁生耶？祁生果薄幸，昨触妹，又辱桂红。被污之女，不可近身，已托邻母作媒出卖矣。”贞曰：“彼辱妹，姊尚容之；彼辱婢，姊乃不容耶？”玉胜语塞。盖胜久欲私生，惟恐二妹忌之，又恨桂红先接之也。

贞是夕凭栏对月，幽恨万种，乃制一词，名曰《阮郎归》，自诉念生之情，每歌一句，则长吁一声。文娥等侍侧，皆为之唏嘘：

　　闻郎去後泪先垂，愁云欺瘦眉。

　　情深须用待佳期，郎心不耐迟。

　　香闺静，寄新诗，眼前人易知。

　　寸心相爱反相离，此情郎慢思。

生归，不数日，为仇家萧鹤者所诬，发生父未结之事。鹤以官豪，捕生甚急。生夜渡，欲往诉当道，为守渡者所觉，执送萧氏。萧层堂叠室，将生禁後房，待事中人至，即送官理。生夜静忿郁，无以自慰，忽忆仙子“玉簪解厄”之言，乃祷拜，吟一词：

　　撒天长恨几时休？两眼不胜羞。男儿壮年多困忧，何日一抬头？辙中鲋，雨中鸠，望谁周？横铺铁网，高展金丸，毕何仇？〔《诉衷情》〕

萧之妇，余氏也，乃世家女，名金园。其夫名震，往京听选。金园独居，闻户後歌声悲切，明早，使侍女琴娘访之，始知生故，叹曰：“与父有仇，子复何罪？”私遣琴娘以甘露饼十枚馈生。生谢曰：“此活命恩也，他日当环以报。”自後，琴娘时以饮食生，生媚意敛谢。琴娘悦之，因与之私，复乘间语金园曰：“此生温如良玉，十倍吾主，今禁此，情甚可哀。”琴娘意欲释之。金园曰：“昨亦梦神女命救此人，且云他日与汝皆当为彼侍妾，纵无此理，甚可疑也。”遂往窥之，果见生丰姿颖异，气宇温容。抵夜，以别钥启锁，匿入闺中，共枕恣欲。五更时，赠以白金十两，金钏一双，汗巾一条，与琴娘暗开重门，泣而送之，且以梦语生。生曰：“岂敢望此！仆有玉扇坠，今以赠卿，日後果有幸会，当以此为记。”遂拜谢而去。

翌日，萧觅生，生已行矣。竟走京师，伏阙奏辩，为父雪仇。时赵子昂为翰林学士承旨，力赞生孝，得发御史观音保等勘问。萧惧，出万金营求左丞相铁木迭儿为之解纷息事，然亦不敢害生矣。

生由是避祸入山，发愤攻书。山下有名龚寿者，年六十，善相法，见生状，知其不凡也，每以柴米给生，相过甚厚。生感以恩，乃书一联於壁云：

　　远移萍梗宜无地，近就芝兰别有天。

又书一联以自儆云：

　　身居逆境时勤读，心到仇家夜梦亲。

生去後，丽贞虽念生，不过形於咏叹而已。而玉胜则慕生之甚，言动如狂。每强扶倦态，对镜画眉，不觉长吁一声，两手如坠。日就枕席，饮食若忘，梦中忽忽如对人语，及醒，则及挥泪满床而已。闻贞有《阮郎归》调，令素兰索之，贞不与，胜知其必为生作也，亦自作一调。名《桃源忆故人》，亦道望生之意：

　　思思念念风流种，心为愁深如梦。绣衾象床如共，羞把寒衾拥。

　　桂红楼上春心动，悔己多情残送。却笑自家愁重，番作巫山梦。

廉至旦日，遣人邀生，知生受诬奏辩，嗟叹久之。及生入山读书，廉遣人送白金五两，白米六包，与生少资日用。玉胜自忖曰：“祁生发愤，招之则不来，然其意惟在丽贞，诈招以贞书，或得一面。”乃具书，私付去人，且戒之曰：“此丽贞书，密与之。”

小妹丽贞敛衽端肃拜：畴昔之心，岂敢自昧；掷诗之忿，实惧人知。月色空梁，不见知心到眼；风声泣树，徒知弱态伤神。近知往复大仇，识英才之可羡；今又入山愤志，知力学之有成。但情在寸心，终难自慰；人遥千里，岂易相通！满目云山，何处是凤凰栖止；一天星斗，几时成牛女欢期？顷刻相思，须更长欢。倘兄肯顾片时，小妹终身佩德。匆匆草字欠恭，伏乞情恕。不备。

妹贞再拜启

生得书，惊喜雀跃。然发愤之始，义不可行；欲复书，又恐廉知，但私寄曰：“为我多多附谢小姐，书已领教矣。”生是日旧态复萌，几不自制，大书绝句於壁：

　　海样相思思更深，
　　一封珍宝抵千金。
　　书中总有颜如玉，
　　未必如渠满我心。

一日，龚老访生，见壁上绝句，问曰：“君有所思乎？读书之心，如明镜止水，倘有所思，则芥蒂多矣，安能有成？”祁生不觉汗颜。龚复慰曰：“少年人多有此弊，况君未娶，宜不免此。老夫相君目秀眉清，天庭高耸，必享大贵。倘不弃，老夫有一小女，名道芳，颇端重寡言，亦宜大福，他日愿为箕帚，何如？”生愧谢不已。

是岁，生起小考，补郡庠弟子员。

後数日，生整衣冠，往拜廉。廉一家慰贺。三女出见，皆曰：“恭喜！”即宴生於怡庆堂，笙歌交作，酬酢叠行。至晚，银烛满堂，侍女环立，廉夫妇已醺，而生犹未醉。岑命三女以次奉生酒。玉胜举杯近生，语云“妾有言，幸君弗醉。”盖欲私生也。生不知，应曰：“已酩酊矣。”丽贞举杯戏生曰“新秀才请酒。”生亦笑曰：“何不道新郎饮酒？”贞愧而退，怒形於色。毓秀见贞不悦，及举杯奉生，乃曰：“兄何以言，使贞姐含怒？”盖生以前所寄书有情，故量其易而忽之，不知其为玉胜计也。夜深散罢，生被酒，寝外馆。胜自往呼之，生不醒。胜恐馆童来觅，长吁而返，闷倚银釭，形影相吊，口占一词，且泣且诉：

　　何事无情贪睡，席上分明留意。指日望郎来，要说许多心事。沉醉，沉醉，不管断肠流泪。〔调名《如梦令》〕

生明早入谢酒，廉夫妇未起，独丽贞立檐前喂鹦鹉，亦未理妆。生前，戏曰：“蒙见召，今至矣。”丽贞默然。生曰：“何其不践书中之言乎？”贞曰：“妾未曾有书，兄何诈也？”生出书示之，乃玉胜之笔。贞大怒。生见贞不梳不洗，雅淡轻盈，清标天趣，如玉一枝，因笑解其怒，而突前抱曰：“纵非子书，天缘在矣。”时生精魄摇荡，心胆益狂，盖欲一近贞香，而死亦自快也。贞力挣不能脱，乃定气告曰：“妾非无心者，且兄妹不宜有此。况兄未有妻，妾未受聘，何不一通媒妁，偕老百年，非良便乎？”适鹦鹉见生将贞抱扭，作人声詈曰：“姐姐打，姐姐打！”其声甚急，生恐人至，脱贞而出。

然生之入也，玉胜乘人未起，早就生寝，欲了此念。见生不在，即为诗一首以示之：

　　深院春风急，
　　吹花入翰林。
　　无缘空去也，
　　留此寄知音。

玉胜留诗而出，过中门，闻行步声，遥视之，即生也。以手招生，生急至。胜曰：“无情郎从何来？”生以丽贞寄书事告胜。胜曰：“实妾为之，非贞也。”即邀生同入含春庭後，就大理石床解衣交颈，水渗桃花，并枕颠鸾，风摇玉树，香滴滴露滋金盖，思昏昏骨透灵酥。

时红日渐高，毓秀已起，恐生苦宿酒，令东儿馈生以茶。东儿至生馆，但见一诗在几，寂无人迹。东儿取诗还报曰：“祁生不知何往，但见几上此纸耳。”秀观之，叹曰：“胜姐作不规矣。”

时生与胜交散，各喜不为人知。胜理妆後作一词以纪其乐云：〔名曰《蝶恋花》〕

　　风动花心春早起。亭後空床，一枕鸳鸯睡。归到兰房妆倦洗，几回又掬相思水。

　　但愿风流长到底。莫使人知，都在心儿里。郎至香闺非远地，幸郎早办通宵计。

胜以词使素兰寄生，且嘱生将几上诗毁之。生见词甚喜，然几上诗未之有也。生语兰曰：“向曾许桂红，代偿金钏一双。”并和前词，以复胜：

　　蝶醉花心飞不起。转过春亭，又把花枝睡。昔因采桂羞难洗，归家掬尽相思水。

　　今日好花开到底。苦尽甘来，尽在心儿里。又愿春光同两地，胜如云路平生计。

兰笑曰：“‘春光两地’，君得陇又望蜀耶？”生曰：“非子不能知此趣也。”兰复胜，胜以为几上诗生匿之矣。

不意毓秀以诗示丽贞，贞亦以胜假书之故告秀。二人谋，欲露之。丽贞又念败生之德，不复在坐，欲行欲止，持於两疑。秀曰：“今母昼寝，以书置母枕旁，母起见之，但知姊之私荡耳，不复知我计也。况纸上又无称号，亦岂累祁生耶？”丽贞曰：“善。”秀往置之，立候母醒。文娥窃知秀事，私达於生。生曰：“事急矣！”入告於胜。胜曰：“秀立床前，何以窃之？”生曰：“秀之所为，贞使之也。文娥，则贞好也，托文娥以贞命呼秀，秀必出矣。今先使素兰隐於门後，俟秀出，兰即入取之。”胜曰：“计虽妙，奈文娥不肯何！”生曰：“娥之母，我故人也。彼念其母，必肯念我。”呼文娥语之，果如命诣秀，曰：“贞姐有言，急请一面。”秀出见贞，贞亦昼寝；秀急候母，诗已去矣。秀以文娥诱之，使贞责之。文娥惧，乘夜而逃，不知所之。玉胜得诗而恨二妹之共计也，作《风雨恨》一篇，以记其怒：

　　风何狂，雨何骤，妒花不管花枝瘦。花瘦亦何妨，深嗟风雨忙。风不歇，雨不竭，同枝花，自摇折。幸得东皇巧护遮，风风雨雨曲栏斜。花枝不放春光漏，依旧清香到碧纱。

一日，丽贞在碧云轩独坐凭栏，放声长叹。生自外执荷花一枝过轩，见贞长叹，缓步踵其後。贞低首微诵曰：“本待将心托明月，谁知明月照沟渠！”生轻抚其背，曰：“明月是谁？”贞惊，起拜，遮以别言，但问曰：“此花何来？”生曰：“自碧波深处，爱其清香万种，故下手采之。”贞曰：“兄但能摘水中花耳。如天上碧桃，日中红杏，不与兄矣。”生曰：“碧桃、红杏，恨未开耳。倘香心少放，敢不效蜂蝶凭虚向花间一饱耶？”贞曰：“饱则饱矣，但恐饱後忘花耳。”生以荷花掷地，誓曰：“如有所忘，即如此花横地。”贞含笑以手拾花，戏曰：“映月荷花，自有别样红矣。兄何弃之？”正谈笑间，玉胜自门後见之，欲坏丽贞，报母曰：“碧云轩甚有风，娘可往坐。”岑至轩，见生与贞笑语迎戏，乃发声大怒。自是，贞不复出，生亦远避西园矣。

生依依此情，每日入梦寐之态，形之於诗：

　　长夜如年客里身，短衾消尽枕边春。

　　晴江寂寞无心月，乡梦流连得意人。

　　几度觉来浑不见，却才眠去又相亲。

　　空亲恍惚非真会，赢得相思泪满巾。

又五言一绝，又梦丽贞所作也：

　　闲题心上事，
　　空忆梦中人。
　　哪得温如玉，
　　殷勤一抱春。

胜既败贞，尤不能忘秀也，乃诱秀曰：“西园莲实茂盛，妹肯往一采乎？”秀未老成，乐於游戏，即欲往。胜曰：“妹与东儿先往，我收拾针线即来。”秀果先去。胜度秀与生会，不免接谈，乃告其母曰：“秀往采莲，乞令人一看。”岑每溺爱秀，闻秀出，即呼丽贞，同往西园。及至，见生与秀共拍一蝶，奔驰谑笑；生将得蝶，秀与东儿就生共夺之。岑骂曰：“此岂儿女事耶！”生大惭，知岑必见疑，乃告归。

秀见贞随母，以为贞计也，甚恨之，反诉於玉胜。胜以为得计，复执之，秀深信矣。自是，秀以心腹待胜，事事皆胜听矣。

胜是夜招生共寝，生以屡败，不敢往，以诗别之：

　　花开漏尽十分春，
　　更有何颜见玉人？
　　明明马蹄谁是伴，
　　野桥流水闷愁云。

胜得诗，知生决行，以玉臂一副、簪一根、琴一囊、锦一匹，并和生诗以赠之：

　　细雨斜风促去春，
　　有情人送有情人。
　　偷闲须办来时计，
　　莫使红妆盼白云。

生回，虽感胜厚情，尤以丽贞为念，心甚怏怏。居家无聊，饮食俱废，临风对月，凄惨不胜。有一友，姓霍，名希贤。见生不快，扯生往妓家一乐。妓者王琼仙，生旧人也，见生至，甚喜，戏曰：“贵人郑重，何人不求？”生不答。琼仙又叩之，生唯唯而已，虽樽俎间琼仙以百计挑之，生但低首吟哦，情思恍惚。琼仙固留生宿，生不得已，应之。枕席间，生毫不措意。琼仙欲动其心，夜半呼义妹等，并作一床，恣意承顺。生虽云雨，意自茫然。琼仙曰：“君似有心事，何不对妾一言？”生告以丽贞未就之故。琼仙曰：“非廉氏阿凤乎？”生曰：“何以知之？”曰：“昨在竹副使家侍宴，有一客欲为竹公子作媒，是以知之。今君遇此，妾等不敢近矣。”生曰：“廉有三女，长女未受聘，何先及次女？”曰：“必欲求之，多在长女。”言未毕，溜儿驰报曰：“宗师案临，宜往就试。”

生归，即赴试。廉知之，遣人馈赆。三女皆私有所赠。生登领，作词分谢之。词名《画堂春》，谢廉尚参军：

　　孤身常托旧门墙，此恩海样难量。又须丰赆实行囊，书剑生光。深夏暂违颜范，新秋便揖华堂，时来倘试绿罗裳，展草垂缰。

谢玉胜词，名曰《玉楼春》：

　　含春笑解香罗结，相思只恐旁人说。

　　腰肢轻展血倾衣，朱唇私语香生舌。

　　无端又为功名别，几回梦转肝肠裂。

　　嘱卿休作倚门妆，新秋共泛归舟月。

谢丽贞词，名曰《小重山》：

　　杨柳垂帘绿正浓。碧去轩内，情语喁喁。玉人长叹倚栏东。知音语，惹动芰荷风。猛地见慈容。总然多好意，也成空。相思今隔小山重。承佳贶，尽在不言中。

谢毓秀词，名曰《卜算子》：

　　惜别似伤春，春住人难住。蝴蝶纷纷最恼人，总把春推去。

　　记取碧苔阴，胜似青云路。愁压行边忆心人，未走先回顾。

生择日与溜儿就程。行至中途，天色已晚，寄宿一旅中。溜儿先睡，生温习经书。夜分时，闻隔墙啼泣悲切；四鼓後，闻启门声。生疑，先潜出俟之，见一女子，年可十五六，掩泪而行。生尾之。至河上，其女举身赴水。生执之，叩其故。女曰：“妾家本陆氏，小字娇元，为继母所逼，控诉无门，惟死而已。”言罢，又欲赴水。生解之曰：“芳年淑女，何自苦如此！吾劝若母，当归自爱。”女曰：“如不死，有逃而已。”生怜之，欲与俱去。但溜儿在本家，欲还呼之。女曰：“一还则事泄矣，则妾不可救矣。顾此失彼，理之常也，愿君速行。”生见其哀苦迫遽，乃弃溜儿，与女僦一小舟，从小路而行。

一日，天色将晚，舟人曰：“天黑路生，不宜前往。”生从之。停舟芦沙中，与女互衣而寝，情若不禁，生委曲慰之。女曰：“妾避死从君，此身已玷，幸勿以淫奔待之，庶得终身所托矣。”生指天日为誓。女喜，作诗谢之：

　　啼愁欲赴水晶宫，
　　天遣多情午夜逢。
　　枕上许言如不改，
　　愿公一举到三公。

吟毕，生方欲和韵，女侧耳闻船後磨斧声急，与生听之，惊起。问曰：“磨斧为何？”舟人应曰：“汝只身何人？乃拐人女子。天使我诛汝。”盖舟人爱娇元之美，欲诛生以夺之也。生惊怖，计无所出。乃舟人已有持斧向生状。生跃入水，口呼：“救命！”忽芦丛旁有人应声而起，即以长竿挽生之发救之。生不得死。舟人见生救起，随弃舟下水逃去。而娇元亦无恙，反得一舟矣。

二舟相并，举火问名。舟中有一妇，问曰：“君非祁生乎？”生曰：“何以知之？”妇出舟相见，乃吴妙娘也。妙娘丧夫，改适一巨商，商与妙娘载货过湖，亦宿於此。商问妙娘曰：“汝何识祁？”妙娘曰：“亲也。”商以为真，遂相款焉。

明早，妙娘私馈生白金一锭，生谢别。然不能操舟，与娇元坐帆下，惟风之所之。行一日，止十馀里。

近晚，泊湖上。娇元方淅米为餐，岸上忽呼曰：“死奴！至此耶？”生起而视之，乃昨逃去舟人也。生知不免，即跳岸疾驰，几为追及。舟人尾生终日，饥不能前，故得免焉。

生纵步忙投，不知所之。遥见一丛林，急投之，乃道院也。生扣门入，见一道姑，挑白莲灯迎问所自来。生具述其故。道姑曰：“此女院，恐不便。”生曰：“殿宇下少憩，明早即行。”既而，又一青衣至，附耳曰：“此生颇飘逸，半夜留之，人无知者。”道姑怃然，乃曰：“先生请进内坐。”生进揖，问姓，道姑曰：“下姓沙，法名宗净，年二十有七。”有道妹曰涵师，年二十有二，亦令见生。因与共坐，清气袭人，香风满席。生见涵师谈倾珠玉，笑落琼瑶，思欲自露其才，乃请曰：“仆避难相投，自幸得所，皆神力也。欲作疏词，少陈庆扼，不亦可乎？”涵师曰：“先生有速才能即构乎？”生曰：“跪诵而已，何假构耶？”涵师喜，即引生拜於禅灯之下。生起焚香，应口而读，声如玉磐，清韵悠然：

　　伏以

　　乾坤大象，罗万籁以成一虚；日月重光，溥八方而回四序。尘中山立，去外花明。掷玄鹤於九天，遥迎圣驾；跨青牛於十岛，近拜仙旌。羽狄一介书生，五湖逸士。欲向金门射策，逆旅奇逢；谁知画肪无情，暴徒祸作。幸中流之得救，苦既迫而不追。四野云迷，一身无奈；两间局促，一死何辞。不意天启宿缘竟得路投胜院，清谈淡坐，出皓齿之素书。绿鬓挑灯，指黄冠之羽扇。俨乎仙境，恍若洞天。拘禁不祥，瞻仰日星之照耀。消磨多瘴，恭逢雅妙以周旋。谨拜清辞，上於天听。祈求禄佑，下护愚生。

读毕，师等赞曰：“君奇才也。”因举酒酌赓，稍及亵语。宗净举手托生腮曰：“君虽男子，宛若妇人。”涵师曰：“夜深矣！”共起邀生同入共枕云雨，各自温存，不惜精力。而涵师肌肤莹腻，风致尤高。自是昼以次陪生，夜则连衾共寝。重门扃固，绝无人知。

生一夕月下步西墙，闻诵经声甚娇，乃吟诗以戏之曰：

　　沙门清月水花多，读罢禅经夜几何？

　　娇舌强随空色转，其心皆作死灰磨。

　　玄机参透青莲偶，悔悟应和白苎歌。

　　却与维摩作相识，不怜墙外病东坡。

隔墙诵经者即文娥也。昔外出，入此庵为西院主兴锡之弟。闻生吟诗，惊曰：“此祁郎声也！何以至此。”追思往事，不觉长吁，亦朗吟一诗以试之：

　　为君偷出枕边情，
　　玉胜愁消毓秀嗔。
　　脱却红尘今到此，
　　隔墙好似旧时人。

生闻诗甚疑。明早潜访之，见文娥，相持悲咽，各问来历。生曰：“仆累卿逃，不意又复见卿，真夙世缘也！”文娥之师兴锡见生闲雅，悦而匿之。生过几日又到宗净处，西院霸留，乐而忘返。

不意溜儿为陆氏失女，执送於官。而生为色所迷，试期已过，不复他念。日与涵师等剧饮赋诗，不能尽述。姑记与兴锡等诗云：

　　苦海回头便是家，春惊铁树报琼花。

　　日光飞出尘中马，风力平收水底霞。

　　丹炉有烟终是火，篮田无玉岂生芽。

　　从今水□（此处原文为方框字）髓留玄骨，不向玄门觅艳葩。

　　《题性弦斋壁》

　　不是凡民不是仙，壶中日月壶中天。

　　青山绿水皆为友，野鸟名花尽有缘。

　　林壑寄身闲似鹤，斋居养性莫如□（此处原文为方框字）。

　　羽衣华发成潇洒，坐看芳溪放白莲。

　　《题宗净山房》

　　两两山离报好音，垒垒白石点疏林。

　　谷中鹿豕防人眼，壁上藤萝碍日阴。

　　无伴空悬徐孺榻，有香还抚伯牙琴。

　　冯渠海沸天雷发，净拂蒲园抱膝吟。

一日，两院道姑皆往一寡妇家作斋事，独留文娥伴生。生欲私之，娥曰：“妾见众道姑日夜纵淫，唯妾居此甚苦。得君带归，敢惜一共枕耶？”生曰：“我在此甚无益，思归亦切矣！岂忍弃卿？”因搂娥，撤其衣，举身就之。时文娥年十七，一近一避，畏如见敌，十生九死，痛欲消魂，不觉雨润菩提，花飞法界。事毕，生曰：“卿他日肯为丽贞作媒乎？”娥曰：“贞甚有情，况今年长，亦易乱之。君肯归，不必虑也！”自是，生与娥密为归计矣。

众姑自斋回，见生有归意，百计留之，无以悦生者。适有女童持礼来，揖众姑而去，生问何人，宗净曰：“是前作斋事家使女金菊也。”生微笑。宗净疑生悦菊，即歆之曰：“君肯安心寓此，当及其主母，况此婢耶？”生问主母为谁，净曰：“辛太守之妻陈氏也。年虽四十而貌甚少年，今寡居数月矣。今择本月十五日来院炷香，我辈当以酒醉之，强留宿院。睡熟时，君即近之。倘事谐，则太守有一妾名孔姬，亦以网跨下矣。”生如其言。

至十五日，陈果被酒，假宿院中。宗净以鸡子清轻轻污其便处，如受感状。陈觉醒之，疑为男子所淫。开帐急呼金菊，不意菊亦被诱别寝。但见一灯在几，生笑而前。陈叹曰：“妾欲守志终身，不意为人所诱。”生捧其面劝曰：“青春不再，卿何自苦如此？”即解衣逼之，陈亦动情，竟纳焉。生多疲於色，而精力不长。陈久寡空房，而所欲未足。乃约生曰：“妾夹间暗归，君可随我混入。”

生如其言，至陈家。孔姬尚睡中，陈欲并乱之，以杜其口，即枕前语曰：“汝觉否？我带一伴客相赠。”孔醒见主，即有怒状。陈以势压之，终不从。生与陈处，凡十馀日，终亦碍孔，不得肆志。

乃昼，一春意於孔姬寝壁，因题一词以动之，名曰《鱼游春水》。

　　风流原无底，一着酥胸情更美。玉臂轻抬，不觉双俯起。展乱蔷薇锦一机，摇播杨柳丝千缕。好似江心鱼游春水。你也危楼独倚，辜负红颜谁为主，徒然晓梦醒时，慵妆倦洗。玉箫长日闲，孤凤翠衾，终夜无鸳侣。这等凄凉，谁为羡你！

孔姬览之，心少动。一日，生与金菊昼淫於双柏轩，而菊之同辈皆就之。三女一男，争春似滚；四衣五形，展锦如毬。孔姬自帘後视之，情遂恍惚，不能自守，乃缓步进曰：“郎君入花丛矣！”生曰：“清自清，浊自浊，卿自守足矣，何阻人兴耶？”孔笑曰：“妾请偿之可乎？”生曰：“卿回心尚何论耶！”遂与通焉。生喜作一词以谢之，名《浣溪纱》：

　　独抱幽香不傲春，而今春色破梨云。算来清净总无真。
　　正做百花丛里客，却逢千想意中人，谨托新词当谢亲。

时宗净与涵师等谋曰：“我辈欲留祁君，故以陈夫人悦之。今祁乃恋陈，不复顾我矣！为今之计，共往擒之。陈若掩争，必得其财。祁与彼绝，必来我院，不两利乎？”兴锡曰：“祁君智士也。倘事泄先行，我辈空望矣。必先令一人，假宿於彼。我辈夜半围门，里通外应，无失算也。”众称善，欲择一人先往。娥乃进计曰：“弟子与祁乡里，祁必不疑，弟子愿以抄化为名，入陈寝所，为众师内应。”师等信而遣之。文娥往见陈於萱寿堂，方与生并坐。文娥曰：“久居於此，郎君乐乎？”复以眼私揆生。生乃舍陈等独步亭後，文娥尾生。告曰：“今晚事坏矣！”生问其所以，娥告以故，且曰：“妾与君急为归计，庶可自全。”生点首数次，计无所出。久之，往语陈曰：“院中邀仆一茶，去当即来。”陈即使金菊随去，促之早还。生与娥、菊同就路，娥曰：“夫人欲使郎早还，菊姐可先往，免使人生疑矣！”生知娥意，乃力赞之。菊信而先行，娥乃挽生即从别路远遁。菊至院，久候不至，乃返。师等为陈卖己，而陈又为院中潜谋，互相成隙，自易各相为谋矣。





卷下


时祁生与文娥得脱归，即投廉宅。廉自溜儿成狱，知生路中失所，以为不相面矣，今复得见，而又见文娥，举家甚喜。及丽贞、秀出，争问：“久寓何地？且何以得遇文娥？”生一一道其所以，众皆惊叹。及不见玉胜，生问其故，乃知嫁竹副使子矣。怅然久之。至晚就馆，百念到心，抚枕不寐，乃构一词，名曰《忆秦娥》：

　　空碌碌，春光到处人如玉。人如玉，旧时姻缘，何年再续？阿凤犹自眉儿蹙，文娥已许通心腹。通心腹，几时消了，新愁万斛？

生晚睡起，才披衣坐床上，闻推门声，开帐视之，乃毓秀也。秀笑语生曰：“胜姐多致意，出阁时肠断十回，魂消半晌，皆为兄也。有书留奉，约兄千万往彼一面。”生见秀窈窕，言语动人，恨衣服未完，不能下床，乃自床上索书。秀出书，近床与之。生即举手钩秀颈，求为接唇。秀力挣间，忽闻人声，始得脱去。生开缄视之，书曰：

　　兄去後，妾顷刻在怀。仰盼归期，再续旧好。不意秦晋通盟，想思愈急。故人千里，会晤无时。幸秀妹为妾心腹，劝妾且从亲命。妾尝亦劝秀善事吾兄，莫负少年。秀亦锺情者也。妾与兄枕边私爱，帐内温存，今皆已付秀矣。兄善为之，妾复何言。但此心常悬悬，欲得一面。兄无弃旧之心，妾有倚门之望。诚肯慨然再顾，实出寻常之万万也。

胜在家时，与秀为心腹，每以生风致委曲形容，秀必停眸拊胸，坐起如醉，惟以生不归为恨。及是，生得书，知胜之荐秀也，乃舍所遗珠翠，自进还秀，且以胜书示之。秀佯怒曰：“我亦如胜姐耶！”撇生而去。

生无聊，往坐迎暄亭。天阴欲雪，寒气侵人。文娥过亭，见生嗟叹，以为慕丽贞也。正欲动问，贞早已至生後。生不知贞来，长叹一声，悲吟四句：

　　风触愁人分外寒，
　　潸然红泪湿栏杆。
　　冻云阻尽相思路，
　　梅骨萧萧瘦不堪。

丽贞轻抚生背，曰：“兄苦寒耶？”生惊顾，一揖，应曰：“苦寒不妨，苦愁难忍耳。”贞因拉生共拥炉。生坐火前，以箸画灰，愁思可掬。贞佯问曰：“兄思归耶？”曰：“非也。”又笑而问曰：“为那人不在耶？”生曰：“眼前人尚如此，去人何暇计耶！”贞曰：“妾未尝慢兄，兄何出此言！”生曰：“仆每失言，卿即震怒，尚非慢乎？”贞笑曰：“信有之，今不复然矣。”生曰：“彼此有心，已非朝夕，千愁万恨，竟诒空言。今试期又将迫矣，一去再回，便隔数月，卿能保其不如玉胜之出阁乎？”贞低首不答。生因促膝近贞，恳其不言之故。贞叹曰：“妾一见君，即有心矣，岂敢自昧？但恐鲜克有终，作一笑柄耳。”生长叹曰：“事虑至此，终不谐矣。”适文娥自外执并蒂橘二枚进曰：“二橘颇似有情。”生曰：“有情不决，亦安用哉！”贞笑曰：“决亦甚易，但恐根不固耳。”文娥知二人意，因谓曰：“妾知贞姐与君思欲并蒂久矣，但君欲速成，贞恐终弃，是以久疑。妾今为二人决之。”谓：“二人各出所有以订盟，作一长计，不亦可乎？”生曰：“善。”即剪一指甲付贞，祝曰：“指日成亲，百年相守。”贞乃剪发一缕付生，祝曰：“青发付君，白头相守。”文娥曰：“妾请为盟主。”因取橘分赠二人，祝曰：“决成连理，并蒂同春。然佳期即在今晚矣，有背盟者，妾当首出。”贞首肯之。

生喜而出，纵笔作一词，名曰《好事近》。

　　好事谢文娥，便把眼前为约。准备月明时，获取个通宵乐。天生双橘蒂相连，唤醒相思魄。得到锦衾香处，把亲亲抱着。

生把笔间，适潘英持一盒至，云：“秀姐馈君金橘。生启盒，又见一诗：

　　甜脆柔姿渗齿香，
　　数颗珍重赠祁郎。
　　肯将此味心常记，
　　愿付高枝过短墙。

生见诗，知秀亦有允意，惊喜过望。溜英索生和韵以复，生狂喜不能执笔。英促之，生曰：“诗兴不来，奈何？”英又促之，生曰：“汝为发兴，可乎？”英不答。生闭门，抱英入幕，狂兴一番，不觉过度。英曰：“来久矣，恐见疑。君既无诗，当自入谢之。”生有恍惚态，英苦促之，乃迎风而行。至秀所，秀已为母呼去矣。生又迎风而出，遂患寒热。又思赴约，愈觉憔悴，疾益加甚。

是夜，秀与贞各料生必来，两处皆待。明早，知生病，咸往视之。生咄咄不能言，惟流涕而已。贞、秀执生手，各悲咽不胜。贞伏生胸前，慰曰：“天相吉人，兄当自愈。好事多磨，理固然也。”顷间，岑氏至，二女退。岑命以汤药治之，生少愈。廉知之，谓岑曰：“子輶有恙，可移入迎翠轩便於调养。”

迎翠轩，益近二女寝所。一日，岑之父母庆寿，请岑并二女。岑以家事不能尽去，而生又养病内轩，无人调理，命秀掌家，与贞同去。生自是得秀温存，无所不至。生病十去八九。

一夕，以淫事戏秀。秀约曰：“灯灭时，兄可就妾寝所，妾先睡俟之。”及秀将寝，愧心复萌，而又念生新愈，恐逆其愿，乃呼东儿诈睡己之床，且戒之曰：“倘露机，汝即一死。”东儿从之。及生至，以为真秀也，款款轻轻，爱之如玉。生呼之，不应；以事语之，不答。生以其害羞，不疑。至早，求去，生挽之，且曰：“举家无人，何必早起？”留之数四，天将明矣。生开帐视之，乃东儿也。生微微冷笑，东儿亦含笑而去。

生起，见秀，戏曰：“卿非纪信，乃能诳楚。”秀谢罪不已。生曰：“东儿作赠头可也，卿能免耶？”秀不答，惟曰：“天寒，少坐可乎？”生曰：“可。”秀命潘英治酒，与生对饮，每杯各饮其半，情兴甚浓。生以眼拨东儿出，东儿转手闭门而去。生抱秀，劝与之合。秀曰：“待晚。”生曰：“晚则又倩人耶？”半推半就，觉酒兴之愈浓；且畏且羞，苦春怀之无主。榴裙方卸，桃雨作斑。眼濛濛而玉股齐弯，魂飘飘而舌尖轻吐。秀思生病，加意护持；生恋秀娇，倾心颠倒。虽精神之有限，奈欲罢而不能。顷之，东儿至。生拂衣而起。东儿叹曰：“今得新人而弃旧人耶？”生以东儿自谓也，乃谢曰：“焉肯忘卿。”东儿曰：“妾何足言，彼荐秀者，其可忘乎？”生曰：“此玉胜之德也，铭心刻骨而已。”东儿曰：“既不忘，曷不一顾？”生曰：“来日即往矣。”

时岑与贞归，生又属望於贞。不意玉胜亦知生之在家也，令人以诗招之，且托秀促生必至。

　　一别流光已数年，相思日夜泪涟涟。

　　新愁寂寞非嫌夜，旧事凄凉却恨天。

　　罟网新丝蛛尚织，梁巢泥坠燕还联。

　　谁知情重风流客，不管离人在眼前。

生见诗，即往拜谒。

时副使在任所，惟妻小在家。而副使之继妻颜氏，名松娘，妾王氏，名验红，皆以淫荡相尚。见生与玉胜会面时悲咽相对，情甚凄惨，乃谓胜曰：“令表兄何必流涕？少留於此，与汝常得相见，不亦便乎。”胜喜，语生。生亦私喜，乃就寓於新翠轩。

近晚，一女童持玉环紫条一事奉生，曰：“妾，南薰也。奉主母松娘命，约君一叙。”生以亲故，不敢承命。南薰以绦作同心结，纳生袖而去。既而，又一婢女至，捧紫绫绢缀金剔牙赠生，曰：“妾，金钱也。主之爱妾名验红，托为致意，君勿惊讶。”生曰：“适松娘有命，奈何？”金钱曰：“君今先往松娘，会後辞以避嫌，以就外宿。妾与验红谨候於此。”生如其言，登时潜入内寝。松娘已具酒饭於别室，邀生共坐，叙温存，杂谑浪，至夜分方就枕。生恐验红久待，力辞就外。松娘曰：“一家以妾为主，何避之有？”着意留之，至鸡鸣时始得脱身。急投外寓，则验红已就内矣，惟金钱倦睡生榻，生问：“验红何在？”金钱曰：“久待不至，倦而返矣。”生怅然若有所失。然馀兴未尽，抱金钱共枕。钱倦而含睡，解衣而贴席，任生所为。生乘其弱态，纵意猎之。钱瞑眼作娇媚声，唧唧若萧管，半晌乃平。复谓生曰：“验红不足贵，松娘有女，年十七，真佳人也，名晓云。君何不图之？”生铭其言，天明散去。时验红不遂所欲，乃寄一词以招之，名《隔浦莲》：

　　红兰相映翠葆，郎在香闺窈。云重遮娇月，巢深怨栖鸟。睡蝶迷幽草，频相告。鸳鸭同池沼，郎年少。通宵不起，何故恁般颠倒？有约偏违幽兴，独捱清晓。今本望郎至，任他殷勤，即须撇了。

生得词，至晚会验红於外寓。松娘使人招生，生不至，知为验红所邀。自度色衰，不能胜红，乃集侍女南薰等十人，佩以兰麝，饰以珠玉，衣以锦绣，加以脂粉，宛然如花，纵欲纵淫，惟求快已。生沐其厚惠，欲其欢心，虽众婢同寝，而松娘必先徇其私，及松事罢，而众婢方共纵其欲。生於斯时不丧魂而为槁魄也，亦幸矣。

验红知生不能挽回，谋於金钱。钱曰：“晓云虽处子，狻谙情趣，妾当以春心挑之，倘事谐，则母子争春，情自释矣。”红曰：“善。”令金钱以计挑之。晓云每夜半窥其母之所为，亦颇动心，及红之挑，但含笑而已。

一日，晓云书一诗於几。红得之，喜曰：“计在此矣。”

　　无端春色乱芳心，
　　恍惚风流入梦深。
　　泪渍枕边魂欲断，
　　倩谁扶我见知音？

晓云学於玉胜，字迹颇相类。红得云之笔，即命金钱付生，促以成事。生方与松娘对坐抚琴，金钱促步近生，若听琴状。适松娘起盥手，钱即以诗纳生袖，且附耳曰“那人诗也。”言毕而去。生视诗，以为玉胜之作，正虑胜以他就为非，每悒怏焉，又见诗，急赴胜处。

胜方午睡东兴轩。生视左右无人，乃以手举胜裙，徐徐起其股，跪而就之。胜惊醒，见生，叹曰：“兄已弃妾矣，何幸回心一顾耶？”生谢曰：“此心惟天可表，岂敢弃卿，但为春色相羁，不容自措耳。”胜曰：“春色相羁，今何以得至此？”生曰：“思卿久矣，适卿又赐佳章，如不脱身一会，罪将何赎？”生且言且狎，胜有却生状。生一手为胜解裙，且劝曰：“姑叙旧耳，何相责之甚耶？”胜乃笑而从之。既而，问生曰：“妾有何章？”生以诗示之。胜曰：“此晓云笔也。云有此作，欲自献矣。但母之爱女，兄谨避之。”言未毕，金钱笑至，附生耳曰：“那人被验红留住久矣，可急往。”

生别胜往见红，即索云。红戏曰：“先谢媒，方许见。”生自指心，曰：“以此相谢，何如？”红即挽生入後轩。云果对镜独坐，见生至，低首有羞态。红乃携云手附生。生执其手，温软玉洁，狂喜不能自制，乃与红、云同就寝所。生为云解衣，而红亦自脱绣，三人并枕。及生之着云也，云年少不能胜，啮齿作疼痛声状。红怜云苦，乃捧生过，以身就之；见云意少安，生兴少缓，则又推生附云，欲生之毕事於云也。及云力不能支，则红又自纳矣。代云之难而红便，一枕悲欢，或红而或云，两歧风月。岂料松娘俟生不至，知在红所，自往招之。出外门，及寝所，寂无人迹。进入小轩，见生方窘云，而红替兴於侧，不觉天理复萌，怒形於色，然所爱在女，而所惜在生，惟与红相戾而已。红恃素宠不惧，挽松娘袖，骂曰：“上不正，则下乱！汝欲可为？”松娘怒，以手披红面。生与云跪泣，力劝不能止，乃为玉胜夫竹豪所知。豪，放荡士也，怒生乱其妹，欲谋杀生。

生方愧罪，避宿後园。豪使人俟生就寝，暗锁其户，夜深人静，欲举火焚之。玉胜知其谋，料豪不可劝，乃捐金十两，私托锁户者放生出，仍锁户以待火。夜深火发，救者咸至，豪以为生必死，而不知生之预逃也。

生乘夜渡河，次日至午，方抵廉宅。廉方会客，赏牡丹。生至，客皆拱手曰：“久慕才名，方得瞻仰。”生逊谢就坐。酒半酣，客揖廉曰：“名花满庭，才子在坐，欲烦一咏，尊意何如？”廉目生就命。生乃操笔直书，杯酒未干，诗已脱稿：

　　烂缦花前酒兴起，诗魂拍入花丛里。

　　露洗珊瑚锦作堆，风薰蝴蝶衣沾蕊。

　　平章宅里说姚黄，沉香亭北呼魏紫。

　　淡妆浓衬岂相同，朵朵绣出胭脂红。

　　更有一枝白於面，恍似倚栏长叹容。

　　春光有限只九十，莫把芳心束万重。

　　名葩种种皆难得，十家根固千年泽。

　　挥洒渐无草圣工，推敲便有花神力。

　　兴高何用食万钟，诗富不愁无千石。

　　且歌且舞拂芳尘，海峤霞铺锦绣茵。

　　轻翠簇妆挥解语，点首东风欲咫尺。

　　万恨莫辞金谷酒，一樽且近玉楼春。

　　春光莫别花皇去，花皇且挽春光住。

　　日日花前酒满杯，满杯春色花催句。

　　诗酒春花同百年，何用浮生悲未遇。

众客视毕，抚掌叹赏。有一老长於诗者，赞曰：“此四声各六句体也，诗家最难，长庚之後，绝无此作。祁君一挥而就，岂非今之李白乎？”皆举杯称羡，尽醉而罢。

廉持诗入，示岑曰：“子輶真天才也，他日必有大就。我欲效温峤故事，将丽贞许之，可乎？”岑曰：“妾有此意久矣。”时文娥、小卿在侧，一驰报生，一驰报贞。贞正念生，忽得此报，喜动颜色。生得报，狂不自禁。是夜廉以酒醉，与岑早寝。生乃潜入，以指叩贞户。贞开户见生，且惊且喜，各以父母意交贺。生因牵贞袖求合。贞曰：“兄郑重！待婚礼成，取洞房花烛之喜，不亦善乎？”生曰：“天从人愿，事已决矣。况机不可失，尚相拒耶？”遂抱贞就枕，贞不能阻。六礼未行，先赴阳台之会；两情久协，才伸锦幔之欢。春染绞绡，香倾肺腑；恍若鸳侣，何啻鸾凤。诚仙府之奇逢，实人间之快事也。天明，生就外，贞以玉如意赠生。生曰：“卿欲我如意耶？”一笑而别。生喜，作一词以自道云：

　　佳期私许暗敲门，待黄昏，已黄昏。

　　喜得无人，悄入洞房深。

　　桃脸自羞心自爱，漏声远，入罗帏，解绣裙。

　　枕边枕边好温存，被已温，钗已横。

　　爱也爱也，声不稳，尤自殷勤。

　　惟有窗前，明月露新痕。

　　近照怕及花憔悴，花损也，比前番，消几分？

　　〔《江城梅花引》〕

自是早出晚入，极尽缱绻。举家皆知，所未知者，廉夫妇也。

光阴迅倏，又及试期。生辞廉夫妇及秀、贞赴科。贞私赠甚厚，不可悉记，惟录一词，名曰《阳关引》：

　　才绾同心结，又为功名别。一声去也，愁千结，心如割。
　　愿月中丹桂，早被郎攀折。莫学前科，误尽了良时节。
　　记取枕边情，衾上血。定成秦晋同偕老，欢如昔。
　　最苦征鞍发，从此相思急。安得魂随去，处处伴郎歇。

生途中惟以贞为念，至旅邸，郁郁不宁，寝食皆废，作乐府一首，名曰《长相思》：

　　长相思，心不绝，思到相思心欲裂。罗帏素月清不寐，泪如悬河积成血。
　　山可崩，海可竭，人生不可转离别。别时容易见时难，长叹一回一呜咽。

时有同赴科者，名章台，寄居花柳间，生因访之。章喜生至，拉一妓，名玉红，伴生。生虽同枕，若无情者。明日，又换一妓曹媚儿，生亦如之。又明日，换一妓乔彩凤，生亦如之。至於名妓马文莲、苏晚翠、赵燕宠、陈秋云、姚月仙，日易一人，轮奉枕席，生皆不以介意，惟以丽贞是念。然章台与生同席舍，欲利生之笔，必求一可生意者。至一院，众妓方聚戏，内一妓张逸鸿笑曰：“昨晚妹子梦新解元是故人祁姓者。”生惊异，揖而问曰：“令妹为谁？”曰：“桂红。”生求见，妓曰：“适一赴举相公请去，今晚不回矣。”生乃就宿逸鸿以待之。明日，桂红归，即玉胜婢也。因红与生私，怒而出之，媒利厚谢，私卖与妓家。至是，得与生会，凄惨不胜。既而，贺曰：“昨梦君为榜首。”生喜而谢之。是夕，与桂红寝，幸得故人，少舒忧郁，乃浩然吟一首云：

　　栖鹤楼中采嫩红，
　　百花丛里又相逢。
　　姻缘想是前生定，
　　故遣功名入梦中。

章台见生与红款厚，以为生溺於红，捐金百两，娶红以赠生。生知其意在代笔，遂拜而受之。三场後揭榜，生果第一，章亦在百名内。

时笙歌集门，宾客填坐，忽一家童秀郎者，忙奔报曰：“廉参军事发，合家解京，危在旦夕，窘中有书持奉。”生为之惊倒，急开缄视书，曰：

　　即殿元子輶行台下：尚在官时，右丞相铁木迭儿欲娶小女丽贞为妇。尚以彼蒙古人，不愿从命，竟触其怒，欲致尚以死。近赣州蔡九五作乱，岂以玉胜翁竹副使与彼同谋为不轨，遂破汀州宁化。尚久废弃，毫不与闻，今乃坐已知情，陷以同党。蒙上合家拿问。尚为权要所仇，分在必死，但家小辈不知下落耳。幸足下高科，必膺显擢。次女丽贞，愿操箕帚，其馀乞念骨肉至情，一体照亮，九泉之下，必拱手叩谢也。身罹国法，锁禁甚严，情绪万千，笔不能尽。再拜。

生视书，每读一句，则长叹一声，泪下如雨，即持书入示桂红。红亦捶胸哭曰：“流落烟花，得君留恋，自喜故乡可归，相见有日，何不幸复遭此耶？”遂促生早上春官，以探消息，且曰：“妾随去，与小姐辈一面足矣。”岂生以榜首各事所系，淹留月馀，才得就路。

及至京，廉与竹氏父子皆以谋逆弃市矣。两家女子丽贞、毓秀、晓云，皆没入宫为婢。其馀家小，各流三千里。生得信仆地，气绝而苏者数次。桂红再三慰解，生终不能已，乃设醴牲、作文遥奠廉於逆旅。时延祜二年冬十二月初三日也。

　　呜呼！以翁之德，宜受多福；以翁之贤，宜享厚禄。胡为乎位止参军，胡为乎老见屠戮？呜呼！苍天既无酬贤报德之私，乃有林木池鱼之酷绘。每寄翁书，托其家属。今二女入宫，余丁窜北，叹箕帚之无缘，痛贞、秀之难赎。云散长空，月沉西陆；春归掖庭，雪消阡陌。呜呼！翁真千古之冤，岂止一人之狱！翁视内亲，情由骨肉；今翁已矣，不可复续。聊举清樽，遥陈衷曲。呜呼痛哉！侄不能挽天以雪冤，宁不临风而长哭！

祭毕，生愁苦无以自慰，遣秀郎访问两家寄迹之地。店主皆曰：“入宫者入宫，流散者流散。只有一白面女子，身俊而雅，眉秀而长，香肩半匀，金莲甚窄，临入宫时留一缄，祝曰：“新科祁解元来京，即与之。”生知为丽贞缄也，急遣秀郎以谢意索缄。生得缄开视，乃一诗也：

　　八幅湘裙染血红，母流父死欲消魂。

　　故人牵记鸳鸯梦，位显须开控诉门。

　　自叹有天难共戴，应知无地再通恩。

　　君心若似初相识，怜取蛾眉见至尊。

果丽贞笔也，托生复仇。生得诗，痛入脊骨，魂不附体。每月白风清，浩然长叹，触景题情，无非念贞意也。有和贞韵一律，极尽哀慕之苦：

　　淋漓衫袖血啼痕，不见多情几断魂。

　　冷月笑人多伏枕，飞云为我渡长门。

　　深仇可复宁辞力，偕老无缘竟绝恩。

　　含泪羞消如意玉，倩谁传语赭袍尊？

玉如意，贞所赠也，生睹物思人，手不能释。每叹曰：“丽贞，吾掌上珠也，今安在哉！”

时京师知生未娶，欲婚之者多，生皆不应。桂红劝曰：“君取高科，岂有无妻之理？丽贞已入宫，无再会之期。他日仕途中议君溺於妓妾，不复婚娶，岂不重有玷乎？”生隐几垂泪，默然不言。红又谏曰：“君以万金之躯，乃耽无益之苦，事出无奈，可别求佳偶，何伫意於难得之人耶？”生惟长叹不答。红因出汗巾为生拭泪，委曲劝之。生喟然叹曰：“天下女子，岂有丽贞者哉？”红曰：“丽贞固不易得，但多访之，或有胜於贞者，未可知也。君何绝天下之无人耶？”生曰：“京城女子，我决不从。昔山中读书，感龚老之恩，以女道芳见许，後遇丽贞，遂失约。而道芳尚未受聘，不得已，其在此乎！”桂红谢曰：“君可谓不忘旧矣。”即遣人归，以礼聘道芳。龚老以旧盟，遂纳焉，但复曰：“愿祁郎自重。余相祁郎当作三元，但眉生二眉，花柳多情，此亦阴骘也。今已一元矣，後二元恐不可望。然连科危甲，位至三公，非世有者。幸以此言达之，以为他日之验。”

後生会试，名在第九。殿试拟居状元，但策中一段，狻碍权要：

　　挟宫恩而居辅弼，半朝廷之官以为己随；酷刑法而肆贪婪，倾国家之财以为己出。山移日食，地震土崩，良有以也。

时铁木迭儿以太后命为右丞，内外弄权，奸贪不法。见生策，大怒，遂以霍希贤为状元，而生乃探花也。将拜官，生辞不就命，愿请面奏。上召入，问曰：“卿何为不欲官？”生奏曰：“臣家素守清白，世受国恩，黄门待制，刺史稽勋，各有功绩，著在简端。独臣父为萧氏所陷，致使无辜。臣闻杀人之父，人亦杀其父。今臣既有不共之仇，又与冠裳之列，岂不上有忝於朝廷，下有忝於祖宗，中有负於所学？臣尚未娶，愿陛下念臣，一雪此冤，臣不惟不愿受官，亦愿终身不娶。”上闻之恻然，令侍御史往案其事。观音保知生微时已欲复仇，今不可挽矣。萧求於铁木迭儿，不能救，父子遂相继而死。

自是，金园、琴娘为众所欺，家日凌替，田产屋宇，消没殆尽。金园寄食於母家；琴娘遂为铁木迭儿所得，甚爱之。时赵子昂以诗画动天下，铁木迭儿每见子昂垂顾，必使琴娘捧砚，乞子昂之笔，子昂每呼为“玉砚儿”，铁木迭儿因赠焉，且曰：“长使为君掌砚。”子昂笑曰：“君子不夺人之所好。”铁木迭儿曰：“君之笔，予所好也。以予之所好易君之所好，何不可者？”子昂因画五马饮溪图以谢之。又尝呼琴娘为“五马儿”，盖以五马图所易也。

及祁生拜翰林修撰，为子昂同僚。子昂每劝生娶，生曰：“家贫无以为礼。”子昂甚怜之，叹曰：“天使孝子受此穷独耶？”一日，子昂留生饮，半醉，与生联句，呼曰：“五马儿捧砚来。”生心在诗，不暇他目，惟执笔而已。

　　香郁金樽绿似油　　　，几番沉醉曲城头〔祁〕。

　　香云有态时时变〔赵〕，野水无情处处流〔祁〕。

　　好丑原来都是梦〔赵〕，穷通常事不须愁〔祁〕。

　　英雄自古多磨灭〔赵〕，且向花前一醉游〔祁〕。

琴娘时以眼视生。生忽见琴娘，遗诗不语。子昂曰：“君尚有所思乎？”生曰：“无。”子昂强之。生曰：“心事不敢言。”子昂曰：“如不言，罚以大觥。”使琴娘举觥於生前。生欲言不言，徘徊间，琴娘不觉泪下。子昂疑，强问所以。生不能隐，遂告以实。子昂叹曰：“为萧氏婢，亦有救人之心，可谓贤矣。然君之故人，仆岂敢留？”即令肩舆送至生第。生感其恩，作词以谢昂焉：

　　玉堂风伯，醉後风流佳句得。

　　忽见娇姿，泪眼凄凉捧玉卮。

　　可怜病客，锦帐鸯鸳犹未结。

　　重感瑶琴，不赠豪家只赠贫。

　　〔名《减字木兰花》〕

生见琴娘，问：“金园何在？”琴曰：“已还母家矣。”生叹息久之。

时蔡九五作乱，上命浙江枢密使张驴讨之。铁木迭儿恶生，累荐生为监军使。生与张挥旌策马，直抵贼垒，三战三捷之，贼众溃散。生因经略贼营，收其辎重及所掳妇女三千，各审其籍贯，放还。是夜，生喜功成，饮酒数斗，击剑而歌曰：

　　一击剑兮定四方，星沉斗转兮夜苍苍。

　　辞翰墨兮陷锋芒，功名奏凯兮殿天子之邦。

　　安得美人兮共举觞，见我一笑兮为我解征裳。

歌罢，见二军攘至帐前，相殴流血。生究其故，因放所掳妇女皆有所索，及一妇，自称宦家，且身无所有，军以势迫之，出一玉扇坠，二军争取，是以相殴。生见扇坠，叹曰：“此徐氏故物，乃我所赠金园者，何以至此？”即令追其妇。妇至，即金园也。金园归母家，因贼至出逃，途中为贼所获。生纳之。

明日，生以捷书上闻，捷书中有一联云：

　　臣等衣暂试於一戎，月连飞於三捷。
　　鲧罪已戮，见东海之无波；
　　氛气尽消，仰太阳之普照。

捷书至，上方侍太后，太后捧捷书读，叹曰：“军中有此笔，必出才子之手。”因问承旨赵子昂，子昂曰：“此修撰祁羽狄笔也。此人自幼未娶，学识高才，且为复仇，孝行可加。今为监军使。”太后曰：“求忠臣於孝子之门。此人既孝，则事君必忠，一战破贼，乃其小试耳。然而至今未娶，何也？”子昂曰：“家贫无以为礼，是以未娶。”太后与上叹曰：“使臣子贫而无妻，皆朕之罪。待班师，朕给以宝钞，再赐宫人四员，事彼归娶，以彰朕厚赏之恩。”遂即降旨班师。

生至京，得闻上意，密谋於宦官续元晖曰：“上欲赐臣宫女四人，臣，吴中人也，有新入宫者，亦吴人，廉氏名丽贞，乞查访，得赐，当效犬马。”晖曰：“鄙人有梅竹图，得君佳句，即效力如命。”生即题曰：

　　漏泄春光有此花，冻雷惊动亦萌芽。

　　九天雨露冰姿莹，咫尺云霄凤尾斜。

　　青锁晓临闻禁笛，紫宸朝罢玉冲牙。

　　高堂清逸悬图处，不比寻常力士家。

元晖喜，即入宫。及出，见生曰：“宫人十馀，不能尽齿颊，将安得耶？”生不言久之。继而喜曰：“我有玉如意，乃此人旧物，君持入宫，彼或见此，必自诉也。”元晖持而复入。过一侧殿，果一宫人见而问曰：“此物何来？”晖曰：“此吾友所赠也。卿何相问？”宫人曰：“友为谁？”晖曰：“祁修撰也。”曰：“非羽狄乎？”曰：“然。”宫人问未完，即流泪。晖曰：“卿非廉氏丽贞否？”贞惊曰：“君何识妾名？”晖告其故。贞大喜，即与毓秀、晓云共以金赠晖，皆求赐出。旁一宫人，亦关中女也，知贞等谋，亦愿出金求赐。晖并许之。及生见上，上果赐焉。

生受赐，谢恩还第，惟以得贞为念，不意秀与云皆与焉。相见，抱头号哭，悲泪交集。贞、秀与云收泪相拜谢。其一女尚掩面呜咽，生怪而问之，乃陆娇元也。自为舟人所逼，即欲赴水，舟人恶之，卖与一富家，富家有女该宫人，其母不忍，乃匿其女，而出元代焉。元自湖口别生，经历万苦，不意复得见生，是以惨甚。生再三抚慰，同载而还。

锦缆牵风，开樯漫水。白云江上，咿咿一棹笙歌；碧树滩边，泐泐半帆山色。心悬离合，情集悲欢。生命钩帘设宴，言笑怡然。酒半酣，生抚丽贞肩，叹曰：“我与卿不意今日有此会也。”贞曰：“吾入宫时留诗奉君，已有‘无地通恩’之叹，今幸合为一家，昔日之盟庶不负矣。”生曰：“仆和卿韵亦有‘偕老无缘竟绝恩’之句。今事出於无心，而夙愿已从。则少年时遇玉仙子赐诗一律云‘相逢玉镜台’，盖与卿等会也；又云‘天朝赐妙才’，盖今日上之赐以卿也。其言验矣，吾与卿等焚香拜空以谢之。”及众拜起，见双鹤绕舟，半晌而去。生喜，即命酌酒。琴娘起舞，桂红雅歌，毓秀点板，金园吹箫，晓云拨筝，娇元捧壶，丽贞执爵，共劝之曰：“今日之乐，亦非寻常，愿君酩酊。”生曰：“诚奇会也，固当一醉。但无诗不可以记胜，予为首倡，卿等继之。”

　　把酒欢良会　　　，犹疑梦寐中〔生〕。

　　姻缘天已定〔云〕，离合散还同〔贞〕。

　　历难投金阙〔元〕，留恩免剑峰〔园〕。

　　狂雷中露发〔秀〕，深院隔墙逢〔红〕。

　　梅老莺初壮〔贞〕，衾寒日已东〔琴〕。

　　玉堂金挂绿〔生〕，粉脸昔题红〔贞〕。

　　痛母心千里〔秀〕，私恩拜九重〔云〕。

　　何方吴与越〔琴〕，谁料始能终〔元〕。

　　歌舞惭多辱〔红〕，兴衰觉乱衷〔园〕。

　　大家须一醉　　　，何必诉穷通　　　？

生曰：“琴娘之‘吴越’、金园之‘兴衰’，尚有恨耶？”琴、园谢以无心，各举爵奉生。生饮之，不觉沉醉。乃即舟中设长枕大被，众女解衣拥生而寝。生眷恋之情，人各及焉。

明早，过陈夫人宅，生登涯访之。陈甚喜，令孔姬出见，视生微笑，各理旧情。不意陈族中及外人皆知之，生乃避嫌还舟中。时差人馈答往为，凡三日，道姑宗净等知之，恨生不至，且与陈因生结仇，绝不往来，难以就陈见生，惟与众道姑怅恨而已。

时有道士刘志先，乃蔡九五党也，有妖术，因蔡败逃匿院中。宗净素知刘有术，请计於刘。刘曰：“不难，夜即诛陈。”众不之信。是夜，祁生以绞绡帕寄诗於陈，陈方坐灯下读诗，因呼孔姬，语曰：“祁君以此见寄，情亦切矣，奈不可近何！”

　　数载想思窈窕娘，
　　临风几欲断愁肠。
　　而今久泊孤舟待，
　　咫尺无缘到枕旁。

孔姬未及答，忽户外有兵戈声。方欲趋避，忽然见一人长丈馀，手持双斧，身披甲胄，发赤面青，形状甚怪，向前喝曰：“谁为陈也？”陈疑其盗，跪而告曰：“妾，陈氏也。将军用宝，任将军取之。”其人曰：“奉刘元帅令，取汝首级，焉用宝为。”言罢，斩陈首悬腰驰去。

孔姬合家惊倒仆地，不知所以。至晚乃苏，率婢辈同奔生舟，告以故，生遂匿焉。即令人访陈氏事。首级血流一路，直至院中。生知陈与院中不和，必为道姑所谋，托官府追究。各道姑惧祸，皆指刘。刘知不可脱，遂拥众作乱，杀伤官兵，不可胜计。

官府以变闻。上遣枢密使院判官章台督兵捕之。章即生之同科友也，将与刘战，请计於生。生曰：“此人久处道院中，道姑必知其术，可先擒之。”章台令甲士擒宗净等数十馀人，章究其术，众云：“不知。”及加以栈刑，惟叩头流血，毫无所言。生往救之，宗净等已付军法，惟涵师与锡未受刃，急令止之。生曰：“愿代君讨贼，以赎二人之命。”章曰：“君能破贼，何惜二奴。”即令涵师与锡还俗归生。

生从容问锡曰：“此贼在院所为何事？”锡曰：“无他事，惟剪纸作戏具耳。”生曰：“戏具何状？”曰：“其状如甲胃之士。”孔姬在旁应曰：“杀陈者，即甲胄士也。”生即入军中，令曰：“人各持狗血一升，贼至，先以血冲之。”生乃自束戎装，以仙女所赠玉簪插於冠顶，且祝曰：“玉香仙子曾云簪能解厄，今与贼战，宜卫我矣。”祝罢，即捣贼营，贼望生顶红光贯天，威风刮地，不觉失声而溃。生令军中冲以狗血，贼皆仆地。生就视之，皆纸人也。生命以火焚之，刘志先乃伏诛。残党七十馀人，前舟人谋生者亦在内，生并斩之。遂与章别，发舟南还。章台崇酒於樽，作词以送之：

　　千里故人，一樽席上，笑口同开。念五六年前，三千士内，随君骥尾，得占名魁。君受皇恩，妙龄归娶，一棹笙歌碧水隈。青霄立，见中天奎璧，光动三台。如君海内奇才，七步风流气似雷。况韬略兼全，两番灭贼，他年麟馈，预卜仙阶。沙燕留人，潭花送客，把手高歌一快哉。苍生望，愿早携鸳侣，共驾回来。

时生归娶，妾媵女十馀人矣。及道芳入门，恭敬自持，丽贞等甚畏之，而奴辈不敢乱步。此亦大家之风范，才子之家箴也。生忆溜儿在狱，令人赍书至娇元母家，其父即以书告官，言“女在，与溜儿无干。”溜儿归，生以琴娘配之。

生娶毕还京，恨铁木迭儿之肆恶，纠同内外监察御史四十馀人，刻其“逞私蠹国、难居师保之任”。上不听。铁木迭儿遂谋陷生，因出生为边方经略使。生即戎服跨马，以肃清边为己任。临行，吟诗以自誓云：

　　三尺龙泉吐赤光，
　　英雄干载要流芳。
　　长驱直捣单于窟，
　　烈烈轰轰做一场。

生到任点军，残缺死者甚众。生查其妻小遗孤，编为一册。册内有一人与生同里闾者，观其名，即陆用也。用以狡诈主母至死，遂问军。生以军令取用，时用以阵亡，其妻山茶入见。生问曰：“汝夫既死，只支身何托？”山茶叩首告曰：“幸吴妙娘夫亦以贩卖官盐，问军到此，今其夫亦战死矣，而妙娘尚有私蓄，是以相依在此，苟全性命。”生曰：“妙娘湖上之恩，乃我再生之主也。”即令入见。时分虽尊卑，而情同离合，会晤之顷，不觉泪下。生问妙娘：“归否？”妙泣曰：“恨无路耳。”生乃匿以为妾；山茶则以秀郎配之，将名概除之，以绝查究。妙娘曰：“妾少为情客妻，壮为军人妇，年逾三十流落於此，幸君带归，不死足矣，敢僭衾枕耶？”生曰：“吾为重臣，美妾如簇，非爱卿色也。第卿乃始交之人，又有湖上之惠，岂为薄幸郎，身贵便忘贱耶？”是夜，挽妙娘同寝，喜甚，作《重叠金》词：

　　少年一枕吴歌梦，春光怕泄惊相送。许久忆芳容，相逢湖水中。赠金知惠重，铭刻心尝颂。今日是天缘，难将贵贱言。

生既得妙娘，即起马巡边，梯山航水，自北而南，名震蛮夷，威如雷电。一日，过廉、竹所流之地。廉夫人岑氏、竹夫人松娘已疾故矣，所存者，玉胜、验红及各婢耳。见生至，皆放声号哭，生亦恻然。玉胜挥泪问曰：“闻二妹、晓云皆得侍左右，妾等不知生死，君宁忍耶？”生曰：“卿等暂止此。待还朝，当为卿复仇。卿等与贞、秀会有期矣。”胜等拜谢，祝曰：“此地非人所居，况无男子相卫，早一日归，乃一日之惠也。”

生自是边功名重天下。上颇知贤异，擢生为招文馆大学士兼平章军国中书左丞相。後以英宗被弑、迎立晋王功，进开府仪同三司、上柱国、太师。铁木迭儿为太子太师，生乃劾其“诬杀忠良，奸贪不道，至陷廉、竹家小”。自是，玉胜、验红并两家婢妾，皆从生矣。铁木迭儿恨生，使其欢为御史者，亦劾生“享大爵而以事夷君为耻，诈巡边而以故军妇为妾”，盖指吴妙娘也。上不听。生喜，归语道芳。道芳曰：“功名富贵，皆有定数，人亦何为！”时丽贞侍侧，从容进曰：“妾闻勇略震主者身危，功盖天下者不赏，君之谓也。君见欹器乎？满则覆。今君满矣，愿急流勇退，保摄天和，行歌花鸟，坐拥琴棋，不亦乐乎？”生闻之，豁然大悟，乃抱丽贞置之膝，两脸相亲，豁然叹曰：“久沉宦海，得卿提醒。大丈夫弃功名如敝屣，视富贵如浮云，安用担惊受恐、拖朱紫为傀儡态耶？”恳乞天恩，力求致仕，赋诗《浩然》而归：

　　浩然长笑一临风，解带於今脱鸟笼。

　　此去溪山访明月，不来朝陛拜重瞳。

　　诗书事业原无底，将相功劳总是空。

　　尘外逍遥真乐地，早携仙侣醉花丛。

生归，又娶美姬二人，曰碧梧、曰翠竹，及丽贞、玉胜、晓云等共十二人，号曰“香台十二钗”。婢辈山茶、桂红等及新进者仅百馀人，号曰“锦绣百花屏”。佩环之声，闻於市井，麝兰之气，达於街衢。生每夜暮，皓齿轻歌，细腰双舞，笙歌杂作，珍馐若山，红粉朱颜，环侍左右，虽南面之乐，不过是也。宅後设一圃，大可二百亩，叠石为山，器篱为径，峻亭广屋，飞阁相连，异木奇花，颜色相照，四景长春，万态毕集。生得游，必命侍妾捧笔砚，每至一处，必加题咏。然亦不能悉记，而吴中传闻者，止二三词而已。

《题绣谷堂》〔词名《临江仙》〕

　　帘卷华堂名绣谷，高山翠列如屏。四围风送珮环声。奇花千万种，松林两三层。
　　山外有山山外水，水边山顶皆亭。绿阴斜径小桥横。眼前堆锦绣，何处问蓬瀛？

《题筠溪轩》〔词名《浣溪沙》〕

　　香销篱黄金地棠，风生水榭竹阴凉。小窗飞影印池塘。
　　浪泼春雷鱼欲化，竹围山径凤来翔。暑天水簟即潇湘。

《题曲水流觞》〔词名《天仙子》〕

　　春晓辘轳飞胜概，曲曲清流尘不碍。玉龙昨夜卧松阴，云自盖，山自载，偃仰屈伸常自在。
　　浮觞更把兰亭赛，别是人间闲世界。恍如仙女渡银河，溪虽隘，行偏快，只用光生长坐待。

园内凿池，仅百馀亩，内设六岛，每岛皆有楼、台、亭、榭，其制各异，石桥相连，下可舟楫，谓之“西池六院”。一院则使二妾居之，二妾则以六婢事之。每院笙歌，昼夜不绝。

一夕月夜，生与道芳驾小舟遍游池岛，命各院八窗洞开，垂帘明烛，箫鼓低奏。清风徐来，水月相荡，时执棹者吴妙娘也，生命为吴歌，随波宛转，声若洞箫。各院皆以清笛应之，俨如鹤唳松稍，不觉尘骨皆爽。生乐甚，命酌酒，与道芳对饮。因举手托道芳腮，戏曰：“今夜夫人兴动矣。”道芳正色应曰：“夫妻相敬如宾，何戏狎如此！”生曰：“夫人乃铁石人耶？”舟过一院，匾曰：“碧香琼馆”，贞与云所居也。生因以手招贞，贞与云登舟。生曰：“才得罪夫人，二卿为我谢之。”贞举爵劝道芳，芳却之。贞跪下，芳急扶起，曰：“贞姐自重，即当强饮。”继而，晓云亦举酒跪奉。芳亦扶起。谢曰：“量不能矣。”生笑曰：“量颇容人，乃不能容酒耶？”芳又强饮之。西南一院隔栏遥呼曰：“妾未尝见夫人饮，愿下执壶。”生视之，乃玉胜、金园也。令取小舟渡至。亦各捧酒奉道芳，芳力辞。玉胜、金园劝曰：“妾等樗材，恩承樛木，久涵饮德之恩，恨无涓滴之报。今借花献佛，望夫人少饮。”生亦劝臼：“来意至诚，亦当少尽。”道芳乃啜其半。复强饮之，不觉香肌醉软，睡态渐增。生命卧榻设重茵绣枕，扶道芳寝。乃与丽贞推篷坐月中，飞觞浪饮，纵棹遍游各院，笙歌愈觉嘹亮。生曰：“与卿等联句可乎？”众曰：“可。”

　　筵开画舫夜初长〔生〕，
　　绝胜当年醉白堂〔园〕。
　　水底明河斜转影〔胜〕，
　　云连新月细生光〔贞〕。
　　诗盟不就君须罚〔云〕，
　　……

生抱云戏曰：“卿今夜欲罚我乎？尚记得床後小轩不能禁否？”云笑曰：“此为验红所诱耳。”生以手插入云怀，摩弄其乳，春兴勃然，欲狎云於坐中。云曰：“夫人在坐，愿公少待。”生曰：“汝畏夫人乎？我当先狎夫人。”乃舍云而就榻，将欲解道芳衣；生醉後性急，忽动道芳佩玉一声，道芳惊醒。生抱而戏曰：“如此良夜，适兴何妨。”道芳起坐，曰：“侍妾满前，明月照目，不意海内名公、朝廷重宰，乃儿戏一至此耶？”生不答，惟求相合。道芳怒起，拂衣登岸。贞等劝生曰：“夫人性重，欲与聚首，在妾院中可也。”生曰：“然。”率贞等邀道芳同宿，使众妾即环侍左右。明日，生酒醒，但见玉人如砌，香雾冲帘，生心荡然，恣意纵欲。芳谏曰：“公非少年矣，愿当自惜。”生笑曰：“老当益壮，何惜之有？”

自是，淫乐无所不至，或吟咏，或局戏，或清谈，皆与众妾在焉。一日，月上忘归，尝有诗云：

　　共榻清淡花雾浓，
　　并头联句月明中。
　　起来一笑同携手，
　　绣谷堂深烛已红。

或宿一院，则各院送茶，婢辈皆待生睡，方敢散归。或生少出，则各院明烛待之，香薰翠被，任生择寝，或生浴，则众妾环侍如肉屏。或天寒，必三妾共幔。生之家事，各有所司，生不自与，惟吟风弄月、逍遥池岛而已。

一夕中秋，月明如昼，生方与众妾泛舟，忽见西南祥云聚起，鸾鹤旋飞，空中隐隐如有鼓吹。顷间，红光照水，香气逼人。生与芳等视之，见一女子立涯上，呼曰：“祁君，妾复来矣。”生停舟相接，乃玉香仙子也。玉香自袖中出丹一帖授生，且曰：“令家人分服之，皆可仙矣。况道芳乃织女星，贞乃王母次女也，余皆蓬岛仙姬，不必尽述。今欲缘已尽，皆当随公上升。”言毕而去。

生自是飘逸有登天之志，绝欲服气，还精固神，举足能行空，出言可以验祸福。人皆异之。後携芳、贞等入终南山学道，遂不知所终云。





