左传附注&春秋胡氏传辨疑说听 - (明)陆粲
　左传附注
　　卷一
　　卷二
　　卷三
　　卷四
　　卷五
　　后录
　春秋胡氏传辨疑
　说听





ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　








左传附注&春秋胡氏传辨疑说听 - (明)陆粲



左传附注


五卷。陆粲撰。陆氏平生着述，除此书外，还有《春秋胡氏传辨疑》、《左氏春秋镌》。此书前三卷驳正杜预《集解》，第四卷驳正孔颖达《正义》，第五卷驳正陆德明《辞义》。其训诂注意证据，多旁采诸家之论，亦间断以己意。其纠正杜注，有得有失，如成公二年《传》“翦灭此而后朝食”，杜注训翦为尽，陆氏以为翦应训为翦商之翦，义为齐断。并据徐锴《说文系传》引此文作“揃”，乃引《庄子》、《三苍》、《玉篇》、《急就篇》以证二字通假。陆说是。又庄公三十二年《传》“荦有力焉，能投盖于稷门”，杜释盖为覆，云“走而自投，接其屋之桷，反覆门上”。陆氏引刘炫说“投车盖过于稷门”以驳正之，陆说较长。又僖公四年《传》“君处北海，寡人处南海，唯是风马牛不相及也”，杜注云：“马牛风逸，盖未界之微事，故以取喻。”陆引马永卿曰：“注意未明，此乃丑诋之辞尔。言齐楚相远，虽马牛之风者犹不相及，今汝人也，而乃入吾地何也?此风与《书》‘马牛其风’同意，牡牝相诱谓之风。”陆说较长。又宣公十四年《传》“鄙我也。鄙我，亡也”。杜注：“以我比其边鄙，是与亡国同。”陆氏则云：“《吕氏春秋》说此事云：‘往不假道，来不假道，是以宋为野鄙也。’高诱注：‘谓以宋为鄙邑。’今按，鄙当为鄙薄之意”，并引昭公十六年《传》“夫犹鄙我”为证，又引《尚书》伪孔传为证。杜注简易明白，陆之反驳反而横生枝节。总而言之，此书得多失少。清初大学者顾炎武甚推重此书，其《日知录》于驳正《左传注》后附书称，“凡邵陆傅三先生所已辨者不录”。邵指邵宝《左传梼》、傅指傅逊《左传属事》，陆即此书。陆粲又有《左传镌》二卷，认为《左传》为战国时人作，而刘歆又以己意附盖，故往往卑贱不中道，或为奇言怪说，鹜于未流。现存明嘉靖十九年刻本。



提要

钦定四库全书　　　　　　经部五

左传附注　　　　　　　　春秋类

提要

【臣】等谨按左传附注十卷明陆粲撰粲字子余长洲人嘉靖丙戌进士官至工科给事中以劾张璁桂蕚谪都镇驿驿丞终于永新县知县事迹具明史本传是编前三卷驳正杜预之注义第二卷驳正孔頴达之疏文第五卷驳正陆德明左传释文之音义多旁采诸家之论亦间断以已意于训诂家颇为有禆顾炎武日知録于驳正左传注后附书曰凡邵陆傅三先生所已辨者不録邵者邵寳左传觿傅者傅逊左传属事陆即粲也葢炎武亦甚重此书矣粲又有春秋左传二卷大意以左传为战国人作而刘歆又以意附益故徃往卑贱不中道或为奇言怪説骛于末流考粲以左传为出战国葢因程子谓腊为秦礼庶长为秦官已为胶固其以窜乱归之刘歆葢因林栗谓左传凡言君子曰是刘歆之词尤无佐证未免务为高论仍蹈明人臆揣之习所谓画蛇添足者也故惟録此编而左传镌则别存其目焉乾隆四十二年五月恭校上

总纂官【臣】纪昀【臣】陆锡熊【臣】孙士毅

总　校　官【臣】陆费墀







卷一

钦定四库全书

左传附注卷一　　　　　　明　陆粲　撰

杜氏集解

隐公元年庄公寤生寐寤而庄公已生【史记寤生生之难或说云难产困而后寤也又应劭风俗通云儿堕地能开目视者为寤生与杜义乖録之示不絶异说耳】吊生不及哀诸侯已上既葬则缞麻除无哭位谅闇终丧【此説于经典未之前闻杜于晋朝元皇后丧议太子应既葬除服援此传文及郑伯辞享景王宴乐为证先儒讥其巧饰经传以附人情今以传考之所谓吊生不及哀者盖言恵公薨久今来赗不及其哀哭方盛之时耳至如子产爲郑伯辞享直云免丧听命传亦但言葬郑简公杜何由知其定爲既葬而除也叔向讥景王明言三年之丧虽贵遂服礼也乃谓其讥宴乐而不讥除服可乎杜既创爲此议故于传中诸言丧礼与已说不合者辄迁就解释以求通如文元年传曰晋襄公既祥注云诸侯虽谅闇亦因祥祭为位而哭昭十年传葬晋平公叔向辞诸侯之大夫曰孤斩焉在衰绖之中注云既葬未卒哭故犹服斩衰十五年传叔向讥景王下亦云天子诸侯除丧当在卒哭今王既葬而除故讥其不遂此服自与前所议乖违盖虽委曲生意秪益显其谬耳孔疏乃云卒哭与葬相去非逺卒哭是葬之余事故杜云然其党于所习而为之防饰短阙抑又甚矣】

三年四月郑祭足帅师取温之麦秋又取成周之禾四月今二月也秋今之夏也麦禾皆未熟言取者盖芟践之【传本采旧史为文不皆齐同先儒谓其间有杂用夏正者此类是也杜云芟践特强说耳】涧谿沼沚之毛谿亦涧也【尔雅説文皆云山夹水涧山渎无所通谿是涧谿异也】苹蘩蕰藻之菜蕰藻聚藻也【毛晃谓蕰亦水草名据传文上云涧谿沼沚下云筐筥锜釡皆以四物成文毛说良是】小加大小国而加兵于大国如息侯伐郑之比【小加大疑亦以班位上下言之不必专谓加兵】

四年敝邑以赋与陈蔡从言举国之赋调【论语何晏注赋兵赋也疏引服防说云以田赋出兵故谓之兵赋今杜云赋调语省略耳】

五年天子用八八八六十四人诸侯用六六六三十六人大夫四四四十六人士二二二四人士有功赐用乐【此说本何休公羊传注宋元嘉中太常傅隆议云夫舞者所以节八音八音克谐然后成乐故必以八人为列自天子至士降杀以两者减其二列尔杜预以爲一列又减二人至士止余四人岂复成乐据服防注云天子八八诸侯六八大夫四八士二八其义为允今案士有功赐用乐斯语于礼经亦未有考】对曰未及国忿公知而故问责穷辞【责穷辞者盖谓责以必穷之辞耳然此文晦澁或有脱误】六年长恶不悛从自及也悛止也【昭三年传注悛改也】芟夷蕴崇之蕴积崇聚也【蕴崇皆积也徐锴云积之高曰崇】

八年胙之土报之以土【周语胙以天下韦昭注胙禄也此云胙之土者谓禄之以土田尔杜每训胙为报非也】诸侯以字诸侯位卑不得赐姓故其臣因氏其王父字为諡因以为族或便即先人之諡称以为族【案郑駮许慎五经异义引此传文云诸侯以字爲氏今此以氏作諡者传写譌也杜考之不详乃妄断其句而强解之】公命以字为展氏诸侯之子称公子公子之子称公孙公孙之子以王父字为氏无骇公子展之孙故为展氏【刘敞曰此说非也若无骇真公子展之孙当其继大宗也赐氏久矣何待死而后赐之乎且礼云公孙之子以王父字为氏非谓死而后氏之也然则无骇固公孙羽父请族者为无骇之子请也若公孙之子死然后赐族则无骇为终身无氏矣今案刘说得之郑樵氏族略云公子展之子曰公孙夷伯其孙曰展无骇此妄说也案僖十五年杜注夷伯展氏祖父孔疏谓不知其人故漫言耳樵独何所据而知之又云鲁孝公子四人惟展无字以名为氏其诞谩无稽甚矣】

九年乃可以逞逞解也【林尧叟曰逞快也言可以快志于戎】衷戎师戎前后及中三处受敌故曰衷戎师【程俱曰衷犹衷甲之衷盖言戎师为师所包也】十一年不度德郑荘贤【郑荘奸雄何贤之有此谓息侯之德自薄耳】师出臧否亦如之灭而告败胜而告克此皆互言不须两告乃书【此注当在后不书于策之下转写误属此】

桓公二年为赂故立华氏也督未死而赐族督之妄也【赵子常曰传称华父督华父者是其字督公孙也无赐族之法今案此言立华氏盖记者追书之辞若僖伯称臧耳非未死赐族也】孔父嘉为司马嘉孔父字【孔父其字嘉其名也据传中言人名字皆先字后名如上华父督及后孟明视子越椒之属皆是又古者孙以王父字为氏故嘉之后为孔氏五传而至仲尼家语及阙里世系唐宰相表诸书所记皆同杜此注既误疏因曲为通之云孔父先世以孔为氏父是其名斯谬甚矣即如所云世宁有独以父为名者乎啖助曰孔字父美称也其先皆以字连父故有弗父金父若孔为氏岂世世改乎又春秋时名嘉者多字孔是其证也】藻率鞞鞛藻率以韦为之所以借玉也王五采公侯伯三采子男二采鞞佩刀削上饰鞛下饰【戴侗曰杜解藻率之义非也记曰率带诸侯大夫皆五采士二采又曰士练带率下辟凡带有率无箴功藻五采也藻率者以五采率带也下云鞞鞛盖与带相属今案戴说是也杜所云借玉者自名缫借但藻缫古字或相通郑注周礼缫借云读为藻率之藻杜盖误会其意遂为此解也又案鞞刀室也鞛通作琫诗小雅鞞琫有珌毛传云鞞容刀鞞也琫上饰珌下饰至大雅鞞琫容刀传则云下曰鞞上曰琫已自小差今杜反之其误滋甚孔疏乃云鞞鞛或上或下俱是无正文也斯欲掩杜之失而迁就其辞尔】今灭德立违谓立华督违命之臣【华督弑君矣何止违命国语韦注云违违道也又云违邪也】武王克商迁九鼎于雒邑殷所受夏九鼎也义士犹或非之盖伯夷之属【班史王贡传云武王伐纣迁九鼎于雒邑伯夷叔齐薄之饿死于首阳不食其禄杜说殆本诸此孔疏不能援以为证而称史记叩马谏伐之语误矣然班氏之说他无所见疑亦依放此传为之杜云盖伯夷之属盖者疑辞也赵与峕云陈同甫谓义士即尚书所谓顽民者由周而言则为顽民由商而言则为义士矣非谓伯夷之属也】周内史闻之曰臧孙达其有后于鲁乎君违不忘谏之以德僖伯谏隐观鱼其子哀伯谏桓纳鼎积善之家必有余庆故曰其有后于鲁【内史但言臧孙达有后杜兼称僖伯非传意也】嘉耦曰妃怨耦曰仇古之命也自古有此言【命者名也汉书五行志引此传文顔师古注云本自古昔而有此名是也又案说文引虞书云怨匹曰逑然则此古书之辞尔】大夫有贰宗适子为小宗次者为贰宗以相辅贰【贰宗即小宗盖为大宗之贰也或者大宗小宗各有族人为之别贰因有斯号杜独言小宗则非矣上文云卿置侧室杜以为卿得立此一官孔疏因谓贰宗亦官名今皆未有考也】五年旝动而鼓旝旃也通帛为之盖今大将之麾也执以为号令【周礼司常通帛为旜旜与旃同尔雅因章曰旃注并不训为旝说文旝建大木置石其上发机以磓敌也不引此传文其説与杜不同孔疏以杜义为长然未见所出当考】祭足祭足即祭仲之字盖名仲字足也疏曰释例云伯仲叔季固人字之常然古今亦有以为名者宰渠伯纠萧叔大心皆以伯叔为名则仲亦名也【案传文此年先称祭仲足十一年又称祭封人仲足以前孔父嘉等相比则名足字仲明矣释例所云杜之曲说也窃寻古记未有以伯仲叔季为名者所称宰渠伯纠盖渠伯其爵纠其名然先儒或以为字如何休公羊传注云老臣不名宰渠伯纠是也若萧叔则亦大心是名叔是字耳】劳王且问左右言郑志在苟免王讨之非也【刘敞曰此言不可以训】

六年随人使少师董成董正也【文六年传注董督也疏云督察之是也】谓其不疾瘯蠡也皮毛无疥癣【蠡字书亦作瘰云瘯瘰皮肥也此云疥癣或别有据】亲其九族九族谓外祖父外祖母从母子及妻父妻母姑之子姊妹之子女子之子非已之同族皆外亲有服而异族者也【案郑以九族为高祖至孙孔氏不取然杜说谓皆外亲而不数已之五属亦未然当从戴欧阳父族四母族三妻族二之说其义亦见白虎通】君子曰善自为谋言独洁其身谋不及国【此亦美郑忽之辞非刺其谋不及国也自诗小序谓齐女贤而忽不取卒以无大国之助见逐诸儒説诗及春秋者皆踵此论昔之君子能辨其非矣忽之辞昏不为失防其曰自求多福在我而已足称名言未可厚非也】不以隐疾隐痛疾患辟不祥也【郑注曲礼云隐疾衣中之疾孔疏谓体上幽隐之处疾病是也戴章甫云爲其名称不雅耳非独辟不祥也】九年以战而北北走也【荀子遇敌处战则必北杨倞曰北者乖背之名故以败走为北説文北防也从二人相背顔师古曰北幽隂之处故退败者谓之北于义亦通】

庄公四年且请为会于汉汭而还汭内也谓汉西疏曰莫敖与随侯盟又请随侯为会于汉水之汭而我还楚也随侯畏之遂从莫敖为会会讫随侯因济汉还国而后发王丧也【诗芮鞠之即毛传云芮水厓也及郑笺乃云芮之言内也杜盖依用其说据传言汉东之国随为大若为会于汉西即楚师元未涉汉下文何得云济汉而后发丧也孔疏顺杜之失训释迂回与传文戾矣闵二年渭汭注云水之隈曲曰汭是也】

十一年若之何不吊不爲天所愍吊【若之何不吊言如何可不相吊恤也襄十四年卫侯出奔鲁使厚成叔吊曰闻君不抚社稷越在他竟若之何不吊其辞与此正同】公右歂孙生搏之搏取也【手撃曰搏】

十四年人之所忌其气焰以取之妖由人兴也尚书洛诰无若火始焰焰未盛而进退之时以喻人心不坚正【颜师古云言人心之所忌恶其气焰驯致于灾此説是也杜引尚书之文于义迂矣】

十六年惠王立而复之惠王立在此年之末【史记年表惠王元年当鲁荘公十八年若凖逾年改元之例则惠王之立当在明年传于此云立而复之者盖终言之尔注谓此年之未误也孔疏乃云杜与史记不违未详其意】

十九年鬻拳可谓爱君矣言爱君明非臣法也疏曰何休膏肓云人臣以兵临君开弑之路左氏以为爱君于义为短故杜言此以释何休之难【杜于左氏之失不能以义理规正而为饰说掩防若此者多矣昔人美元凯为丘明忠臣君子未之许也谓此类也夫】

二十二年弛于负担弛去离也【弛解也释也】翘翘车乗翘翘逺貌【翘翘高貌诗云翘翘错薪义亦取其高洁】山岳则配天物莫能两大陈衰此其昌乎得大岳之权则有配天之大功故知陈必衰【言物不两大陈衰则此乃昌耳非谓知陈必衰也】

二十四年女贽不过榛栗枣脩以告防也榛小栗脩脯防敬也皆取其名以示敬疏曰栗取其战栗枣取其早起脩取其自脩惟榛无说盖以榛声近防取其防于事【榛与栗异说文作亲云果实如小栗郑注曲礼云似栗而小杜即以为小栗非也孔疏所称四物名义特委巷之言耳其谓榛声近防尤谬】

二十五年夏六月辛未朔日有食之鼔用牲于社非常也非常鼔之月长厯推之辛未实七月朔置閠失所故致月错【昭十七年夏六月朔日食祝史请用币平子御之曰唯正月朔慝未作日有食之于是乎有伐鼔用币其余则否太史曰在此月也当夏四月是谓孟夏据彼文则此年六月日食而伐鼔用牲乃正其礼安得谓之非常也传文先后乖异亦縁左氏采获旧史既多不暇一一整比故致斯误杜求其说而不可得乃云由置閠失所致月错寻传文如文元年閠三月非礼襄二十七年再失闰皆明着其失于此亦应显讥置闰之误不得仅云非常而已孔疏曰二十四年八月丁丑夫人姜氏入从彼推之则六月辛未朔非有差错而杜云然者以二十四年八月以前误置一闰非是八月以来始错也斯亦傅会之论耳杜所造长厯置閠疏数无凖不依古法虽孔氏亦尝讥之今此所云亦未足据信矣　孔氏论长厯之误见僖五年文元年疏中】唯正月之朔慝未作正月夏之四月周之六月谓正阳之月【沈括曰先儒以日食正阳之月止谓四月不然也正谓四月阳谓十月二者皆先王所恶四月纯阳不欲为隂所侵十月纯隂不欲过而干阳也苏氏诗传之説亦如此】

二十八年小戎子生夷吾小戎允姓之戎子女也【传称允姓之奸居于州自惠公始诱以来则献公之时固未入中土何縁得荐女于晋假令有之然当时之戎自非一种亦安知此小戎必为允姓也据传言大戎狐姬小戎子则此戎盖子姓耳】

三十二年荦有力焉能投盖于稷门盖覆也稷门鲁南城门走而自投接其屋之桷反覆门上【此说恐未然刘谓投车盖过于稷门者近是而孔氏不取更详之】

闵公二年用其衷则佩之度衷中也佩玉者士君子常度【刘奉世曰佩之使合法度也世子佩瑜玉而綦组绶】今命以时卒閟其事也冬十二月閟尽之时【閟闭也幽也言不章显其事也】是服也狂夫阻之阻疑也言虽狂夫犹知有疑【此文难明杜注及孔疏所引服防韦昭二説皆强解耳当阙以俟知者】昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣骊姬为内宠二五为外宠奚齐为嬖子曲沃为大都故曰乱本成矣【刘谓二五嬖贱不得为二政太子不以曲沃作乱不得为大都以此讥杜之误今案古人援证前闻皆取其大致不必事事符同杜说诚太拘矣】卫文公大布之衣大帛之冠大布麤布大帛厚缯盖用诸侯谅闇之服【此特言其俭朴耳何必是谅闇之服】

僖公元年公败邾师于偃虚丘之戍将归者也虚丘邾地邪人既送哀姜还齐齐人杀之因戍虚丘欲以侵鲁公以义求齐齐送姜氏之丧邾人惧乃归故公要而败之【此事始末不见于传疏亦云杜说无据要其理当然也夫训释经传贵在依文考实苟无所据寕存而不论尔讵可辄凭胸臆果于立说以疑误后人乎杜注如此比者前后非一今不悉举】

二年冀为不道入自颠軨伐鄍三门前是冀伐虞至鄍冀之既病则亦唯君故言虞报伐冀使病将欲假道故称虞彊以说其心疏曰服防以为伐鄍三门谓冀伐晋也冀之既病则亦唯君故谓虞助晋也将欲假道故称前防以诱之今知不然者若虞尝经助晋则是昔来通好何忧不许而进国之美寳尚畏宫之奇谏乎故杜以为冀自伐虞虞自报冀理必然也【服説是也晋与虞虽尝通好然越其境而伐人寕得肆然径行谓无挠沮又不畏其忠臣谏乎故进国美宝且称前防以诱之揆诸当时事情自应尔耳若冀自伐虞虞自报冀则于晋何与而称之斯理必不然矣】

四年君处北海寡人处南海唯是风马牛不相及也马牛风逸盖末界之微事故以取喻【马永卿曰注意未明此乃丑诋之辞尔言齐楚相逺虽马牛之风者犹不相及今汝人也而乃入吾地何也此风与书马牛其风同意牝牡相诱谓之风】赐我先君履东至于海西至于河南至于穆陵北至于无棣穆陵无棣皆齐竟履所践履之界齐桓又因以自言其盛【史记司马贞注曰今淮南有故穆陵门是楚之竟无棣在辽西孤竹服防以为太公受封竟界不然也盖言其征伐所至之域林尧叟曰楚方问渉其地之故齐不应仅言受封竟界以自狭司马氏之说近是】昭王之不复君其问诸水濵昭王时汉非楚竟故不受罪【言非我所知汝自徃问水滨此亦嫚侮之辞耳】筮短长不如从长物生而后有象象而后有滋滋而后有数象筮数故象长数短【杨用脩曰卜人云筮之辞理短之辞理长盖就立骊姬一事言之而非谓筮有短长也杜言象长数短瞽説也孔颖逹云杜欲成卜人所言之意故引传文证之若以至理而言筮实无长短此亦知杜之谬而不敢显讥之耳】专之渝攘公之羭渝变攘除羭美也言变乃除公之美【攘犹攘羊之攘言专爱之则能使公心变而攘夺其所美也】

五年均服振振戎事上下同服【汉书五行志引此文均作袀顔注袀服黑衣也盖均袀古字通】

七年诸侯官受方物诸侯官司各于齐受其方所当贡天子之物【赵子常曰此谓受所当贡伯主之物耳其后晋悼邢丘之会盖放此为之今案齐语称桓公知诸侯之归已也使轻其币而重其礼云云亦此意也】

九年以伯舅耋老七十曰耋【此服防王肃軰説也诗毛传及说文释名尔雅注皆云八十曰耋今计齐侯之年亦未应及此盖方加优礼因过称之】以是藐诸孤言其幼贱与诸子悬藐【太曰藐德灵征失范望注藐小貌毛晃韵引此传文亦云藐小也弱也杜以为藐逺之意非是】君子曰诗所谓白圭之玷尚可磨也斯言之玷不可为也诗大雅言此言之缺难治甚于白圭荀息有焉有此诗人重言之义【李德裕穷愁志云荀息许晋献以言继之以死君子犹叹斯言之玷不可为也司马温公亦云献公废长立少荀息不能明白理义格其非心而遽以死许之是其言玷于前而不可救于后左氏之志所以贬息而非褒也元凯之言失其指矣】

十四年虢射虢射惠公舅也疏曰晋语秦侵晋至于韩庆郑曰君其讯射也公曰舅所病也是虢射为惠公舅也【晋语韦昭注云诸侯谓异姓大夫曰舅然则通称耳传言小戎子生夷吾虢射既非戎人不得是惠公舅也】

十五年秦穆姬属贾君焉贾君晋献公次妃贾女也【传言晋献公娶于贾则是正妃此云次妃盖误孔疏谓别有所见非也】卜徒父筮之吉卜人而用筮不能通三易之占故据其所见杂占而言之【刘曰成十六年筮卦遇复云南国防射其元王中厥目则筮法亦用杂占不必皆取易辞杜谓不能通三易之占非也】三败及韩晋侯车三壊【三败谓晋师与秦战而败也杜縁上文卜入之言遂以为车壊其说拘而陋矣】乱气狡愤狡戾也【狡狂也】入而未定列犹吾忧也列位也【列师之伍列也晋侯自言能合其众故秦伯以是复之】我食吾言食消也【案哀二十五年传孟武伯恶郭重曰何肥也公曰是食言多矣能无肥乎然则食言者谓言而不行若自食之耳商书汤誓朕不食言蔡传曰食言言已出而反吞之汉书匈奴传注亦曰食言者终为不信弃其前言如食而尽也】晋于是乎作爰田分公田之税应入公者爰之于所赏之众【爰国语作辕注曰易也为易田之法以赏众汉书地理志制辕田注曰周制田三年一易以同美恶食货志所谓三岁更耕之自爰其处是也説文作徐锴曰爰辕皆假借此乃正字谓以田相换易也】其繇曰士刲羊亦无也女承筐亦无贶也周易归妹上六爻辞也离为中女震为长男故称士女【此直论上六本爻之义未及于变卦也杜解当云兊为少女今言离为中女误耳孔疏所谓不须变为离卦自有士女之义者得之而云此以离震杂说其理与易卦不同则谬矣】侄其从姑震为木离为火火从木生离为震妹于火为姑谓我侄者我谓之姑谓子圉质秦【既云离为火火从木生复云于火为姑未详其义刘用熈曰震变为离是侄从姑之象此但取男女为姑侄非取长次义也】史苏是占勿从何益虽复不从史苏不能益祸【言虽不从史苏之占亦何益矣明其无救于败也】此一役也言还惠公使诸侯咸服复可当一事之功【服防曰一役者谓韩战之役也今寻传文语脉其曰贰而执之服而舍之云云此一役也秦可以覇实本韩战而言服说是也杜强断之而别为义谬矣】二十一年贬食省用务穯劝分穯俭也【既言省用矣不应重言务俭林尧叟谓以稼穯为务如汉贷民种食之类者是也外传茂穯劝分韦注亦云茂勉稼穯】以服事诸夏与诸夏同服王事【以服事诸夏犹言以服事殷不必更云王事】

二十二年天维显思思犹辞也【先儒训诂谓语助辞皆曰辞也此衍犹字乃传写误】大司马固谏曰天之弃商久矣君将兴之弗可赦也已大司马固庄公孙公孙固也言君兴天所弃必不可不如赦楚勿与战【案此称大司马下言司马又言子鱼实一人也史记世家亦以此为子鱼之言晋语虽云文公过宋与司马公孙固相善考世家犹在战之后则此是子鱼无疑也固谏者犹云固请固辞耳弗可赦也已言违天举事必将获罪弗可赦宥也从杜説则读至弗可句絶而以赦也已自为句不成文理】金鼔以声气也金鼓以佐士众之声气【丘光庭兼明书曰注当云金鼔以佐士众之气今云佐声气于文不顺刘用熈曰声宣也宣倡士卒之勇气】戎事不迩女器迩近也器物也言俘馘非近妇人之物【依注所言是以俘馘为器与传文不相应矣郭定襄曰言戎事尚严不近女子所御之器物况使妇人至军中又示以俘馘乎此说是也】二十三年防名委质贰乃辟也名书于所臣之策屈膝而君事之则不可以贰疏曰质形体也谓拜而屈膝委身体于地也【质与贽通管子令诸侯之子将委质者皆以双虎之皮晋语臣委质于翟之鼔韦注质贽也士贽以雉依杜説则质读如字非也】辟不敏也敏犹审也【襄十四年有臣不敏注云敏达也】吾观晋公子之从者皆足以相国若以相若遂以为傅相【传文云若以相夫子必反其国当在夫子句絶晋语説此事云其从者皆国相也以相一人必得晋国用彼文相方其义益明】奉匜沃盥既而挥之挥湔也【挥非湔也疏曰盖以湿手挥之使水湔汚其衣故云尔】

二十四年所不与舅氏同心者有如白水言与舅氏同心之明如此白水犹诗言谓余不信有如皦日疏曰诸言有如皆是誓辞有如日有如河有如白水言心之明白如日如水也有如上帝有如先君言上帝先君明见其心意亦同此【程大昌曰诗云有如皦日言其志之明白也若晋文公之誓其语亦放乎诗而意则异焉盖要质河神使司其约耳故史记改为之言曰若反国所不与子犯共者河伯视之斯得其指矣邵文庄公曰诸言有如日有如河有如上帝先君之类皆谓其神临之必降之罚也】吊二叔之不咸吊伤咸同也周公伤夏殷之叔世疏其亲戚以至灭亡故广封其兄弟疏曰郑众贾逵皆以二叔为管蔡伤其不和睦而流言作乱郑诗笺亦然案其封建之中方有管蔡岂伤其作乱始封建之乎马融以为夏殷叔世故杜同之【郭定襄曰以二叔为夏殷其义迂矣原富辰之意重在亲亲所云二叔正谓管蔡下文复列之者自为数文武之昭穆故耳古人立文正不若是拘也今案此说得之咸諴通和也】召穆公思周德之不类故纠合宗族于成周而作诗周厉王之时周德衰微兄弟道缺召穆公于东都收会宗族特作此周公之乐歌【诗小序云常棣燕兄弟也闵管蔡之失道故作常棣焉外传亦以为周文公之诗而此云召穆公所传异耳杜此注本之韦昭韦云周文公之诗者周公旦所作其后周室既衰亲亲礼废召穆公复脩作常棣之歌以亲之彼盖以内外传之文不相合故特傅会其说欤】弃德崇奸崇聚也【崇尊也书泰誓崇信奸回孔传曰尊信之也成十八年传崇诸侯之奸注曰崇长也亦通】弃嬖宠而用三良三良叔詹堵叔师叔所谓尊贤【疏曰如杜此说则谓郑伯尊贤与传文尊贤乖者能用三良则是郑伯之贤王当尊此郑伯但杜注省略耳今案此注实误孔恶斥言故云省略也】施者未厌施功劳也【施与也】女德无极妇怨无终妇女之志近之则不知止足逺之则忿怨无已【言女妇放荡之德无所止极忿怨之心无有终已也】

二十五年遇公用享于天子之卦也大有九三爻辞也三为三公而得位变而为兊兊为説得位而说故能为王所宴享【此直举九三本爻之辞未及于变卦也其下文天为泽以当日乃説变卦义耳】王章也章显王者与诸侯异【王章犹云王制尔外传亦说此事韦注以章为表明杜依用之非也】

二十六年室如县罄如而也言居室而资粮县尽【如之为而虽传记多有然于此自当依本字读孔疏引服防刘之説皆然王氏学林谓如当训似是也罄国语作磬韦昭注公府藏空虚但有榱梁如县磬也又礼记磬于甸人疏援此传文正作磬而下着皇氏説亦云如县乐器之磬盖罄磬古字通借乐记石声磬注读为罄即其例也】大师职之职主也大公为大师兼主司盟之官【刘用熈曰言周之大师主之不必专谓大公】夔子不祀祝融与鬻熊鬻熊祝融之十二世孙【刘云自祝融至鬻熊计其间有一千二百年何得止十二世乎孔疏以为传写之误理或然也】

二十八年距跃三百曲踊三百距跃超越也曲踊跳踊也百犹劢也【三百之义不可解劢者勉力也以百为劢前无此训邵文荘公曰距跃直跳也曲踊横跳也横跳者必先直而旋故不曰横而曰曲百音陌犹阡陌之陌三百盖跃踊之度大约有此也此说亦未识然否】背惠食言以亢其雠亢犹当也雠谓楚【亢蔽也雠谓宋宋者楚之雠外传所谓未报楚惠而亢宋者也】今天诱其衷衷中也【家语王肃注曰衷善也天诱导其善也】

寗子职纳橐饘焉寗俞以君在幽隘故亲以衣食为已职橐衣囊饘糜也【槖以盛饘故曰橐饘寗子虑防酖毒故以馈食为已职必不兼及衣矣疏曰槖以盛衣亦可盛食宣二年传为之箪食与肉寘诸槖以与之是也】

三十二年卜偃使大夫拜曰君命大事将有西师过轶我击之必大捷焉声自柩出故曰君命大事戎事也卜偃闻秦密谋故因柩声以正众心【雍绛相去既逺秦人密谋卜偃无由得闻或当自以他术知之左氏好采异説此等奇怪猥多未容悉以理断】

三十三年礼成而加之以敏敏审当于事也【逸周书曰敏疾也此言其能成礼而加捷疾耳】天奉我也奉与也【奉承也犹言献也】葬僖公缓文公元年经书四月僖公僖公实以今年十一月薨并閠七月乃故传云缓【刘敞曰传云僖公缓作主非礼也缓以下乃当为句杜读缓以上为句非也僖公以十二月薨明年四月凡五月也不得云缓杜以文二年冬传云襄仲如齐纳币礼也故欲迁僖公之薨于十一月则除丧在二年十一月而纳币为十二月乃与传合独不顾作主非礼也之语无所系乎】卒哭而祔既反虞则免丧故曰卒哭哭止也【父母之丧哭无时既虞乃卒哭谓卒此无时之哭惟存朝夕哭而已杜云免丧故曰卒哭非也大抵欲以成其既除服之谬説耳】烝尝禘于庙冬祭曰烝秋祭曰尝新主既立特祀于寝则宗庙四时常祀自如旧也三年礼毕又大禘乃皆同于吉【刘用熈曰卒哭而祔者告新主以当入祖庙而告祖父以当迁他庙也既告则新主复于寝三年丧毕遇四时之吉祭而后奉此主入庙此周礼也今传言特祀于主烝尝祭于庙者谓如小祥大祥禅则就寝特祀此主若烝尝禘之常祭则不于寝而于庙合祭也然与礼异矣今案刘説得之盖传为作主故生此论其曰烝尝禘于庙者就新主言耳杜注不明此义直云宗庙四时常祀自如旧则与上文意不贯属是左氏之言既违礼文而元凯之説复戾传意也其谓常祀不以丧废又以禘为三年丧毕之祭则先儒辨之矣】

文公元年谷也丰下丰下盖面方【丰下谓頥颔丰大也】衞孔达帅师伐晋君子以为古古者越国而谋合古之道而失今事霸主之礼故国失其邑身见执辱【伐晋非善谋传乃谓君子以为古故杜为此说以防其失耳】

二年不登于明堂明堂祖庙也【以明堂为祖庙盖本蔡邕辈之説袁淮正论及近世诸儒辨之详矣辞多不録】子虽齐圣齐肃也【诗小宛人之齐圣郑笺以齐为中正下十八年传齐圣广渊杜注亦云齐中也】

五年臧文仲闻六与蓼灭曰臯陶庭坚不祀忽诸蓼与六皆臯陶后也【文十八年传注庭坚即臯陶字孔疏谓本于郑论语注今不知郑得之何书马永卿曰若庭坚即臯陶则文仲不应连言之似是两人耳罗泌曰六臯陶之后而蓼则庭坚之后预説误矣今案焦赣易林云尨降庭坚为陶叔后封于蓼六福履绥厚然则庭坚者乃臯陶之子若孙耳先汉去古未逺焦氏所传宜得其真盖二国皆臯陶后而庭坚则或以支子别封自为其国之祖故文仲得并举之也】嬴从之嬴逆旅大夫【刘谓嬴是客舍主人非大夫也今案晋语亦云舍于逆旅嬴氏则非大夫明矣】沈渐刚克沈渐犹滞溺也【渐书作潜沈潜者沈深而潜退非滞溺也】

六年辟刑狱辟犹理也【辟法也以法断治之也】树之风声因土地风俗为立声教之法【谓树立其风化声教也如杜说则惟树声耳故孔疏亦防讥其误】使求遭丧之礼以行闻晋侯疾故【语称文子三思而后行盖其临事过于周详耳非以闻晋侯疾也若刘谓聘使之法自须造遭丧之礼而行用此规杜则亦未然信如所言即是常礼文子不得自云过求传亦无庸记其事也】难必抒矣抒除也【案説文抒挹也不得为除当从服防本作纾纾缓也解也】

七年葛藟犹能庇其本根葛之能藟蔓繁滋者以本枝廕庥之多【传以葛藟喻公族本根喻公室也如杜説则是葛藟反借本根之庇戾传意矣】戒之用休有休则戒之以勿休【休美也民之为善者则休美其事而戒谕之使勉而勿怠也】

八年且复致公壻池之封自申至于虎牢之境公壻池晋君女壻又取衞地以封之今并还衞也申郑地【据传文似是致之于卫耳然申至虎牢皆郑地何縁乃以归衞杜注于上年云为晋归郑卫田张本此云今并还衞立文不明孔疏强解义终难通刘从服防説以为致之于郑也更详之刘用熙曰公壻池者楚地名有公壻谿见定五年此人盖因地为氏非晋君壻也未知是否】

十一年晋之灭潞也在宣十五年获侨如之弟焚如齐襄公之二年鲁桓之十六年鄋瞒伐齐齐王子成父获其弟荣如荣如焚如之弟荣如以鲁桓十六年死至宣十五年一百三岁其兄犹在传言既长且寿有异于人【史记鲁世家引此传文作齐惠公之二年又齐世家云惠公二年长翟来王子城父攻杀之十二诸侯年表亦于齐惠公二年书王子城父败长翟三文皆同案惠之二年即鲁宣之二年也在晋灭潞之前仅十三年耳此传以惠公为襄公盖传写之譌杜因有是説失之不考也】

十二年寡君敢辞玉不欲与秦为好故辞玉【赵子常曰聘义云以圭璋聘重礼也已聘而还圭璋此轻财而重礼之义也然则聘礼终当还玉而秦人欲必致之故襄仲以礼辞之非不欲与秦为好也】

十三年绕朝赠之以策防马挝临别授之示已所策以展情【刘勰文心雕龙云绕朝赠士会以防子家与赵宣以书巫臣之遗子反子产之谏范宣详观四书辞若对面其指盖以为书防也孔疏引服防解亦如此】子家赋载驰之四章载驰诗鄘风四章以下义取小国有急欲引大国以自助【此与襄十九年穆叔见叔向赋诗皆云四章盖取控于大邦谁因谁极之义然在今诗实为五章故杜解云四章以下盖委曲以就传文耳或者古诗章次与今不同如宣十二年楚子引周颂之比苏氏并此诗二章三章为一求合于传恐未然也】

十四年公子商人骤施于国骤数也【説文骤马步疾也此云骤施有急而且数之意诸言骤谏骤朝之类皆放此】将免我乎尔为之言将复杀我疏曰言尔已弑君矣我若为君尔肯放免我乎必将复杀我【言我若为君尔必复杀我今将免我于死乎则无庸立我而尔自为之耳】

十六年先君蚡冒蚡冒楚武王父【依史记世家则蚡冒是武王兄不得为父孔疏谓世家之言多有纰缪故杜不用然杜説亦无他据疑父本作兄或文误耳】

十七年郑子家使执讯而与之书以告赵宣子执讯通讯问之官为书与宣子【执讯者执其通讯问之人而与之书也出车诗云执讯获丑亦言执其可讯问者事虽不同文足相比】鹿死不择音音所茠廕之处古字声同皆相假借【以音为廕未之前闻案服防解云鹿得美草呦呦相呼至于将死困迫不暇复择善音急之至矣庄子兽死不择音郭象注云野兽蹴之穷地意急情尽则和声不至亦此意也杜泥于下文铤而走险之意遂生此説】铤而走险急何能择铤疾走貌言急则欲荫芘于楚如鹿赴险【详子家此书未见其有从楚之意下文云将悉敝赋以待于儵者正谓如鹿走险欲一鬭以死不暇择音而鸣之恶耳铤字书作□鹿走貌】

十八年其器则奸兆也兆域也【以器为兆域于义未允或曰奸兆者奸之徴兆也】宣慈惠和宣徧也【宣通也明也】崇饰恶言崇聚也【崇者増高之意】服谗搜慝搜隐也慝恶也【搜索也林尧叟云求人之隐慝是也】天下之民谓之穷奇谓共工其行穷其好奇【戴章甫曰据山海经神异经吕氏春秋诸书所记则浑敦穷奇梼杌饕餮俱兽名盖四凶之号皆取象于恶兽杜氏考之未详乃以义理释之非也今案宋俞成所着丛説亦有此论然服防解已如是矣】投诸四裔以御魑魅裔逺也【说文裔衣也徐锴曰衣边也故谓之四裔传中言裔夷裔子裔胄之类其义皆视此】

左传附注卷一







卷二

钦定四库全书

左传附注卷二　　　　　　明　陆粲　撰杜氏集解

宣公元年会于平州以定公位立者诸侯既与之会则不得复讨臣子杀之与弑君同故公与齐会而位定【赵子常曰杜谓春秋时事情有此耳非义理当然也】

二年败国殄民殄尽也【殄絶也】文马百驷画马为文四百匹【说文引此传作馼马亦云画马也丘光庭曰文马马之毛色自有文采重其难得若画为文乃是常马何足贵乎】问其名居问所居【林尧叟曰问其名及所居也】我之怀矣自诒伊慼逸诗也【风雄雉篇云我之怀矣自诒伊阻疑即此诗其以阻为慼盖传读之异】使屏季以其故族为公族大夫盾以其故官属与屏季使为衰之适【以其故族者谓将领其族人非官属也】

三年昔夏之方有德也禹之世【传言夏之方有德不必是禹禹之铸鼎事不经见墨子云夏后开命大防铸鼎于昆吾灼得逢逢白云之兆此说亦未知其审】螭魅罔两罔两水神【鲁语木石之怪夔罔两水之怪龙罔象杜此说当是误作罔象解耳孔疏縁上文川泽山林之语谓螭魅为山林之神则罔两宜为川泽之神其说固矣】

六年以盈其贯将可殪也殪尽也贯犹习也【刘曰泰誓云商罪贯盈言纣之为恶如物在绳索之贯不得为习也此説得之孔疏引诗射则贯兮为比谓义得两通者谬矣韩非子云恐其以我满贯也满贯即盈其贯之意耳殪书孔传训为杀是也】周书曰殪戎殷周书康诰也义取周武王以兵伐殷尽灭之【如注意以戒爲兵则殪字宜倒向戎字下于文不顺书蔡传以爲殪灭大殷者是也尔雅训戎爲大雄方言齐鲁陈衞之间谓大曰戎书称戎殷犹诗言大商耳】召桓公逆王后于齐为成二年王甥舅张本【成二年传定王称齐甥舅之国注谓齐世与周昏故曰甥舅是也盖自大公之女邑姜爲武王后其来逺矣不假此年逆后事爲张本】

八年楚为众舒叛故伐舒蓼灭之舒蓼二国名疏曰二国名者盖转写误当云一国名释例有舒羣舒舒蓼舒庸舒鸠以为五名则与文五年灭蓼同盖蓼灭后复故楚今更灭之【罗泌曰蓼与舒蓼别舒蓼臯陶之后偃姓若舒又自一国僖之三年灭矣预既妄分舒蓼爲二国名孔氏遂以爲即文五年楚所灭之蓼皆臆説也今案孔知杜失不正言规之而云转写之误即如所言第云国名足矣何用加一字乎寻杜前后训释并无此例足知非也其引释例以羣舒为一种亦谬羣舒者犹云羣蛮通众舒而言也】

九年公卿宣淫宣示也【宣明也扬也】

十二年先縠佐之彘季代林父【刘云传文皆称彘子縠非彘季也今案晋有士鲂称彘季杜或縁此而譌孔疏以季友季路为比谬矣】观衅而动衅罪也【桓八年传注云衅瑕隙也服防亦云衅间也此以衅为罪昭元年吴有衅注云过也皆非是】抚弱耆昧以务烈所可也言当务从武王之功业【烈所者功烈之处所也犹民知义所之所】有律以如己也如从也法行则人从法法败则法从人坎为法象今为众则散为川则壅是失法之用从人之象故曰律否臧且力竭也竭败也坎变为兊是法败【此传义颇难晓寻其语脉当读有律为句以如己也故曰律又自为句盖言师行有律以为帅者能使其下如已也故谓之律如己犹言从己谓从帅令而不逆即上文执事顺成之意也从帅为臧否臧犹不臧也不臧则律且竭而败矣杜断故曰律三字向下既非又专论卦象而不言事理此其蔽耳】盈而以竭夭且不整所以凶也水遇夭塞不得整流则竭涸也【夭且不整亦就行师言之说文夭屈也言其军法屈而不伸散而不整所以凶也】事之不防防成也【逸周书曰捷克也】听而无上众谁适从听彘子赵同赵括则为军无上令众不知所从【同括有言在楚师北辕之后此时未也且伍参独言先縠不仁何尝及二子乎盖谓林父之将令不行军众欲禀听进止而无上令不知所从也】在军无日不讨军实而申儆之军实军器【隐五年注军实车徒器械是也】两马掉鞅而还两饰也掉正也示间暇【两古字作掚掉振也揺也邵文庄公曰两马掉鞅掉两马之鞅也盖骖马折旋则其鞅必掉之而示闲暇之意亦在其中矣】楚人乗我乗犹登也【小尔雅曰乘陵也】楚人惎之脱扄惎教也【案惎毒也此谓惎为教者杜以脱扃及下文拔斾皆教人之语故以意解之尔说文引此传作畀云举也引黄颢说广车防楚人为举之也其义良是疑今文作惎者误】我求懿德肆于时夏允王保之肆遂也夏大也言武王既息兵又能求美德故遂大而信王保天下【国语韦注云允王保之言信哉武王能保此时夏之美其说是也寻下文云保大其义自明】故使子孙无忘其章着之篇章使子孙不忘【章者典章也刘云章明之功业也亦通】今罪无所晋罪无所犯也【所者罪之在也】忧未歇也歇尽也【歇息也】

十四年过我而不假道鄙我也鄙我亡也以我比其边鄙是与亡国同【吕氏春秋说此事云往不假道来不假道是以宋为野鄙也高诱注谓以宋为鄙邑今案鄙当为鄙薄之意昭十六年传夫犹鄙我注云鄙贱是也尚书反鄙我周邦孔传亦云鄙易周家】于是有庭实旅百主人亦设笾豆百品实于庭以答賔【刘曰庄二十二年庭实旅百杜云诸侯朝王陈贽币之象则此聘而献物亦实百品于庭非谓主人也】于是有容貌采章嘉淑而有加货容貌威仪容顔采章车服文章嘉淑令辞称讃加货命宥币帛也言往共则来报亦备【刘曰容貌采章谓纁玑组羽毛齿革可充衣服旌旗之饰者嘉淑谓美善之物加货言贿赂之多皆賔所献亦庭实也献子劝君行聘唯当论聘之义深不宜言主之礼备岂虑楚不见报而言此乎今案刘説皆得之或断嘉淑以下自为句云大国有嘉美之事则加货物以聘之者非也】

十五年山薮藏疾山之有林薮毒害者居之【薮大泽也一曰泽之水希者也此云山之有林薮盖误孔云近山近泽皆得称薮妄也】弃仲章而夺黎氏地黎氏黎侯国【诗式微及旄丘序言狄人迫逐黎侯黎侯寓于衞疑即此事此传下文云立黎侯而还盖复其国矣旧説以二诗为卫宣公时作殆非也】以事神人而申固其命审其政令【谓重固其天命耳岂谓政令乎】商纣由之故灭由用也【由从也犹行也】谓此物也夫物事也【物类也】

成公二年余姑翦灭此而后朝食翦尽也【翦齐断也犹翦商之翦宣十二年注云翦削也义亦近之又徐锴说文繋传引此文作揃搣今案庄子揃搣可以休老三苍云揃犹翦也玉篇云搣拔除也又史游急就篇沐浴揃搣注云鬄拔眉髪也今此作翦灭盖古字通借】且惧奔辟而忝两君臣辱戎士若奔辟则为辱晋君并为齐侯羞故言二君【臣辱戎士四字与注意不防而与下文敢告不敏语脉相属宜断向下】辟女子使辟君也【辟义如周礼司防前王而辟读作辟孟子行辟人赵岐注辟除人使卑避尊也】尽东其畆使垄畆东西行【衍西字服防旧注无】先王疆理天下物土之宜而布其利播植之物各从土宜【天下句物以下自为句物犹后传物土方之物相也相其土之所宜也周官载师掌任上之灋以物地事淮南子云欲知地道者物其树】以役王命役事也【役犹孟子小役大之役谓以王命供役使也】不然不见许【不然言不如此也】畏君之震师徒挠败震动也【文六年传何震之有注震威也】敝邑之幸亦云从也况其不幸敢不唯命是听言完全之时尚不敢违晋今若不幸则从命【丘光庭曰言幸而战胜亦当从晋命况不幸而败固不敢不服也刘説同】用蜃炭烧蛤为炭以瘗圹【刘以为用蜃炭者用蜃复用炭也今案周礼掌蜃掌敛互物蜃物以共闉圹之蜃郑注以蜃御湿也不言烧蜃为炭又掌炭云掌灰物炭物之徴令则灰炭二者不同孔疏谓炭亦灰之类非也】君生则纵其惑谓文十八年杀母弟须【宋文之惑传所不言其可见者惟有杀母弟须一事故杜以此当之未必然也】六年其恶易觏恶疾觏成也【下文有汾浍以流其恶注以恶为垢秽与此字同训异良所未晓据献子説沈溺重膇之疾犹在垫隘之后不应于此遽云其病易成也宜从后注又案尔雅训觏为见其恶易觏言水浅故垢秽易见耳】民愁则垫隘垫隘羸困也【传中屡言垫隘杜之注释各殊此年云羸困襄九年云犹委顿二十五年云虑水雨三者皆非正训案说文引此传曰垫下也尚书下民昬垫注溺也昭三年传湫隘注隘小也孔疏言地之下湿狭隘者是矣余见后録】且民从教无灾患【从教言其民易使耳何与灾患乎】

八年诗曰恺悌君子遐不作人遐逺也作用也诗大雅言文王能逺用善人不语助【诗朱传云遐与何通言其必作人也】其孰以我为虞虞度也【虞虑也】夫狡焉狡猾之人【传文云夫狡焉思啓封疆以利社稷者狡焉当属下为句】唯然故多大国矣唯或思或纵也世有思开封疆者有纵其暴掠者莒人当唯此为命【言有思啓封疆者有纵弛而不设备者故得兼并以成大国】

九年其为大子也师保奉之以朝于婴齐而夕于侧也婴齐令尹子重侧司马子反言其尊卿敬老【言朝夕于二卿者明其有所严惮而受教焉以成德不徒曰尊卿敬老而已】

十年不食新矣言公不得及食新麦【食新泛言岂必谓麦】居肓之上膏之下若我何肓鬲也【素问肓鬲之上中有父母上善说云心下鬲上为肓】君子曰忠为令德非其人犹不可况不令乎言叔申为忠不得其人还害身【非其人盖谓叔申本非贤者虽欲效忠而不见信于君适以自害耳】十一年所以质信也质成也【质实也实其相结之信也】

十二年俾队其师队失也【队犹陨也】故诗曰赳赳武夫公侯腹心举诗之正以駮乱义诗言治世则武夫能合德公侯外为扞城内制其腹心【所引二诗分属治乱此上文曰及其乱也略其武夫以为已腹心股肱爪牙即继之以此诗则所谓公侯腹心者非治世之美辞矣古人说经大抵断章取义杜亦甞云春秋传引诗不与今说诗者同于此乃独谓举诗之正以駮乱义得无与前指谬乎】

十三年能者养之以福养威仪以致福【民受天地之中以生所谓天命之性也人能循威仪之则以养其性则顺命而致福不能则弃命以取祸杜云养威仪下注弃其命云失中和之气皆非也又汉书律厯志援此文作能者养以之福顔师古注之往也往就福也此传孔疏云往适于福又云将身向福与顔注合其义为长】诸侯疾之将致命于秦时无诸侯盖诸侯遥致此意【刘以此语为诬是也杜説固矣】伐我保城殄灭我费滑伐保城诬之疏曰伐涑川俘王官传皆无文今独谓此为诬者于时轻行袭郑不得在道用兵故知诬之【保城不知其处或是近滑之城秦师过而掠之彼传偶不言耳何用知其为诬也】君亦不惠称盟不肯称晋望而共盟【称举也言不肯加惠于晋而举盟】芟夷我农功夷伤也【隐六年注夷杀也今案夷亦芟也周礼稻人作荑人薙氏掌杀草夏日至而夷之秋绳而芟之郑注夷者以钩鎌迫地芟之也盖芟夷义同重言之者以圆文耳雄赋夷野草张铣注夷平也亦通】白狄及君同州君之仇雠而我之昏姻也季隗廧咎如赤狄之女也白狄伐而获之纳诸文公【春秋经传中书赤狄白狄皆标其号文公所奔之狄传不言赤白此杜臆説耳孔疏曰未必晋于白狄别无昏姻斯言是也】

十四年诗曰兕觥其觩防酒思柔觩陈设之貌【诗郑笺云其罚爵徒觩然陈设而已觩然谓爵耳非陈设貌也説文引诗作觓谷梁传郊牛日展觓角范曰觓球球然角貌】十五年鳞朱为少司冦鳞矔孙【依世本当为曽孙】则决雎澨澨水涯决壊也【説文曰澨埤増水邉土人所止者又曰沃行流也言去土而行水也】

十六年致死以补其阙阙战死者【阙谓军国之事有所阙乏不专谓战死者】奸时以动礼不顺时周四月今二月妨农业【是时晋国无衅而楚以利求郑自啓其端不能顺时息民故曰奸时非谓妨农也】蹲甲而射之彻七札焉蹲聚也一逹七札言其能防坚【蹲之训聚于义未详又此不解札义案太曰比札为甲考工记函人注革坚者札长疏云一叶为一札战国防身自削甲孔注云札木简之薄者甲之革縁如之】谍辂之余从之乘而俘以下欲遣轻兵单进以距郑伯车前而自后登其车以执之【言谍则非轻兵矣盖兵交必有谍在其间所以觇候形势】不亦识乎知其以往言好暇故致饮【识记也谓其能记往言也】展车马展陈也【周礼肆师展牺牲郑注展省阅也】大夫命侧侧敢不义言以义命己不敢不受【林尧叟曰言不敢不引义自裁】忧犹未弭弭息也既国人皆将从子臧所谓忧未息【言宣公薨负刍簒立国忧未息耳未遽説子臧事也】师逆以至声伯戒叔孙以必须所逆晋师至乃食【此注当在四日不食以待之之下误跳向此】食使者使者豹之介【杜谓叔孙豹请逆于晋闻鲁将讨侨如遂奔齐不还故以此使者为豹之介据昭四年传叙豹事是其适齐在侨如前但不能确知何时云请逆遂奔杜意之耳】谋国家不贰谓四日不食以坚事晋【此槩言之何必指不食之一节】

十七年与妇人蒙衣乘辇而入于闳蒙衣亦为妇人服与妇人相冐【蒙衣者为妇人衣以自蒙冒也此云相冒文亦小误】受君之禄是以聚党有党而争命争死命也罪孰大焉【争命言不受君欲杀之命而与之争也传称晋公子重耳之言曰保君父之命而享其生禄于是乎得人有人而校罪莫大焉与此郤至辞指正同】昔吾畜于赵氏孟姬之谗吾能违兵违去也韩厥少为赵盾所待养及孟姬之乱晋将讨赵氏而厥去其兵示不与党言此者明已无所偏助【晋语韦昭注违兵者能违其兵难卒存赵氏今未可胁以杀君此说是也】

十八年晋悼公即位于朝厉公杀絶故悼公不以嗣子居丧疏曰释例云厉公见杀悼公自外绍立本非君臣无丧制也计厉是文之曽孙悼是文之孙有缌麻亲法当服斩而云无丧制者悼之祖父去晋适周与本亲隔絶厉既见杀悼遂被迎为君即与厉公体敌且葬厉公以车一乘国内尚不以为君不可责悼公服斩也纵使当为之斩絶而别立亦非嗣矣【栾书中行偃弑君而杀其礼犹崔杼于齐庄公尔晋之臣子宁当不以为君也悼虽父祖事周然犹晋之公孙恩义未絶既承大宗恶有不为服斩者乎其不能自处以道正逾年即位之礼所失非细杜孔二子之説皆悖礼伤教不可以训矣】且事晋何为晋必恤之言宋常事晋何为顾有此患难【言宋平日事晋何为哉正望其患难相援耳以此知晋必恤已也】

襄公二年官命未改成公未嗣君未免丧故言未改不欲违先君意疏曰先君既嗣君正位乃得建官命臣十六年晋侯改服脩官是其事也未则皆因旧事故云官命未改【官命犹言公命谓成公之命未改耳凡云官者皆谓国家后传云无失官命又云官之师旅其义并同】

三年举其偏偏属也【三十年传司马令尹之偏注云偏佐也此羊舌职为祁奚佐赤是其子故云举其偏】

四年金奏肆夏之三不拜肆夏乐曲名周礼以钟鼔奏九夏其二曰肆夏一名繁三曰韶夏一名遏四曰纳夏一名渠盖击钟而奏此三夏曲【鲁语云金奏肆夏繁遏渠杜此注即用韦昭説尔刘曰杜解不甚惬当何则此下文言文王之三即文王是其一大明绵是其二鹿鸣之三即鹿鸣是其一四牡皇皇者华是其二然则肆夏之三亦当肆夏是其一繁遏渠是其二若繁即是肆夏何须重举二名今案刘説是也郑于周礼注引吕叔玉説三夏者肆夏是一繁遏是二渠是三此虽未见所据要为近之】季孙曰略不以道取为略【真德秀曰季孙意在少抑妾母不使尽同小君其曰略者犹言从简而已匠庆不悟其指乃略取蒲圃之槚而季孙不之禁可谓贤矣孔氏乃以律略人略卖人为比岂季孙之贤而肯为掠夺之事乎今案释例亦云略者议从略贱与此注不同】靡奔有鬲氏靡夏遗臣事羿者【真德秀曰传云靡自有鬲氏收二国之烬以灭浞而立少康忠于王室如此考其本末乃事相非羿也岂有夏之忠臣而肯事簒贼者哉】武不可重重犹数也【重读轻重之重谓重其事也杜读重累之重故以为数非是】戎狄荐居荐聚也【疏引服防云荐草也言狄人逐水草而居无常处今案古字荐荐通汉书终军传北胡随畜荐居苏林云荐草也顔师古注援此传文曰荐读曰荐荐屡也言随畜牧屡易故居不安住也】

六年司武而梏于朝难以胜矣司武司马言其懦弱不足以胜敌【胜犹当也堪也读若天压已弗胜之胜言其不堪司武之任也】子罕善之如初言子罕虽见辱不追忿所以得安【疏引服防云子罕初欲逐乐辔以正国法及辔射其门乃复善之如初是为茹柔吐刚丧其志也此论优于杜矣】

七年诗曰退食自公委蛇委蛇委蛇顺貌诗召南言人臣自公门入私门无不顺礼【下文云谓从者也衡而委蛇必折然则委蛇之义兼从与衡不得专言顺矣诗郑笺云委蛇自得之貌】

八年如匪行迈谋是用不得于道匪彼也行迈谋谋于路人也不得于道众无适从【诗郑笺云匪非也言不行而坐图逺近故不得于道路也】悉索敝赋索尽也【既云悉则不得重言尽矣广邪索取也悉索盖言尽取以行也或疑索当作率据国语云悉帅敝赋率与帅通譌为索耳】翦焉倾覆翦尽也【言其倾覆如被翦断也】

九年古之火正或食于心或食于咮以出内火谓火正之官配食于火星建辰之月鹑火星昏在南方则令民放火建戍之月大火星伏在日下夜不得见则令民内火禁放火【此独于鹑火言见大火言伏于义末尽汉书五行志説曰季春昏心星出东方而咮七星鸟首正在南方则用火季秋星入则禁火以顺天时救民疾据此是二火俱有出内也下文因宋故独言大火耳刘用熙曰食于心食于咮者犹食邑之食谓封火正于火之分野使掌出内之政令非谓死而配食也】始往而筮之遇艮之八周礼大卜掌三易然则杂用连山归藏周易二易皆以七八为占故言遇艮之八【刘禹锡称董生之説曰揲蓍者九与六为老老为变文七与八为少少为定位国语晋公子筮得贞屯悔豫皆八八非变爻故不曰有所之穆姜筮遇艮之八史曰是谓艮之随夫艮之随唯二不动斯遇八也余五位皆九六故反焉筮法以少为卦主若定者五而变者一即宜曰之某卦观之否师之临之类是也今变者五定者一宜从少占艮之六二曰艮其腓不拯其随其心不快史以遇此为不利故从变爻而占曰是谓艮之随苟以悦于姜耳而杜元凯以为杂用三易故有遇八之云非也】犹愈于战胜聚战暴骨以逞不可以争言争当以谋不可以暴骨大劳未艾君子劳心小人劳力先王之制也艾息也言当从劳心之劳【暴骨以逞意与上文相属若曰犹胜于聚战而暴骨以逞也不可以争意乃属下言今不可与战争常大劳未息之时君子运谋劳心小人勤事劳力此先王之法乃今日所当行者明不徒以战争为务】公还及衞冠于成公之庙成公今衞献公之曽祖从衞所处【上文言君冠以先君之祧处之杜云诸侯以始祖之庙为祧盖用郑旧説至是及卫冠于成公之庙乃非始祖也故又云从衞所处以解释前言耳其实祧是庙之通称説见昭元年】要盟无质质主也【质实也哀十二年传先主与吴王有质注质盟信也】

十年请以桑林桑林殷天子之乐名【吕氏春秋武王使召公与微子盟云相奉桑林高诱注亦以为乐名今案荘子言桑林之舞陆博士谓即此传舞师题以旌夏者是也】师竞已甚竞争竞也【宣元年传不竞于楚注云竞强也今此亦谓郑师强竞太甚耳下十三年传楚实不竞注谓不能脩德与晋竞亦非是】退楚必围我犹将退也不如从楚亦以退之以退楚【刘用熈曰犹之为言均也言诸侯均将退也不如从楚亦以退诸侯且免楚之围此説与杜异于义亦通】王赖之而赐之骍旄之盟骍旄赤牛也【骍赤牛旄旄牛也山海经曰旄牛其状如牛而四节生毛尔雅犣牛郭璞注曰旄牛也】

十一年魏绛于是乎始有金石之乐礼也礼大夫有功则赐乐【礼无此文杜顺传为説耳】

十三年唯是春秋窀穸之事窀厚也穸夜也厚夜犹长夜春秋谓祭祀长夜谓埋【王若虚曰窀穸字从穴盖冡圹之称杜以为长夜未晓其説今案説文释窀字云之厚夕其语本难通杜遂训为长夜谬矣毛晃云窀穸墓穴是也】诗曰不吊昊天乱靡有定言不为昊天所恤则致罪也【罪字误当作乱】

十四年来姜戎氏昔秦人迫逐乃祖吾离于州四岳之后皆姜姓又别为允姓【此注以昭九年传景王责晋之辞为据然彼文云先王居梼杌于四裔故允姓之奸居于州则其处此土旧矣似非秦人所逐又云惠公始诱以来使入我郊旬杜谓即僖二十二年陆浑之戎迁伊川者是已今此姜戎自居晋南鄙非其族类也盖当时晋人所迁或非一种其所处亦非一地谓姜姓别为允姓岂其然乎王符潜夫论罗泌路史皆以陆浑之戎为姜姓亦非也】子叔齐子齐子叔老字也【叔老公孙婴齐之子不应以父名为字齐是其諡犹齐姜齐归矣谥法执心克庄曰齐】吴子诸樊既除丧诸樊吴子乗之长子乘卒至此春十七月既而除丧【此时吴俗未同于诸华其丧制宜不能如礼然其之岁月则传所不言元凯毎以既为除服之限故有是説耳】君义嗣也诸樊适子故曰义嗣【王肃曰义宜也适子嗣国得礼之宜也】穆子赋匏有苦叶诗风也义取深则厉浅则揭言已志在于必济【鲁语说此事云叔向退召舟虞与司马曰夫苦匏不材于人共济而已鲁叔孙赋匏有苦叶必将涉矣今杜自为此解而不从彼义其忘诸乎疏谓厉掲之义切于苦匏者谬矣】虽奸之庸知愈乎言逐君更立未知当差否【愈犹胜也言未知能胜今日否】鄄人执之公徒因败散还故为公执之【刘用熈曰公虽居鄄鄄人反执公徒言公失民也】余不説初矣言初从君非说之不获已耳【言已初虽从君以出今自悔焉不复以曩事为喜故云不说初也】官师相规官师大夫【书征孔传云官师众官汉书并建豪英以为官师顔注师长也各为一官之长也】世胙大师以表东海胙报也表显也谓显封东海以报大师之功【此解于传文不顺胙犹无克胙国之胙谓世胙大师之业以表正东海襄二十九年注所谓为东海之表式是也】

十八年负其众庶负依也【负恃也】曽臣彪彪晋平公名称臣者明上有天子以谦告神曽臣犹末臣【曽本训重诸侯于天子不得言重臣盖谦辞以媚神耳穆天子传云曽祝佐之郭璞注引此传文亦云曾重也】使司马斥山泽之险斥候也【斥开也将疏建旌旗以为陈故开斥山泽之险】乃脱归脱不张旗帜【直言脱归耳何由知不张旗帜】皆衿甲面缚衿甲不解甲【衿结也通作紟少仪云国家靡敝则甲不组縢郑注縢紟带也】

十九年夫铭天子令德天子铭德不铭功【邵文庄公曰令犹今之令言以德布于铭也】诸子仲子戎子诸子诸妾姓子者二子皆宋女【管子云中妇诸子房龄注谓诸子内官之号是也哀五年传诸子鬻姒与此同戎子盖戎女姓子者犹晋之小戎子尔】城西郭惧齐也前年与晋伐齐又铸其器为钟故惧【与晋伐齐齐大鲁小理自应惧不待铸钟杜为此説以傅会臧孙之言耳】是谓蹷其本蹷犹拔也【蹷仆也昭二十三年传云推而蹷之是也】

二十一年子以姬氏妻之而与之邑使食漆闾丘【谓与之鲁邑耳】人谓叔向曰子离于罪其为不知乎讥其受囚而不能去【讥其知不能保身非谓不能去也】诗曰优哉游哉聊以卒岁知也诗小雅言君子优游于衰世所以辟害卒其寿是亦知也【令小雅无此诗孔陆皆以采菽卒章当之然彼诗乃云优哉游哉亦是戾矣且其通篇盛言君子来朝之美亦非衰世之作盖叔向所称自是逸诗耳】庄公为勇爵设爵位以命勇士【爵饮酒器设此以觞勇士因名勇爵非爵位也】

二十三年我实不天子无咎焉言我虽不为天所祐子无天咎故可因【言虽事不集而死实我自不为天所祐非子之咎也】摄车从之鞅摄宣子戎车【说文摄引持也言引车逐之】则乘槐本而覆栾乐车防槐而覆【广雅防击也此注文防当作轹苍颉篇轹辗也说文车所践也】陈文子陈完之孙须无【史记世家须无是完曽孙此云孙盖传写脱之】下妾不得与郊吊妇人无外事故【据檀弓説此事盖以行吊于野为非礼故弗受耳】

二十四年在夏为御龙氏谓刘累也在商为豕韦氏豕韦国名在周为唐杜氏唐杜二国名殷末豕韦国于唐周成王灭唐迁之于杜为杜伯杜伯之子隰叔奔晋四世及士会食邑于范复为范氏【此用国语韦昭旧注也案昭二十九年传云夏后赐刘累氏曰御龙以更豕韦之后昭元年传云迁实沈于大夏唐人是因以服事夏商杜注唐人若刘累之等累迁鲁县此在大夏依彼所言是居唐者非御龙之裔矣安得谓豕韦国唐也又传言服事夏商则亦非殷末矣其曰封唐迁杜复何所据而知之故刘深以此为疑又引贾逵説云武王封尧后为唐杜二国非灭唐乃封杜也然则二国者盖同源而异居大夏为成王所灭者唐也初居鲁县后奔晋为范氏者杜也今合而为一误矣孔氏病刘讥讦其逺祖余亦谓元凯自迷其本原大抵世逺典籍磨灭诸儒不能阙所不知而以意推言更成穿凿毎如此尔余见后传】而谓子浚我以生乎浚取也言取我财以自生【浚取之深也易曰浚恒王弼注求之深者也庄九年浚洙公羊传曰浚之者何深之也】象有齿以焚其身贿也焚毙也疏曰象不烧死故训为毙服防读焚为偾僵也【焚读如字安知象无烧死者】

二十五年风陨妻不可娶也风能陨落物者变而陨落故曰妻不可娶【此当以风陨妻为句言夫则从风风能陨妻也】将庸何归将用死亡之义何所归趣【赵子常曰将庸何归即覆说上文君死安归之意耳】晋侯许之晋侯受赂还不讥者齐有丧师自宜退【伐国闻丧而还语其常也今齐人弑君而伯主用师焉是讨贼也非伐丧也孰谓其宜退哉传不讥晋侯受赂当以其恶显明无俟贬駮尔元凯斯言殊乖大义】宵突陈城突穿也【突触也冲也或云此突字本作穴若汉攻大宛穴其城者故杜训为穿也】数俘而出但数其所获人数不将以归【刘敞曰咸二年传云蛮夷戎狄王命伐之则有献防兄弟甥舅伐之告事而已不献其功今传谓子产献防则非告事矣如曰数俘而出是无虏获也安得防而献欤今案传直言数俘而出安知其不将以归邪此自杜説尔故杜于后献防下复注云献入陈之功不献其俘其迁就之迹亦显然矣】而封诸陈以备三恪周得天下封夏殷二王后又封舜后谓之恪并二王后为三恪其礼转降示敬而已故曰三恪【礼记郊特牲曰天子存二代之后犹尊贤也尊贤不过二代疏引古春秋左氏説曰国家封夏殷之后以为上公封黄帝尧舜之后谓之三恪郑据乐记之文亦谓武王初封蓟祝陈为三恪后封杞宋为二王后崔灵恩以此义为长曰若更立一代通备三恪者则非不过二代之意赵子常曰夏商之后皆作賔王家统承先王脩其礼物非但示敬而已不得言恪宜从郑説】不可亿逞亿度也逞尽也【亿逞未详注意亦难通或曰亿安也犹亿吾鬼神之亿逞解也言其欲凭陵我之志方盛不可安解也】各致其辟辟诛也【辟法也】鸠薮泽鸠聚也聚成薮泽使民不得焚燎壊之欲以备田猎之处【鸠聚若周官泽虞使其地之人守其财物以时入之于王府者也岂专以备田猎哉】表淳卤淳卤埆薄之地表异轻其赋税【或云淳卤地宜盐者可资国用故表异之】数疆潦疆界有流潦者计数减其租入【贾逵以疆为疆防硗确之地者近是防坚也】牧隰臯隰臯水崖下湿为刍牧之地【孔疏所引周礼郑注云九夫为牧二牧而当一井者是也】赋车兵车兵甲士徒卒步卒甲楯之数使器杖有常数【传文以赋车兵徒卒甲楯之数为句杜于兵卒下各入注独于甲楯言有常数亦小误】行无越思思而后行【言所行不越于所思也故下云如农之有畔】

二十六年拂衣从之拂衣褰裳也【拂衣者振拂其衣褰裳者攐举其裳义亦小异】颔之而巳颔揺其头【颔説文作顉低头也徐锴曰防头以应也今左传作颔假借也】吾子独不在寡人在存问之公闻文子答喜之言故忿之【衞侯以文子不通外内之言故怨之其曰不在寡人犹郑厉公责原繁云伯父无里言也若文子之讥喜特私説之耳公讵得闻乎】享子展赐之先路三命之服先路次路皆王所赐车之总名盖请之于王【赵子常曰晋以黻冕命士防传言请于王此不言请则自赐之也盖礼乐之自诸侯出于是久矣今案杜以路车之命非诸侯所得专故云尔成二年鲁公赐晋三帅先路注云三帅已尝受王之赐今改而易新此説尤不然如杜所见是天子之赐诸侯专之则不可改之而可也岂礼也哉】受楚之功而取货于郑不可谓国秦不其然受楚献功大名以货免之小利故谓秦不尔【谓受楚之功而取货于郑嫌有贪名伤国体耳非计名利之大小也】商颂有之曰不僣不滥不敢怠皇命于下国封建厥福言殷汤赏不僣差刑不滥溢不敢怠解自寛暇故能为下国所命为天子【诗郑笺云天命之于下国以为天子是也】栾范易行以诱之栾书时将中军范燮佐之易行谓简易兵备欲令楚贪已不复顾二穆之兵【疏谓贾郑皆读易为变易之易今案国语説此事云若易中下楚必歆之韦注云郑司农以为易行者中军与下军易卒伍也中军之卒良故易之此説于义为胜】晋人将与之县以比叔向以举材能比叔向【言令其禄秩如叔向也】

二十七年公丧之如税服终身税即繐也丧服繐衰裳缕细而希非五服之常本无月数痛愍子鲜故特为此服【礼日月已过乃闻丧而追服谓之税献公痛愍子鲜特为制服日月已满不忍即除如税然也疏引服防説意亦如此杜以税为繐非是】且吾因宋以守病为楚所病则欲入宋城【传文云且吾因宋以守病则夫能致死病字宜读属下谓为楚所攻而病则宋与受其祸必能致死助我也】何以恤我我其收之逸诗【诗周颂假以溢我我其收之朱传谓即此诗云何之为假声之转也恤之为溢字之譌也】十一月乙亥朔日有食之辰在申司厯过也再失閠矣周十一月今九月斗当建戌而在申故知再失閠也文十一年三月甲子至今七十一嵗应有二十六閠今长厯推得二十四閠通计少再閠释例言之详矣释例曰鲁之司厯渐失其閠至此始觉其谬遂顿置两閠以应天正前閠建酉后閠建戌云云【刘敞曰杜云顿置两閠诡聴骇俗非人情也周密曰杜所造长厯置閠疏数不齐多可疑者如此年则一歳两閠然前此者二十一年二十四年二十六年皆有閠矣何縁至此失闰已再而顿置两闰乎此其立法殆不可晓赵子常曰传言司厯过也盖指王朝厯官犹桓十七年传云官失之耳杜以为鲁之司厯非也至哀十三年又注云季孙虽闻仲尼之言而不正厯此亦谓鲁自有厯实承刘歆之误刘説见汉志其所传鲁厯不与春秋相符杜亦谓好事者为之窃谓周室虽衰岂遽废颁厯之礼诸侯亦安敢辄自为之鲁厯既差史之所书日月应与周记不同韩宣子见鲁春秋何以曰周礼尽在鲁也斯理必不然矣】

二十八年宋之盟君实亲辱君谓郑伯【案宋之盟郑伯不在而楚为此言未详或曰谓盟时约言云尔即所谓晋楚之从交相见者也】吴句余予之朱方句余吴子夷末也【史记吴世家书此事于王余祭三年司马贞曰余祭以襄二十九年卒则二十八年赐庆封邑不得是夷末服防谓句余即余祭也】崔氏之乱丧羣公子故鉏在鲁叔孙还在燕贾在句渎之丘在二十五年【案二十一年传齐侯复讨公子牙之党执公子买于句渎之丘公子鉏来奔叔孙还奔燕然则三子之斥逐乃庄公自为之不縁崔氏乱也传文前后乖违注亦不明此意】以徴过也徴审也【昭三十年传非公且徴过也注徴明也一云征验也以验其过】

二十九年乃使巫以桃茢先祓殡茢黍穰【説文□黍穰也茢芀也又释芀曰苇华也□茢二字自异芀亦作苕尔雅谓之薍祓殡者以苕为帚非黍穰也杜误以□为茢孔疏因傅会云今之苕帚或用薍穗或用黍穰谬矣】先君若有知也不尚取之不尚叔侯之取货且先君而有知也毋宁夫人而焉用老臣言先君毋宁怪夫人之所为无用责我【疏引服防曰不尚尚也言尚当取汝叔侯杀之毋宁宁也言宁自取夫人将焉用老臣乎此説是也】犹未也犹有商纣未尽善也【二南周诗何闗商纣贾逵云未有雅颂之成功是也】国未可量也言其或将复兴【服防曰言其国之兴衰世数长短未可量也】沨沨乎大而婉险而易行沨沨中庸之声婉约也险当为俭字之误也大而约则俭节易行【史记吴世家注引贾逵云其志大直而有曲体中庸之德难成而实易行依此説则险当为险难之意非字之误也今史记本或作俭疑后人以杜説追改】其周德之衰乎衰小也犹有先王之遗民焉谓有殷王余俗故未大疏曰服防以为此叹变小雅也其周德之衰微疑其幽厉之政也今知不然者以小雅大雅二诗相对歌大雅云文王之德是歌其善者知小雅亦歌其善者也且鲁为季札歌诗不应扬先王之恶以示逺夷服説非也【服説是杜以衰为小义终未安又杜谓季札在呉尝涉见此乐歌之文则其善恶札已自知之非鲁人所能掩盖矣二雅篇数既多当时乐师或间歌其一二札因就所闻而评讥之孔説太拘叶梦得曰季札以小雅为周德之衰大雅为文王之德者小雅皆变雅大雅皆正雅也如楚荘王言武王克商作颂亦与今诗次序不同盖雅以正变为大小颂以所作为先后者诗未删之序也论政事之废与而以所陈者为大小推功德之形容而以可告者为先后孔子删诗之序也今案叶氏此论似未必然録以备考】见舞象箾南籥者象箾舞所执南籥以籥舞也皆文王之乐【杜不解象南之义孔疏曰诗序维清奏象舞也即此象箾之舞南籥文舞象箾武舞也程大昌曰南籥者二南之籥鼓钟之诗所谓以雅以南以籥不僣者也又杜不言箾是何物案下文韶箾与此象箾同义书称箫韶司马贞谓箾即箫也字体变耳或云説文箾以竿击人也疑是舞人所执之竿窦俨大周正乐云舞箭谓之箾其説皆未识然否】美哉犹有憾文王恨不及已致太平【此服防旧説也然所谓有憾者盖自观者言之惜其未身致太平耳三分天下有其二以服事殷文王之安之也久矣何恨之有】

三十年亥有二首六身亥字二画在上并三六为身如筭之六下二如身是其日数也下亥上二画竖置身傍【邵文荘公曰二首亥字上二画也六身亥字中三画也三画而谓之六者其形如筭之六也下二如身谓其下二画亦如筭之六故曰如身盖古字体若此今案此説是也杜谓下亥上二画竪置身傍是以如为往于义颇迂近世马永卿所述刘安世之説亦同皆非也】曰譆譆出出譆譆热也【説文譆痛也别出诶字云可恶之辞其下引传此文不训热也及他字书皆无热义杜以此叫呼者是火妖故谓譆为热耳】唯君用鲜鲜野兽【宣十二年注新杀曰鲜】取我衣冠而禇之禇畜也奢侈者畏法故畜藏【禇衣之槖也成二年传曰寘之褚中以出荘子曰禇小者不可以懐大】

三十一年冦盗充斥充满斥见言其多【斥大也广也】非荐陈之荐陈犹献见也【荐进陈设也】天厉不戒厉犹灾也言水潦无时【天厉者天之厉气犹周官司救所谓天患彼疏云水旱之烖疾病之害是也不戒言不为戒备】我闻忠善以损怨为忠善则怨谤息【忠善刘向新序作忠信是也文相近而譌耳】岂不遽止然犹防川遽畏惧也【召穆公谏厉王曰防民之口甚于防川川壅而溃伤人必多子产之言盖出于此汉贾让亦云治土而防其川犹止儿啼而塞其口岂不遽止然其死可立而待也辞意足与此相比顔师古曰遽速也】周诗曰朋友攸摄摄以威仪摄佐也【襄十四年传注摄整也礼记缁衣引此诗郑注云言朋友以礼义相摄正也】

左传附注卷二







卷三

<经部,春秋类,左传附注

钦定四库全书

左传附注卷三　　　　　　明　陆粲　撰杜氏集解

昭公元年其敢爱丰氏之祧祧逺祖庙防曰祭法云逺庙为祧郑注祧之言超也超上去意也此公孙段是穆公之孙子丰之子其家唯有子丰之庙君若特赐或得立穆公庙耳无逺祖庙也杜云然者顺传文言之【魏了翁曰祧者取庙外之兆域为义祧即庙耳非为亲尽也自郑康成以起训祧后世皆承其误襄九年季武子对晋侯云君冠以先君之祧处之其还及卫冠于成公之庙仅四世耳岂逺祖乎今案康成注祭法谓诸侯无祧及注聘礼不腆先君之祧则云祧始祖庙言祧者祧尊而庙亲待宾客尚尊者斯特迁就之辞耳祭法所言晋张融以为皆衰世之制近世儒者盖多疑之孔于彼防中亦援此传文云散而通论则凡庙曰祧盖亦觉郑説之非也其谓丰氏无逺祖庙者良是而云以君赐或得立穆公庙则过矣记曰大夫不得祖诸侯而公庙之设于私家非礼也】设服离卫二人执戈陈于前以自衞离陈也【离犹离坐离立之离两相丽也】吾代二子愍矣二子谓王子围及伯州犂围此冬便位不能自终州犂亦寻为围所杀故言可愍【服防曰愍忧也代伯州犂忧公子围代子羽忧子哲汉书五行志注引应劭解亦与服同其説是也】带其褊矣言带褊尽故裂裳示不相逆【褊狭小也言此带其小矣范鞅请冠焉而叔孙婼与之两冠曰尽矣杜注以为伪若不解其意者今豹之裂裳为带意亦当尔】处不辟汚汚劳事【汚秽辱之事】举之表旗旌旗以表贵贱【闵二年传佩衷之旗也注旗表也表旗一义尔且此方论疆之事何遽及贵贱乎刘用煕谓表旗犹表识盖以别封界者也】周有徐奄二国皆嬴姓书序曰成王伐淮夷遂践奄徐即淮夷【书费誓云淮夷徐戎并兴诗江汉以平淮夷常武以征徐方作也则二国自别逸周书称三叔及殷束徐奄及熊盈以畔则徐奄盖助武庚为乱者】子皮赋野有死麕之卒章义取君子徐以礼来无使我失节而狗惊吠喻赵孟以义抚诸侯无以非礼相加陵【赵于常曰厖以喻楚诸侯恶公子围故欲赵孟安徐驯扰之观下文赵孟荅赋之语可见】抑子南夫也言丈夫【女以子南先聘已故言夫也下文云夫夫妇妇所谓顺也其指可识矣】终事八反每十里八乘车各以次载币相授而还不径至故言八反千里用车八百乘其所余二百乘以自随故言千乘【案千乘之説先儒尝辨其妄然传言十里舎车不云每舎防乘杜縁八反之语遂为此言以求合千乘之数过矣】鲜不五稔鲜少也少尚当歴五年多则不啻【韦昭曰言鲜不至五年而亡也】主民翫嵗而愒日翫愒皆贪也【后子方讥赵孟意衰安得更谓之贪説文翫习厌也引此传文别出忨字则引外传忨嵗而□日云忨贪也今当以前説为正愒与憇同息也翫愒皆偷安之意韦昭于外传亦注云忨偷也】崇卒也崇聚也【崇之为言尊也谓崇尚步卒】请皆卒去车为步卒自我始乃毁车以为行魏舒先自毁其属车为步陈【请皆卒自我始为句犹曰此法自我作古耳非谓先自毁其车也胡氏谓后世车战法亡实啓于此】于是乎节宣其气宣散也【宣通也节者为之节适孔疏以为时节非也】

二年敢拜子之弥缝敝邑弥缝犹补合也谓以兄弟之义【此下语意不完当有逸文】国则不共逆卑于送是晋国不共【传文云国则不共而执其使君刑已颇当读至使字句絶盖曰齐国则不共矣而执其使则晋君之刑已颇言罪不在使人也杜误断其句】

三年不敢择位而数于守适不敢以其位卑而令礼数如守适夫人【数音义当如数其贵宠之数数于守适犹曰齿于守适尔】君若不弃敝邑而辱使董振择之以备嫔嫱董正也振整也【董督也振犹举也】民人痛疾而或燠休之燠休痛念之声【燠休依注读为妪呴王若虚以为温煦安息之意读如本字亦通】以乐慆忧慆藏也【朱申曰慆慢也以淫乐而慢易忧祸也】诗曰君子如祉乱庶遄已如行也祉福也言君子行福则乱庶防疾止也【如若也祉朱传以为犹喜也宣十七年范武子引此诗亦云君子之喜怒以已乱也盖君子喜则锡福故谓喜为祉】及郊遇懿伯之忌敬子不入忌怨也懿伯椒之叔父敬子叔弓也叔弓礼椒为之辟仇【忌谓忌日耳此觧及檀弓注疏所云皆瞽説也】子雅不可曰彼其髪短而心甚长其或寝处我矣言不可信【齐二十八年庆封闻子雅子尾怒告卢蒲嫳嫳曰譬之如禽兽吾寝处之矣故子雅云尔以复徃言谓彼虽衰老而故智尚存或能寝处我矣】

四年先王务脩德音以亨神人亨通也【刘向新序援此文亨作享古字亨享通】晋君少安不在诸侯安于少小不能逺图【杜意以少安为幼小时躭于安逸也释文谓少读如字于义为胜少安犹叔向云晋少懦矣又晏子云后世若少惰外传亦有若少安恐无及也之语】雹可御乎御止也【御拒也禁也】西陆朝觌而出之谓夏三月日在昴毕蛰虫出而用冰春分之中奎星朝见东方【既云夏三月又云春分之中不可晓疏虽强觧义终难通其引服防郑二説服云春分奎始朝见月令仲春天子乃献羔启氷是也郑云西陆朝觌谓四月立夏昴朝见即用礼夏班冰也刘谓郑説近之】民不夭札短折为夭夭死为札【昭十九年传注大死曰札此以大为夭文误耳郑众云札疾疫死亡也越人谓死为札刘熙释名云札截也气伤人如有断截也郑亦读札为截】王使椒举侍于后以规过规正二子之过【谓规正防礼之失耳礼虽向戌公孙侨所献然非二子身行之也何谓规其过乎】寡君将堕币焉敢谢后见恨其后至故言将因诸侯防布币乃相见【堕币未详注直云布币疏以堕为输引公羊传输平犹堕成为证然彼读输为渝渝变也故云堕败其成耳于此义不相当也】汰而愎谏愎狠也【僖十五年传愎谏注戾也毛晃曰咈也】求之而至又何去焉言求食可得无为去竖牛盖杜泄力不能去设辞以免【杜泄憾叔孙之召竖牛以致祸故言汝本自求之而至今又何用去之哀八年吴伐鲁子服何谓孟懿子曰召之而至又何求焉语意与此相类】

五年舍中军卑公室也罢中军季孙称左师孟氏称右师叔孙氏则自以叔孙为军名【刘敝曰如杜所言则三军犹在徒以军为师名号少异耳何谓舍中军乎今案鲁之军号传所不言哀十一年虽称左师右师疑亦临时所命若晋之三军楚之二广有定制者传则屡书之矣叔孙氏之军名尤未见有据】使乱大从使从于乱【服防云使乱大顺之道是也大顺者适庶之常分】郑伯劳子荡于汜劳屈生于菟氏汜莵氏皆郑地晋侯送女于邢丘子产相郑伯防晋侯于邢丘传言楚强诸侯畏敬其使【此注为郑伯劳子荡屈生发也当与上注相属今断向此盖传写误】民食于他他谓三家也言鲁君与民无异【程公説曰古者君养民民食于他者言民为三家所有也】晋不失备而加之以礼重之以睦君臣和也【睦睦于楚也传曰卫事晋为睦】叔禽叔椒子羽皆韩起庶子【刘以为叔禽等亦韩起之族今案下文云皆大家也三人若是庶子不得称家又云辅韩须杨石而不及叔禽等其非韩起之子明矣】今此行也其庸有报志言吴有报楚意【其庸者不敢必然之辞僖十五年传曰晋其庸可冀乎今蹶由言此行也吴其庸有报楚之志为将待后举若邲之报城濮者然】

六年始吾有虞于子虞度也言准度子产以为已法【虞犹我无尔虞之虞言虞虑而敬惮之也】纠之以政纠举也【纠督也督正之也】诗曰仪式刑文王之德日靖四方诗颂言文王以德爲仪式故能日有安靖四方之功刑法也又曰仪刑文王万邦作孚诗大雅言文王作仪法为天下所信【二注皆于经文不顺德今诗作典郑笺云仪则式象法行文王之常道又云仪法文王之事则天下信而顺之其説是也襄十三年传引此诗杜觧云文王善用法亦误】

七年暨齐平齐求之也齐伐燕燕人赂之反从求平【刘敞曰杜説与传意错传所云齐求之者指齐求与鲁为平也其下乃云齐侯次于虢燕人行成若齐已暨燕平无缘复有兹事且齐伐燕燕人赂之传当云燕求之暨燕平不当云齐求之暨齐平也以事推之自昭公即位未尝与齐通好此年三月叔孙婼如齐涖盟此则鲁与齐平之验矣亦犹定十一年及郑平叔还如郑涖盟也章灼不疑】鲁卫恶之受其凶恶【恶读畏恶之恶恶之犹曰忌之尔襄二十八年传周楚恶之注云周王楚子受其咎亦误】用物精多物权势【物疏谓奉养之物是也】子皮之族饮酒无度相尚以奢相困以酒【相尚以奢传所不言于辞为衍且此亦何烦训释】圣人之后也圣人殷汤而灭于宋孔子六代祖孔父嘉为宋督所杀其子奔鲁【世本家语并云孔父嘉曾孙防叔始奔鲁家语又云以辟华氏之偪故今案嘉为莘督所杀其子辟祸应即时出奔安得至曾孙乃适鲁乎杜説较近理特未详所据耳王符氏姓志云孔父之子木金父始降为士故田灭于宋此説尤恐未然】圣人有明德者若不当世其后必有达人圣人之后有明德而不当大位谓正考父【孟僖子之意盖以正考父为圣人耳杜前既误觧圣人为殷汤至此又横益其文为圣人之后】孟非人也将不列于宗不可谓长跛足非全人不可列为宗主【言不得在宗人之列也】

八年抑臣又闻之抑疑辞【抑发语辞】莫保其性性命也民不敢自保其性命【顔师古曰性生也】子盍谓之谓之使无攻我周书曰惠不惠茂不茂周书康诰言当施惠于不惠者劝勉于不勉者茂勉也【谓之当连周书为句惠者顺也盖令举书辞以诏子良使顺其不顺而勉其不勉也】犹将复由由用也【由经也从也言将复经由鹑火之次乃亡魏了翁谓由义如尚书颠木之有由蘖今案由古字作防木生条也言陈将复兴如已仆之木复生防蘖其义亦通】九年岂如弁髦而因以敝之童子垂髦始冠必三加冠成礼而弃其始冠故言弁髦因以敝之【此注未明寻杜意当谓加弁于髦因称弁髦耳刘谓弁髦二物因以敝之者冠毕则弃弁亲没则不髦也】后稷封殖天下今戎制之不亦难乎后稷修封疆殖五谷今戎得之唯以畜牧【上二年传封殖此树注封厚殖长是也制之亦言戎得制御之耳以封为修封疆制之为畜牧皆谬甚】暴灭宗周宗周天子【书多方王来自奄至于宗周疏曰此宗周即镐京也祭统卫孔悝之鼎铭云即宫于宗周彼宗周谓洛邑也吕氏曰东迁之后都洛则洛亦谓之宗周王者所都天下宗之今案十六年传引诗宗周既灭注亦云周为天下宗也】而楚所相也相治也楚之先祝融为高辛氏火正主治火事【疏云相训助是也言相助火政】辰在子卯谓之疾日疾恶也纣以甲子防桀以乙卯亡故国君以为忌日【王充论衡曰礼不以子卯举乐殷夏以子卯亡也贾逵郑皆同此义故杜用之汉书翼奉传曰北方之情好也好行贪狼申子主之东方之情怒也怒行隂贼亥卯主之贪狼必待隂贼而后动隂贼必待贪狼而后用二隂并行是以王者忌子卯张晏曰子刑卯卯刑子相刑之日故以为忌而説者以为夏殷亡日不推汤武以兴乎孔氏谓郑众注春秋其説亦如此今録以备一义】又饮外嬖嬖叔外都大夫之嬖者【荘二十八年注外嬖在闺闼之外者与此不同大抵言内嬖皆谓嫔御外嬖则谓羣臣耳成十七年注云爱幸大夫是也】

十年彼虽不信彼传言者【刘用熙曰彼谓栾高也信犹实也言彼虽不实欲攻我】庸愈乎罪恶不差于陈鲍【愈犹胜也言栾高庸胜于陈鲍乎】战于稷稷祀后稷之处【释文云稷地名六国时齐有稷下馆是也】斩焉在衰绖之中既葬未卒哭故犹服斩衰【刘用熙曰县子云三年之防如斩期之丧如剡斩谓哀痛之深如斩絶也以为斩衰者缪】

十一年物以无亲物事也【物犹人也言不恤小国之患故使物情不附】朝有着定着定朝内列位常处谓之表着【注衍表字刘云下文言防有表则此不得谓之表着也】

十二年毁之则朝而塴塴下棺【俞琰曰塴字从土从崩当是既下棺而掩之以土也杜以塴为下棺非也今案説文云窆葬下棺也又云塴丧葬下土也礼谓之封周官谓之窆郑众觧周礼亦略同塴之与窆实则一事义小异耳】齐将何事言晋德不衰于古齐不事晋将何所事【何事犹云能作何等事也言其无能为耳】外彊内温忠也坎险故彊坤顺故温彊而能温所以为忠【外彊内温和以率贞二语取喻于卦象义虽近似然详传文云坤之比者谓坤卦之比爻耳故此下唯説黄裳元吉之义亦犹七年孔成子筮得屯之比止论利建侯不取比义文如崔杼得困之大过阳虎得泰之需其为説皆止取本爻不及变卦也】且夫易不可以占险夫易犹此易【夫语辞】翠被以翠羽饰被【被帔也古字通説文方言皆谓帬为帔帬下裳也】祭公谋父作祈招之诗以止王心祈父周司马招其名【王肃曰祈招诗名犹齐景公作君臣相説之乐曰徴招角招者】形民之力而无醉饱之心言国之用民当随其力任如金冶之器随器而制形故言形民之力去其醉饱过盈之心【案家语形作刑王肃注曰刑伤也刑伤民力用之不节无有醉饱之心言无厌足也李百药封建论云或刑民力而将尽亦用此意】

十三年依陈蔡人以国国陈蔡而依之【言依倚陈蔡之众以立国耳是时仓卒起事何暇遽国陈蔡乎疏谓以国者许为复其国以此招慰之亦未然】知挤于沟壑矣挤队也【説文挤排也】乃有大事于羣望羣望星辰山川【赵匡曰据礼篇云诸侯祭名山大川在其封内者不言星辰杜此説可疑赵子常曰舜典言望于山川不及星辰周礼典瑞言而圭有邸以祀地旅四望圭璧以祀日月星辰则星辰非望明矣杜説盖承贾逵服防之误今案上七年传并走羣望注云晋所望祀山川是也】无与同好谁与同恶言弃疾本不与子干同好则亦不得同恶【案服防云言子干无党于内谁当与共同好恶者杜专指弃疾非也】渎货无厌渎数也【渎与黩通説文黩握持垢也一曰蒙也渎货犹曰冒于货贿尔】不明弃共百事不终所由倾覆也信义不明则弃威不威弃礼无礼无经无经无业故百事不成【刘曰既言不明弃共则当云不共弃序不序弃经不经弃事乃顺传文】贡之无蓺蓺法制【文六年传陈之蓺极注引此传文云蓺准也】以幕蒙之蒙裹也【蒙覆冒也】懐锦奉壶饮氷以蒲伏焉蒲伏窃往饮季孙冰箭筩盖可以取饮【诗郑风抑释掤忌毛传云掤以覆矢先儒相传谓氷与掤通故此年及二十五年注皆训为箭筩盖然彼文云释甲执氷或当如杜义此云饮氷即是氷耳邵文荘公曰饮氷以壶藏于氷也犹饮羽之饮】

十四年臣欲张公室也张强也【以张为强义亦少迂宣公十八年注张大公室是也】宥孤寡寛其赋税【服防以为寛赦其罪是也孤寡尤可哀矜故特言之与下文赦罪戾自不相妨】已恶而掠美为昬掠取也昬乱也【掠夺取也昬谓不知义理】曰义也夫可谓直矣于义未安直则有之犹义也夫三罪唯荅宣子问不可以不正其余则以直伤义故重疑之【元凯此论先儒或讥其失然叔向之处三事亦未尽合义传中此类亦非仲尼之言辨见别録】

十五年王一嵗而有三年之防二焉天子絶期唯服三年故后虽期通谓之三年防【此觧未畅孔疏备矣】一动而失二礼无大经矣失二礼谓既不遂服又设宴乐【朱申曰失二礼谓因防求器又宴乐以早】

十六年执政御之御止也【御拒也】刑之颇类縁事类以成偏颇【此觧于文不顺服防读类为纇云不平也】子产赋郑之羔裘取其彼已之子舍命不渝邦之彦兮以美韩子【不渝下脱邦之司直四字】十七年辰不集于房集安也房舍也日月不安其舍则食【书孔传曰集合也不合则日食可知疏曰左传言日月之防是谓辰日月当聚防共舍今不合于舍则月体掩日而食矣或以房为房星非也唐歴志曰古文集与辑同日月嘉防而隂阳辑睦若变而相伤则不辑矣其説皆无杜不同】今除于火火出必布焉今火向伏故知当须火出乃布散为灾【朱申曰言今火向伏而彗以除之所谓除旧明年大火星出必布散为灾所谓布新也】瓘斚玉瓉瓘珪也斚玉爵瓉勺也【説文瓘玉也下引此传文盖瓘斚者以瓘玉为斚耳与下玉瓉相对非珪也】

十八年大人患失而惑又曰可以无学无学不害患有学而失道者以惑其志【患失犹论语云患失之矣言大人惧违众而失位其志意惑乱故狥流俗之説而曰可以无学也】振除火灾振弃也【尔雅振讯也郭璞注奋迅也此下孔疏言振讯除去火灾是也】子大叔之庙在道南其寝在道北其庭小庭搜塲也过期三日处小不得一时毕【庭谓庙寝之间也以其小不便于搜当除之使广而大叔不忍毁庙故过期三日须子产见之有后命也】许曰余旧国也许先郑封郑曰余俘邑也隠十一年郑灭许而复存之故曰我俘邑【十二年传楚灵王云伯父昆吾旧许是宅今郑人贪赖其田襄十一年传东侵旧许杜注云许之旧国郑新邑盖许迁而郑得之故今许人谓郑曰尔之地乃余旧国也郑人谓诗曰尔之国乃余俘邑也言其两不相下耳苟谓许先郑封而自称旧国则郑亦自谓俘邑乎】

十九年寡君之二三臣札瘥夭昬大死曰札小疫曰瘥短折曰夭未名曰昬【国语无夭昬札瘥之忧韦注云狂惑曰昬疫死曰札瘥病也又君子失心鲜不夭昬注云昬狂荒之疾也此云大死小疫似未有据且传言寡君之二三臣则不得为未名矣后年晏子论祝史亦曰夭昬孤疾则韦説为是】私族于谋而立长亲于私族之谋宜立亲之长者【私族于谋盖言私谋于族倒字以成文耳如云室于怒市于色又云鲁故之以】二十年梓慎望氛时鲁侯不行登台之礼使梓慎望氛【此或梓慎自望见之如十八年登大庭氏之库以望火耳何由知鲁侯不行登台之礼郑注周礼冯相氏云世登高台以观天文然则此因日官之世业也】狎齐豹狎轻也【襄六年传少相狎注狎亲习也】私欲养求养长也【言以私欲长养其所求欲日益纵则求亦日益广也】四物杂用四方之物以成器【四物未详此强觧耳】七音周武王伐纣自午至子凡七日王因以数合之以声昭之故以七同其数以律和其声谓之七音【此注实采国语之文然云自午至子凡七日不用彼所言七列七同者未测杜意刘以此为疑孔疏谓尚书国语事得两通此曲説也】柔逺能迩以定我王柔安也逺者懐附近者各以能进则王室定【诗朱传曰能顺习也】不竞不絿不刚不柔絿急也【朱传以絿为缓是也不竞不絿犹曰不耆不懦尔义与下不刚不柔相比】

二十一年使有司以齐鲍国归费之礼为士鞅牢礼各如其命数鲁人失礼故为鲍国七牢【刘曰聘礼卿之饔饩五牢则牢礼不必依命数鲍国礼当五牢加二牢耳】子无我迋迋恐也【定公十年传迋吾兄也注迋欺也诗郑风人实迋汝毛传云迋诳也】

二十二年王与宾孟説之欲立之王语宾孟欲立子朝为太子【説读为悦林尧叟云王与宾孟皆喜子朝也依杜觧则説音如字非是】

二十三年使各居一馆分别叔孙子服回【贾逵以为使邾鲁大夫各居一馆是也下言士伯听其辞而愬诸宣子乃皆执之者亦执诸大夫也刘用熙曰邾鲁彼此有曲直故皆执之终以邾直多故先归邾子】南宫极震为屋所压而死【赵子常曰言南宫极震是以震死非为屋所压也】吴大子诸樊入郥诸樊吴王僚之大子【孔陆皆云吴子诸樊是王僚伯父何容僚子乃与同名恐传写误耳徐天祜云襄二十五年经书吴子遏伐楚门于巢卒杜注遏诸樊也传亦书诸樊卒至是仅三十年杜不辨此传之误亦依文觧之谬矣今案史记吴世家书此事以为公子光是也】

二十五年五牲麋鹿麏狼兔疏曰十一年传曰五牲不相为用注云牛羊豕犬鸡此异彼者以上文已言六畜故别觧之用郑六兽之説去野豕而以其余当之也【六畜五牲三牺总是此物随所用而异其号也杜觧五牲前用尔雅后从郑于彼所释六者之名各损其一取决肺膓自相乖背良可怪矣服防觧三牺为雁鹜鸡亦非是三牺犹诗言三物云尔】九文谓山龙华虫藻火粉米黼黻也华若草华藻水草火画火粉米若白米黼若斧黻若两已相戾【书孔传曰华象草华虫雉也説者谓此言象草华之虫为雉也周礼司服郑注亦以华虫为一物此注释华而不及虫疑有逸文】五章以奉五色集此五章以奉成五色之用【传文云为九文六采五章以奉五色杜断五章以下为句误也】为父子兄弟姑姊甥舅昏媾姻亚以象天明六亲和睦以事严父若众星之拱辰极也【上注以天明为日月星辰今此亦言其亲踈伦序比象于文之行列尔何乃顿异其説乎】简子曰鞅也请终身守此言也鞅能守此言故终免于晋阳之难【鞅以晋阳叛后乃灭范中行氏而专晋国迹其行事无君臣上下之礼甚矣安在其能守此言也杜説亦以成败论人尔】相其室相治也【襄十九年传相子革子良之室注云相助其子是也】此之谓不能庸先君之庙不能用礼也盖襄公别立庙【周衰礼废诸侯典祀盖有独丰于昵者如闵二年禘于荘公赵匡曰不及于祖也今此禘于襄公亦然杜皆谓别立庙误矣武宫炀宫之立经传皆书之即别立此二公庙无縁不书】生心同求将合与季氏同求叛君者【同求所谓同恶相求】而何守焉何必守公【谓何必守盟誓之言也】

二十六年王心戾虐万民弗忍居王于彘不忍害王也【刘曰不忍者不能忍王之虐也今案周语祭公谋父曰商王帝辛大恶于民庶民弗忍欣戴武王以致戎于商牧彼文亦谓弗堪忍其恶也张衡东京赋云百姓不能忍是用息肩于大汉而欣戴高祖正用其语】诸侯释位以间王政间犹与也去其位与治王之政事【史记言厉王奔彘周召二相行政号曰共和然汉书古今人表有共伯和顔师古曰共国伯爵和其名史迁之言未可据也汲冡纪年亦云厉王既亡有共伯和者摄行天子事又荘子称共伯得乎共首司马彪曰共伯名和诸侯知其贤请以为天子即王位十有四年大旱屋焚卜曰属王为祟召公乃立宣王共伯复归于宗逍遥得意共山之首吕氏春秋云共伯和其行好贤仁周厉之难天子旷絶而天下皆来请矣据此诸书所説皆同则释位以间王政者共伯其人也】矫诬先王先王谓景王疏曰谓矫景之命立猛【上文云谓先王何常之有斯即所谓矫诬者矣一篇之中言先王者皆谓先世之王不应于此独指景王也然称先王则景固在其中矣】

二十七年王可弑也母老子弱是无若我何犹言我无若是何欲以老弱托光【王肃云专诸言王僚母老子弱也又史记呉世家説此事云王僚可杀也母老子弱而两公子将兵攻楚楚絶其路方今吴外困于楚而内空无骨鲠之臣是无奈我何文意尤明司马贞云服防杜预见左传下文曰我尔身也以其子为卿遂强觧云云语不近情过为迂回非也】蒙王与令尹以自利也蒙欺也【蒙覆也言欺防其上若覆蔽之然也诸言相蒙蒙其先君之类意皆如此】季氏之复天救之也复犹安也【季氏见伐防亡而复存故谓之复】而弗敢宣也宣用也【宣布也言其自抑不敢宣布权宠】事君如在国书公行告公至是也【赵子常曰事君如在国即后贾马归从者衣屦之类此季孙之奸也杜以书行告至当之谬矣】使宰献而请安比公于大夫也礼君不敌臣宴大夫使宰为主请安齐侯请自安不在坐也【刘谓燕礼司正命卿大夫以安今此传所言亦当如彼请鲁侯自安耳杜云齐侯不在坐非也孔疏援乡饮酒礼以请安于賔乃是常事未见卑公之意以刘説为非然彼礼是卿大夫所行者两君相见安得以为比而谓请安为常事乎杜偶不考仪礼故致斯误耳】

二十八年慭使吾君闻胜与臧之死也以为快慭发语之音【哀十六年不慭遗一老注云慭且也与此不同国语韦昭注云憖愿也】属厌而已属足也【韦昭曰属适也厌饱也言适可饱足则止】

二十九年人实不知非龙实知言龙无知乃人不知之耳【言人自不智无扰畜龙之术耳非龙之有智也】夏后嘉之赐氏曰御龙夏后孔甲以更豕韦之后更代也以刘累代彭姓之豕韦累寻迁鲁县豕韦复国至商而灭累之后世复承其国为豕韦氏【此谓以御龙更豕韦之后自夏已然矣据郑语云彭姓豕韦则商灭之而襄二十四年传范宣子亦自称其祖在夏为御龙氏在商为豕韦氏与蔡墨之语不同故杜为委曲通之如此然于传记未有考也】木正曰句芒取木生句曲而有芒角也【白虎通曰芒之为言萌也其义近是古音萌与芒通】有烈山氏之子曰柱为稷烈山氏神农世诸侯【案孔疏曰鲁语及祭法皆云烈山氏之有天下也其子能殖百谷故祀以为稷贾逵郑皆谓烈山炎帝之号即神农也然则杜注之误明矣孔既知之乃复曲为辨觧亦党同之过也】遂赋晋国一鼓铁以铸刑鼎令晋国各出功力共鼓石为铁计令一鼓而足【家语亦説此事王肃注云三十斤谓之钧钧四谓之石石四谓之鼓小尔雅所説同杜云一鼔而足殆非也】

三十年共其职贡与其备御不虞之患岂忘共命言不忘共命以所备御者多不及办之【不虞之患若军旅防葬之类出于意外者言此等皆不敢忘共命非谓不及办也】若其不闲虽士大夫有所不获数矣不得如先王礼数【言不得备数以充使也】敝邑之少卿少年少也【少卿言其位卑犹云介卿亚卿矣】若好吴邉疆使柔服焉柔服谓不与吴搆怨【朱申曰使呉人柔顺而服从也】若为三师以肄焉肄犹劳也【释文云肄一本作肆今案文十二年河曲之战云使轻者肆焉注谓肆暂往而退也与此传所谓彼出则归彼归则出意正相类于义为长】

三十一年寡君其罪之恐敢与知鲁国之难言恐获不纳君之罪今纳而不入何敢复知耶【荀跞以昭公言切故云寡君尚自恐得罪又敢与知鲁国之难耶】不为利回回正心也【此语未详或云回正心者回改其正直之心窃寻元凯诸注语皆简明此独晦澁恐文有脱误】攻难之士将奔走之攻犹作也【攻撃也言好攻击作难之士也以作训攻非其义矣】上之人能使昭明上之人谓在位者在位者能行其法非贱人所能【言在位者能使春秋之义昭明则足以劝善惧淫如下文所云也】

三十二年崇文德焉所以崇文王之德【刘以为崇文德之教是也】定公四年啧有烦言莫之治也啧至也烦言忿争【管子啧室之议房龄曰谓议论者言语讙啧荀子啧然而不类扬倞曰啧争言也此云啧有烦言若曰啧然有烦乱忿争之言耳】五叔无官五叔管叔鲜蔡叔度成叔武霍叔处毛叔耼【逸周书及史记皆云毛叔名郑此作耼误也且耼季是毛叔弟何容乃取兄名为封国之号斯必不然矣陶渊明集圣贤羣辅録作毛叔圉】吾子欲复文武之略略道也【成二年传侵败王略注经略法度也】奔食而从之败诸雍澨五战及郢奔食食者走不陈故不在战数疏曰自小别至于大别三战也柏举也清发也此已五矣若复数雍澨则为六也传例皆陈曰战奔食则不暇为陈故不数也【清发之战半济而击之则亦非皆陈而战矣何得数之为五也盖自小别至大别三战自柏举至此又五战则雍澨亦在其数但傅文高简举其大略耳】以奨天衷奨成也【僖二十八年皆奨王室注奨助也】不敢以约为利此约谓要言也此一时之事非为德举故辞不敢见亦不肯为盟【此约与上乘人之约义同谓不敢乗君父困约之时以为利也】未获所伏伏犹处也【伏隐也谦言未获所窜隠之处】

五年改步改玉昭公之出季孙行君事佩璵璠祭宗庙今定公立复臣位则亦当去与璠【周语晋文公请隧王弗许曰改玊改行韦昭云佩玉所以节行步君臣迟速有节言服其服则行其礼晋侯尚在臣位不宜有隧也今仲梁懐之言亦此意若曰季孙人臣未改君步则不宣改玉矣杜谓季孙前此尝佩璵璠祭宗庙未必然也】子西曰请舍懐也以初谋弑王也王曰大德灭小怨道也终从其兄免王大难是大德【寻传所记鬬懐但有弑君之谋曽无从王之绩昭王此意当是以其兄鬬辛之故若曰以兄之德灭弟之怨耳】

八年主人出奔师攻郛人少故遣后师走往助之疏曰贾逵以为主人出鲁师奔走而却退也若从贾言则是败还下传阳虎何得云猛在此必败明其时不败故猛得逐廪丘人也【贾説是其曰奔走却退者暂退耳不谓战败而奔也与阳虎之言自不相妨】捘卫侯之手及捥捘挤也血至捥【赵子常曰传不言见血杜説甚矣戴侗曰捘若但为推挤则不当言至捥今案字书捘一作捽持头髪也捽是捉持之意捘义亦当然耳】桓子咋谓林楚咋暂也【咋音诈语声也一音责大声也依注则当为乍非也】而先皆季氏之良也尔以是继之欲使林楚免已于难以继其先人之良【疏曰言汝先祖以来皆为季氏之良臣汝今不良以是杀我之事继续之此説于义为长】九年子明谓桐门右师出右师乐大心子明族父右师往到子明舍子明逐使出门去【刘用熙曰子明盖与右师同居古者同族居有东西宫南北宫出谓逐之使出而别居也】其帅又贱帅谓东郭书【刘云传所陈东郭书之事皆非将帅若书为帅则人无不识何故云晢帻而衣貍制齐侯使视之乃知夫子也又书既为帅而被晋之败何齐君乃以为功而更受赏乎此説是也】彼宾旅也言彼与我若宾主相让旅俱进退【案犁弥与东郭书让登犹不相识盖是异国之人新为齐臣者故书谓之宾旅犹后子目子干为羇矣】

十年于神为不祥盟将告神犯之为不善【案説文祥福也一曰吉也杜每以善训祥然有不尽合者如昭三年晏子云违卜不祥哀十四年鉏商获麟以为不祥十六年白公曰弑王不祥石乞曰以敬事神可以得祥此等若一训为善则难通矣】

十二年与其素厉宁为无勇素空也厉猛也言伐小国当如畏者以诱致之【滑罗以曹国小弱无追兵故言与其殿而空设严猛宁为无勇耳不欲虚当为殿之名也】

十三年乃如之而归之于晋阳欲如是谋而后归卫贡【乃如之者与上十年使如之义同盖实侵齐而归卫贡非谓欲如是谋也】

哀公元年夫屯昼夜九日夫犹兵也垒未成故令人在垒里屯守蔡【刘谓夫役屯聚昼夜不止九日而筑垒成此説是也】不失旧物物事也【不失旧物谓能复故业也】不可食已食消也已止也【食义见僖十五年已语辞】吾先大夫子常易之易犹反也【易读如易晋易秦之易言轻易之也】次有台榭陂池焉再宿曰次疏曰荘三年传例一宿为舍再宿为信过信为次言夫差所停三日则役民为此也【杜云再宿曰次误矣孔谓所停三日则役民为此亦未必然此直言其所次止之处则有观防之乐耳】二年阳虎曰吾车少以兵车之斾与罕驷兵车先陈斾先驱车也以先驱车益以兵车以示众【此觧未畅案襄十八年晋人伐齐斥山泽之险斾而疏陈之使乘车者左实右伪以斾先今以兵车之斾亦此意盖设斾于车盛为军容与罕驷兵车在前者相对结阵罕驷自后至见之必惧其众也】郑胜乱从释君助臣为从于乱【乱从与昭五年使乱大从义同】

三年庀女而不在死庀具也【庀者省録之意周礼大胥比乐官郑大夫读比为庇云録具之也】

四年隂地之命大夫士蔑命大夫别县监尹疏曰楚官称尹故以尹言【隂地之命大夫是晋臣非楚官也安得称尹注误尔】

六年需事之下也需疑也【説文需须也待也】战于荘败荘六轨之道【马永卿曰孟子称荘岳之间盖齐国繁防之地襄二十八年庆封反陈于岳此云战于荘皆齐中里名也】再败楚师不如死前已败于柏举今若退还亦是败【刘云再败谓今战更败也今案此下云弃盟逃雠方説退意则此再败之义当如刘説】潜师闭涂潜师密发也闭涂不通外使也【司马贞曰闭涂即礼记所云菆涂者谓匿其防也今案徐广曰涂一作壁又列女传亦作壁壁军垒也】

七年上物不过十二上物天子之牢【上物亦通言之如冕与旂俱十二旒玉路樊缨十二就之类皆是不専谓牢而牢亦在其中矣】

八年及吴师至拘者道之以伐武城克之鄫人教吴必可克疏曰杜意以下传始云王犯尝为之宰澹台子羽之父好焉国人惧惧者谓武城邑惧子羽之父为呉内应则是此时未得武城故知言克之者是鄫人教吴之语刘以为实克武域国人惧者惧其害鲁非也【传言伐武城克之其文甚明子羽之父虽武城人此时盖在鲁故国人惧其为内应耳刘説于传文为顺未可非也】景伯负载造于莱门以言不见从故负载书将欲出盟【刘谓载非载书盖负载器物欲往为质此説是也载当依释文作戴诗载弁俅俅读曰戴荀卿书戴子作载子盖古字通】

十一年子羽鋭敏鋭精也【鋭利也】人寻约吴髪短约绳也八尺为寻吴髪短欲以防贯其首【説文寻绎理也寻约者使寻理防约以待用也】使于齐属其子于鲍氏为王孙氏私使人至齐属其子改姓为王孙欲以辟吴祸【史记説苑吴越春秋皆云吴王使子胥于齐子胥属其子于齐鲍氏而还报吴是谓子胥实身自使齐矣与杜説不同】

十二年孔子与吊适季氏季氏不絻放绖而拜孔子始老故与吊絻防冠也孔子以小君礼往吊季孙不服防故去绖从主节制【孔疏云礼吊无拜法曲礼曰凡非吊防非见国君无不荅拜者郑曰防賔不荅拜不自賔客也今案依此礼则言孔子拜者误家语作投绖而不拜亦非是吊于礼自无拜法何假言不拜也又今之家语辞多鄙近孔疏盖屡讥之矣此等皆依放传文为之必若所云则是圣人贬礼以狥强臣乎窃疑传文当以季氏不絻放绖而拜为句盖言其不着防冠又去绖而拜耳传以是志礼之变非谓孔子去绖拜也更详之】

十三年肉食者无墨墨气色下【韦昭曰墨黒气也】佩玉橤兮橤然服饰备也【説文橤垂也】

十四年子我夕夕视事【昭十二年传右尹子革夕注云夕暮见也栁宗元朝日説引此传文亦以为暮见】长而上偻肩背偻【通俗文曰曲脊谓之伛偻】成子兄弟四乘如公成子之兄弟昭子荘简子齿宣子夷穆子安廪丘子意兹芒子盈惠子得凡八人二人共一乘【史记齐世家司马贞注云世本陈僖子乞产成子常以下凡七人若昭子则桓子之子成子之叔父又不名荘田完世家云田常兄弟四人如公宫此称四乘谓兄弟四人乘车而入非二人共乗也其三人不见者盖时或不同入公宫不可彊以四乘为八人増叔父为兄弟之数此服防杜预之失也今案孔疏亦引世本以昭子荘为僖子之子与司马氏之説不同疑其欲成杜义而妄言耳】侍人御之子我侍入【公之侍人也故得在内而御陈氏】野曰尝私焉尝试也【言已尝与在师私昵犹云吾尝获私于夫子尔传曰栾盈佐魏荘子于下军献子私焉】

十五年寡君使盖备使备犹副也【备具也言备使数而已】废日共积废行道之日以共具殡敛所积聚之用【共积谓共给委积也】利不可得而防宗国将焉用之防宗国谓以邑入齐使鲁有危亡之祸【防失也背鲁出奔是自失其宗国】

十六年旻天不吊吊至也【吊恤也言不相恤也传每言不吊杜亦多训恤此与昭二十六年羣不吊之人皆训至误也郑众周礼觧引此传文作闵天不淑】不慭遗一老慭且也【不憖遗一老诗十月之交文郑笺曰慭者心不欲而自彊之辞尔雅曰憖彊也説文憖説也甘也其下亦引此传语皆与杜义不同】周仁之谓信周亲也【周备也至也周仁犹孟子云周于德】楚未节也言楚国新复政令犹未得节制【言国力未纾尚不得节适非谓政令也】以险徼幸者其求无餍险犹恶也【记曰小人行险以徼幸郑曰险倾危之道也】

十七年数之以三罪而杀之三罪紫衣袒裘带劒【良夫乘衷甸两牡僣卿当为罪之一若三罪不数衷甸则传何用言之又袒裘不释劔而食总是一事不得分为二罪也】大子又使防之防诉父欲速得其处【防与诼古字通楚词謡诼谓余以善淫王逸曰方言楚以南谓愬为诼又譛也吕氏春秋曰防崔杼之子令之争】令尹有憾于陈十五年子西伐吴陈使贞子吊吴以此为恨【有憾于陈不知何事殆非为贞子吊也】衡流而方羊裔焉横流方羊不能自安【方羊通作彷徉尔雅曰徒倚也】

二十年欲除不忠者以説于越吴人杀之言其不量力【庆忌能谏吴子且欲除不忠者虽智不足其志亦可哀也杜独讥其不量力过矣】史黯何以得为君子晋史黯云不及四十年呉当亡吴王感问此也【此亦杜意之耳彼晋史之语吴王何自得开乎】

二十三年其可以称旌繁乎称举也【刘用熙曰称读称副之称谦言不腆之马不知能称旌繁之饰否也】

二十四年是躗言也躗过也【躗者踶蹋之义此当作防説文字林皆云防防言不慧也三苍云詤言广雅云寱言也此谓晋人妄语若防中詤寱之言耳】

二十七年季康子卒公吊焉降礼礼不备也言公之多妄【降礼犹云降于防食言公过自贬屈也】

左传附注卷三







卷四

<经部,春秋类,左传附注

钦定四库全书

左传附注卷四　　　　　　明　陆粲　撰孔氏正义【凡不与杜注相附而自为説者具此】

春秋序和帝元兴十一年郑兴父子及歆创通大义奏上左氏始得立学遂行于世至章帝时贾逵上春秋大义四十条【王应麟曰攷和帝元兴止一年安得有十一年一误也郑兴子众终于章帝建初八年不及和帝时二误也章帝之子为和帝先后失序三误也释文序录亦云元乐寸一年皆非是】

隐公元年虢叔死焉虢叔封西虢仲封东而杜云虢叔东虢君者言所灭之君字叔也【皇甫谧帝王世纪以西虢为仲罗泌国名记亦谓虢仲封西虢叔封东云贾逵虞翻等谓叔为西虢仲为东虢误也今案孔説既与虞贾同僖五年疏复云二虢不知谁是仲后谁是叔后然则孔亦未有定见也吴仁杰曰传称虢仲者即仲之后称虢叔者即叔之后如赵盾字孟而其后皆称赵孟耳】天子七月而葬同轨毕至同轨同盟至者谓遣使来至非诸侯身至释例曰万国之数至众封疆之守至重故天王之防诸侯不得越竟而奔修服于其国卿共吊葬鲁侯无故而穆伯如周吊此天子崩诸侯遣卿共吊葬之经传也【释例之説非是先儒尝辨之其引穆伯事盖春秋时所行非周礼则然也】

三年立穆公其子飨之命以义夫穆公命立殇公出于仁义之中故杜云命出于义也【命以义夫直谓宣公耳】弗纳于邪骄奢淫泆所自邪也服防云言此四者过从邪起是也【自由也林尧叟曰此四者邪之所从来是也】

荘公六年人将不食吾余为甥设享而因享害之所有余食更为人设之将贱吾不肯复食噉也【言自害其甥将为人所贱不肯噉吾余食耳孔即指言所享之食斯为固矣】

十年衣食所安弗敢专也必以分人公意衣食二者虽所以安身然亦不敢专已有之必以分人【言于衣食之美身口所便安者弗敢专享必以分人犹云所尝者卒乗与焉】

十四年人弃常则妖兴弃常谓既不能彊又不能弱失常度也【此直言人弃其常德则故兴犹云乖气致异耳】

二十二年遇观之否刘云观之否者为观卦之否爻屯之比者为屯卦之比爻皆不取后卦之义今知不然者以毕万筮仕遇屯之比晋献公筮嫁伯姬得归妹之睽叔孙荘叔得明夷之谦皆取前后二卦以占吉凶故贾服及杜皆同焉刘苟异前儒好为别见非也【传中诸言筮得某卦之某有兼论后卦之义者上所陈三卦之类是也有专论本卦之义者昭七年孔成子得屯之比十二年南蒯得黄裳元吉之类是也皆由筮者临时取义所以不同不容以执一论刘説未可非也】闵公二年告之以临民教之以军旅里克谓太子还曲沃告百姓以临示下民之事并教之以军旅之法【里克晓太子言父使汝居曲沃是告之以临民也又使将下军是教之以军旅也孔説大谬且曰告百姓以临示下民尤不成义理】

僖公二十四年夫袪犹在彼时斩袪之恨今日犹在【言被斩之袪犹在也】

二十六年展禽其人氏展名获字禽栁下是其所食之邑名諡曰惠荘子云栁下季者季是五十字禽是二十字【古人虽云幼名冠字五十以伯仲然亦不尽然如孔子字仲尼其子字伯鱼子路亦称季路岂必是五十方制此字盖伯仲叔季亦当时之通称栁下季犹云随季屏季耳】

二十七年鞭七人贯三人耳耳助句也【程大昌曰军法以矢贯耳为聅説文引司马法曰小罪聅中罪刖大罪刭子玉葢用此法如孔説以耳为助句则言贯三人者何所贯也】二十八年我曲楚直其众素饱素训为空忿怒之深空腹不食直气盈饱【林尧叟曰言其众直气盈饱有素也】如楚致其师致其师者致其郑国之师许以佐楚也战时虽无郑师要本心佐楚故既败而惧【致其师者致楚师也据战时无郑师可知何烦曲説】

文公二年周志有之勇则害上不登于明堂谓之周志明是周世之书不知其书何名也【此语今见逸周书大匡觧】尊僖公且明见曰吾见新鬼大故鬼小且明见者既尊崇僖公且明言其意之所见【明见者明言其目之所见也】君子以为失礼此下尽先姑以来皆是一君子之辞耳引诗二文于诗之下各言君子者谓作诗之人此论事君子又引作诗君子以为证【传中言君子者皆左氏假设评论之辞安有论事作诗之别注述若此一何烦猥】七年杀公孙固公孙郑于公宫僖二十二年传称大司马固于时又有司马子鱼上文乐豫为司马下云六卿和公室六卿之外有此二子盖是孤卿之官宋是上公礼得有孤且春秋时不必如礼【是时诸国间有大师大傅少师则孤卿也大司马特僣王朝夏官之号耳】

十二年褁粮坐甲甲者所以制御非常临敌则被之于身未战且坐之于地【林尧叟曰谓战士被甲不得复卧坐而待敌也】

十五年鲁人以为敏鲁人鲁钝之人【鲁人谓鲁国人耳孔以杜注云君子所不与故为此觧以求合注意亦固矣】

宣公三年梦天使与已兰此既言天使与已兰即云余为伯儵儵即非天也伯儵不得自称为天天不得变为伯儵叔孙穆子梦天压已弗胜竖牛助而胜之若是上天之神宁当与竖牛争力而不胜也明皆梦者恍惚之言或别有邪神梦者不识而妄称天耳【梦者见其状曰天使闻其言曰伯儵二者初不相妨记事立文体自当然岂谓伯儵自称为天天变为伯儵哉叔孙梦天压已弗胜非梦天神也何云与竖牛争力盖误读胜为胜负之胜耳胜音如升任也堪也此等奇怪猥琐本不足设疑而喋喋言之荀卿所谓无用之辨孔君当之矣】

十二年夷于九县楚灭诸国见于传者申息邓权黄夔江六蓼庸凡十一国言九县者苏氏沈氏以权是小国庸先属楚自外为九也【释文之説亦与此同然九县不可知必求其数以实之则凿矣杨用修曰九为阳数之极书传凡称九者皆极言之耳后汉书云九县颷回正用此语使孔颖逹軰训释之又指何地以充其数乎】耆昧也不云攻昧而言耆昧者以汋诗之意言养纣而不言伐纣故縁诗之意言致之于昧然后攻之【杜注言致讨于昧不云致之于昧也致昧攻昧文虽小异义则一耳】川壅为泽説卦坎为沟渎沟渎即是川也【谓沟渎为川甚谬使沟渎而变为泽即当言通不当言壅矣説卦自云坎为水以水训川岂不明白易见乎】果遇必败果敢遇敌必致祸败【言果能遇敌必败耳】蓝缕方言楚谓凡人贫衣破丑敝为蓝缕服防云言其缕破蓝蓝然【説文懢楚谓无縁衣也此作蓝盖借用耳服谓蓝蓝然者似无所据】使其徒入之使已从人入垒以取俘馘【赵旃之如楚军请召盟耳非致师也何俘馘之取】郑石制实入楚师入楚师言入此楚师于郑国服防云使楚师来入郑是也【入楚师者直谓往诣楚师耳】十四年与之言鲁乐乐谓乐居高位也【言鲁国风土可乐也】十七年过而不改而又久之以成其悔晏桓子等惧晋之命不得己而来恨齐侯之使也今晋不以礼待之又久执之以成其悔恨言本恨齐今又恨晋也【传上文但言三子忠于齐国犯难而来不言其恨齐也此盖言三子被执齐人必有悔遣使来之心或将背晋是成其悔也】成公二年礼之如侯伯克敌使大夫告庆之礼降于卿礼一等如侯伯克敌使大夫告庆之礼则不得依献防之礼巩朔晋之上军大夫纵使得如献防之礼亦当降礼一等传言云云以见王待巩朔不失常也【晋人献防非礼王当让而不受今以克敌告庆之礼礼之盖畏晋而然传意正见其违常制云不失常非也】

九年南冠应劭汉官仪云法冠一曰柱后冠左传南冠而絷则楚冠也秦灭楚以其冠赐近臣御史服之即今獬豸冠也【后汉舆服志引胡广説亦如此然传云南冠未知其是何等冠也故杜注惟云楚冠而已应胡之説皆未然】

十二年郤至将登金奏作于下惊而走出子反曰云云卒闻地下钟声出其不意故惊而走出其出实为惊怖因即饰辞辞乐匿其惊走之意【案下文郤至言两君相见何以代此又范文子言无礼必食言则是地室县乐实非使臣所敢当故惊走而辞之非饰辞也郤至岂儿女子而怖钟声乎】天下有道则公侯能为民干城而制其腹心有道之时则公侯能为扞城御难而使武夫制其已之腹心【制其腹心谓制御武夫之为腹心者非使武夫制其已之腹心也】

十八年以塞夷庚夷平也诗序云由庚万物得由其道是以庚为道也夷庚谓平道耳【杜注谓夷庚吴晋往来之要道似是地名诗序言得由其道者犹云得循其性耳与此义不类然陆内史辨亡论有云旋皇舆于夷庚注引繁钦辨惑吴人者以船檝为舆马巨海为夷庚又臧荣绪晋书夷庚未入乘舆旅舘盖皆指为道路而孔不能援以为证何耶】成霸安疆自宋始矣谓文公成霸安疆自宋为始言今宋有患不可不救也【成霸安疆直就悼公今日而言安得逺指文公也】

襄公二年诸姜宗妇诸姜是齐同姓之女嫁与齐大夫为妻者也【注云同姓大夫之妇则非姜姓之女也盖言诸姜之宗妇耳】非异人任寡人也楚君被射目者非是为异人也任此患者为寡人也【非异人任为句此以任字下属非也】

五年杀人以逞逞训觧也共王杀此三人望觧已意【逞快也杀人以快已意】

六年司城子罕曰同罪异罚非刑也亦逐子荡子荡射子罕之门曰防日而不我从子罕善之如初亦逐子荡一句亦是子罕之语言亦宜逐子荡也子荡恐即被逐故射子罕之门宋人不复更逐故子罕善之如初或当实逐子荡故子荡云防日而不我从理亦通也【亦逐子荡是实逐之但子荡彊悍未肯出奔而射子罕之门也复説义胜】

七年夫郊祀后稷以祈农事也杜注言后稷周之始祖能播殖者辨知后稷是何人不为能播殖故祀以祈农事也案孝经及郊特牲公羊传云云据此诸文则郊祭天者为物本于天故祭天以报本神必须配故推祖以配天止报生成之恩非求未来之福此传言郊祀后稷主为祈农事者祭为明神所享神以将来致福意虽不祈其实以祭获福即祈之义也【孔氏此论亦善然非传与杜注本防也传明言郊祀后稷以祈农市故杜亦云能播殖者以见其为农而祈也即如孔説欲辨知后稷为何人则言周之始祖足矣无为加播殖之文也】启蛰而郊郊而后耕今既耕而卜郊宜其不从也释例曰僖公襄公夏四月卜郊但讥其非所宜卜不讥其四月不可郊也孟献子曰启蛰而郊郊而后耕谓春分也言得启蛰即当卜郊不得过春分也此卜在春分之后故讥之【传言启蛰而郊足明四月不得郊矣献子此言非直讥其卜之迟实咎其郊之晚也】注介助也景大也定本介景皆为大也【介景皆大于文为重宜从初本】

十年刑放于宠刑罚放赦之事在于宠臣【案杜注云宠臣专刑不任法则放者放纵之意非放赦也刘用熙曰放依也视宠臣之厚薄以加刑其説亦通】

十一年魏绛于是乎始有金石之乐礼也唯言有金石之乐不言女乐女乐房中私宴之乐或不以赐之【晋语公赐魏绛女乐二八歌钟一肆传谓以乐之半赐之者此也孔失之不考】

十二年临于周庙礼也杜云周庙文王庙也周公出文王故鲁立其庙哀二年蒯聩祷云敢昭告皇祖文王是卫亦立文王庙也郊特牲曰诸侯不敢祖天子大夫不敢祖诸侯而公庙之设于私家非礼也彼谓无功德非王命而辄自立之则为非礼鲁卫有大功德王命立之是其正也郑祖厉王亦然【鲁郑立王庙皆非礼孔谓卫有大功德以王命立之者则未知康叔之勲于周公果若是班乎而成王之赐亦尝及卫否也若蒯聩战祷之辞乃其恐怖投车之余如兽不择音哀鸣而已宁可据为典言遂谓卫立文王庙乎斯谬甚矣】

十三年不犹愈乎方言云病差谓之愈后年注以愈为差此亦当为差也服防云愈犹病愈是愈为差之义也郑论语注云愈犹胜也【愈当如郑义言差者迂矣】

十五年蒍子冯为大司马案世本蒍艾猎是孙叔敖之兄冯是艾猎之子则冯是叔敖兄之子也杜集觧及释例皆以为艾猎叔敖为一人冯是叔敖之子世本转写多误杜当考得其真【案杜觧云子冯叔敖从子未尝言是叔敖之子也】

二十一年栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴如此传则栾盈出奔之后宣子始杀十子如国语则先杀十子后逐栾盈与此异者贾逵云十子皆盈党先为之作难讨范氏不克而死然则栾盈城着十子在国宣子杀之乃使适着逐盈此传先言盈后言其党耳又此传言城着而遂逐之国语言适曲沃逐栾盈者曲沃是栾氏采邑盖就着逐其身适曲沃逐其家也【国语记事多与传异疏盖屡言之哀十三年黄池之防下又引郑説云国语非丘明所作凡共説一事而二文不同必国语虚而左传实至此乃复强为牵合无乃自相戾乎】书曰圣有謩勳此引夏书征之文也彼作圣有谟训此云惠训不倦行本当作训但杜以传作圣有謩勲故顺传文觧之刘背传文而规杜氏非也【案传所云恵训不倦本上引诗恵我无疆而言于书谟训之义自不相涉杜注甚明孔读之不详而误为此论又不着刘説而直讥其非未知刘君所为规杜氏者何等语也疑其间有阙文】

二十三年公有姻防王鲋使宣子墨缞冒绖姻防注言夫人有杞防鲋使宣子诈为夫人孝服也案盈之入在孝公葬后杜觧诸侯既葬除服而夫人犹有服者葬杞孝公书于鲁使去之日栾盈入晋当在葬孝公之前故夫人犹有服得诈为之也【赵子常曰诸侯葬有书日者未必使行即书杜氏既葬除服之説据此传亦其倍谬之一证孔氏曲为説通之过矣】夫石犹生我服防云夫谓孟孙也【夫发语辞传固有谓彼人为夫者然此非其类也昭元年夫岂不爱孔云夫谓周公亦误】二十四年母宁使人谓子子实生我而谓子浚我以生乎言人等作二事为不取人财宁使人谓子实能生养我民也为多取人财使人言子须我民财以生活乎此二者孰胜也【朱申曰言宁可使人议论子实能生养我者而孰谓子乃反取我财以自生乎此説是也干寳晋纪论百姓皆知上德之生已而不谓浚已以生也正用此意】

二十五年列国一同周法大国五百里此为一同者引夏殷时国小以讥晋国之寛大权以拒晋耳【言大国五百里盖据周礼为説然孟子云公侯皆方百里乃复与此传一同之言合古制散絶传闻各异未容以彼废此此谓子产逺引夏殷时制以拒晋人非也诸儒説礼记凡与周礼不同者辄云夏殷之制共失自郑以来则然矣】二十七年赏罚无章章明也【章犹条也言赏罚失当不成条理也】志诬其上而公怨之以为宾荣伯有不臣被公怨怒自须掩盖而赋诗道公无良反将公之所怨以为宾之荣宠【公怨犹云公言之矣刘所谓显然将比来之怨以为报宾之荣宠者是也】

二十八年在外不得宰吾一邑宰犹益也以殿为外也言吾先有邑更不得益殿耳【言已若亡在外则虽欲主宰吾一邑亦不可得故下云恐失富也孔説迂谬且以宰为益此训亦未之前闻】

二十九年王事靡盬昭元年传曰于文皿虫为蛊谷之飞亦为蛊蛊是虫之害物故为不牢固也【蛊与监音同义异斯説谬矣】见舞象箾南籥者杜云皆文王之乐则象箾与南籥各是一舞南籥既是文舞则象箾当是武舞也南在箾籥之间则二者共有南义【既云象箾南籥各是一舞又云南在箾籥之间二者共有南义前后相乖矣其前説是也】君侈而多良谓多以恶人为良而善之【传文云君侈而多良大夫皆富政将在家言国多良大夫而此大夫又皆富必厚施而得政也此觧谬甚】三十年有与疑年使之年有与同食者问此老人之年不告以实疑其年也使之年者更使言其真年也【林尧叟曰有与者将有所赐与也疑年者见其老故疑其年也】而废其舆尉杜云以役孤老故知者上云无子是孤年七十三是老也【无子曰独安得为孤注连言孤老亦以圆文耳】其君弱植周礼谓草木为植物植为树立君志弱不树立也【弱植者言其孱弱仅植立如草木而已】

三十一年馆如公寝言往前文公之客馆如今日晋君之路寝【言客馆如公路寝足矣往前今日字可删】不吾叛也谓尹何也刘云叛违也欲令子产不于我有违得使尹何为邑【前説是刘説非也】夫亦愈知治矣病差谓之愈言不能之病愈知治必速也【愈犹益也言自此益知治矣】令尹似君矣服防云言令尹动作以君仪故云以君矣明年传曰二执戈者前矣是用君仪也俗本作似君若云似君不须言矣今定本亦作似君恐非【作以君义迂宜从定本】

昭公元年不宁唯是不宁宁也言宁有唯是之事【言宁唯此而已】吾侪偷食侪等也言吾等于彼卑贱苟且饮食之人也【吾侪赵孟自谓犹申叔云吾侪小人也言吾等无逺虑苟且饮食而已孔氏縁下文有侪于人之语遂为此觧非也】造舟于河诗云造舟为梁盖造为至义言船相至而并比也【相至义迂案诗朱传云造作也音才早反】为五陈以相离相离者布置使相逺也【离丽也言相丽着也】节宣其气以时节宣散其气也【节者为之节度非时节也】非羇何忌忌敬也言非是羇客何须敬之【此言非羇之忌当谁忌也】

二年见易象与鲁春秋曰周礼尽在鲁矣此二书晋国亦应有之韩子旧应经见而至鲁始叹之者因味义而善其人非为素不见也【案易象之文固诸国所有若春秋则鲁史也然国语称羊舌肸习于春秋则诸国亦应有之但据韩子云吾乃今知周公之德与周之所以玉也则是素不曾见故杜注谓诸国多阙唯鲁备宣子适鲁而説之孔不寻传文与杜义而苟生异见非也易象春秋皆周礼杜注但觧春秋云云盖易象本是周家之书无庸觧释也孔亦不能发此意】

四年王曰吾用齐桓服防云召陵之役齐桓退舍以礼楚灵王今感其意是以用之【王以齐桓为霸者之盛故用其礼耳以为感召陵之退舍亦迂甚矣哉】

五年难易有备言知楚为患难则吴易有防备也【难易有备犹言缓急有备耳难读如字】

六年注见郑伯如见楚王言弃疾共而有礼见如见王共也辞不敢见是礼也【共而有礼杜注但就见如见王而言其文义甚明不必强为分析】

七年二卦皆云谓前卜元之二卦非谓后卜絷之卦也【孔成子初筮立元得屯后筮立絷得屯之比屯卦辞及初九爻辞皆为利建侯故曰二卦皆云传文及杜注甚明孔何所见为此谬説且初筮元之卦惟屯而已安得有二乎】

九年我在伯父犹衣服之有冠冕木水之有本原民人之有谋生也言我周存在于伯父有益如衣服云云【言周为晋宗主故取譬于此三者非谓其有益也】

十年宋平公諡法内外宾服曰平【諡法内外宾服曰正】

十二年我有圃生之杞乎圃者所以殖菜疏也杞非可食之物我有圃生之杞以喻南蒯在费欲为乱也【徐锴曰枸杞多生荒域坂岸之上圃生杞言非其宜此説与杜注会是也杜注亦云杞生于园圃非宜也又本草诸书多言杞能益夀何谓非可食之物也】

十三年子母勤言子母以见使为勤劳【子躬降服请罪故王曰子母勤以慰谢之犹云大夫无辱】再防而盟以显昭明十二年而为一盟者大明黜陟之法诸侯之有明德表显升进之于此盟以光显诸侯有昭明之德者【上文云有威而不昭共则不明故此覆説上意云显其昭明非谓光显诸侯也】诸侯若讨其可渎乎言诸侯若来讨郑其可不由子轻易晋乎【案杜注渎易也又云慢也言诸侯若讨郑其可慢易之乎】

十五年然而前知其为人之异也然此朝吴于事必豫前知其为人有异于余人【林尧叟曰无极言岂不欲善吴然而豫知其多权谋有异于众故去之也孔谓朝呉于事能前知谬矣】

十七年天子失官学在四夷犹信【郯中国而习于夷者若杞夏之后而即东夷者】

十八年吾身泯焉弗良及也良是语辞史传多云良所未悟良有以也而服防云弗良及者不能及也能非良之训妄言耳【良善也犹良食之良弗良及者言今将死不能平善以及彼时耳史传所云良所未悟良有以也之类此良犹甚也亦非语辞服説固谬孔义亦未为得也】

十九年禳之则彼其室也言禳之则彼渊是其室也其室既近禳之不难【言今欲禳之则彼渊是龙之室乃其所宜居耳无以禳为也】二十年城父人服防云城父人城父大夫也【城父人犹绛县人武城人之类耳九年传云迁城父人于陈迁方城外人于许据彼文益知非大夫矣】山林之木衡鹿守之泽之萑蒲舟鲛守之言公立此官使之守掌专山泽之利不与民共故鬼神怒而加病也【此但言齐君之政恶以取民怨耳何谓鬼神怒而加病乎】

二十一年吾小人可借死而不能送亡君请待之服防以君上属孙毓以君下属杜注不明亦似上属【杜注云请君待复战决胜负是明以君下属矣宜从孙毓读】

二十二年若华氏知困而致死楚耻无功而疾战非吾利也若华氏知困而致死战或败诸侯之师也楚耻无功而疾战战胜则楚独有功二者并非吾诸侯之利【华氏致死楚人疾战二者皆能败诸侯之师故云非吾利也岂为与楚争功哉】

二十六年白晢鬒须眉甚口甚口大口也【刘用熙曰甚口有口才也今案上言失弓而骂故此言甚口犹史记云有口也】玩求无度玩俗本作规服王孙皆注云玩贪也元年传翫嵗而愒日杜云翫愒皆贪也则此言贪求无限度作规谬也【作玩义短宜作规规计度也犹图也翫愒皆贪也觧亦非是説见前卷】

二十七年令尹炮之令尹炮之一句是鄢将师令众之辞服防云民弗肯爇鄢将师称令尹使汝燔炮之【传言令尹炮之尽灭郤氏之族党义自了然而无故以异説乱之】犹有鬼神此必败也言尚有鬼神以助君此战必当败也况无鬼神乎【襄二十年传犹有鬼神吾有馁而已文义与此同言若有鬼神此战必败明其为鬼神所不祐也】

二十九年社稷五祀是尊是奉句芒祝融等五者本为五行之神作名耳非与重熙之徒为名也但配者与之同食故亦得取彼神名以为配犹社本土神稷本谷神而配者亦得称社稷也【赵子常曰传云木正曰句芒又云使重为句芒以下皆然又云世不失职则五者亦是党时官名非为配食故得取所配神名以为称也】

定公元年季孙使役如阚公氏将沟焉阚是先公墓地氏犹言家故谓公之墓地为公氏言是公死之家宅也卿以为阚属上句公氏将沟焉犹言将沟公氏焉古人多倒语公氏则昭公也【公氏宜属上句前説是卿之説非也】

四年命以伯禽公羊传曰周公曷为不之鲁欲天下之一乎周也其意言周公圣人若使之鲁则恐天下廻心向之故不使之鲁也【此何休觧公羊传之谬説也孔氏取之其识亦陋矣】

九年中牟有臣瓉者不知其姓或云姓傅作汉书音义云案河南中牟云云【案水经注云薛瓉注汉书非姓傅也】

哀公二年敢告无絶筋无折骨无面伤以集大事无作三祖羞大命不敢请佩玉不敢爱无絶筋无折骨谓军之士众无令伤损以成大事大命不敢请者谓已之身命不敢私请【折筋絶骨皆蒯聩自谓非为士众也大命不敢请国语作死不敢请韦昭注云言不敢请者归之神也】

三年召正常正常不反服防云召而问儿死意然儿于正常去后始死非正常得知召之复何所问也当欲问不立康子之意故正常畏康子不反【此康子既杀儿而召正常以弭众言或当鲁君自以正常无罪出奔故召之耳若不立康子之意则南孺子之男自是适子当立何用更问乎】十七年卫侯贞卜其繇曰如鱼竀尾衡流而方羊裔焉大国灭之将亡阖门塞窦乃自后逾刘以为卜繇之辞文句相韵裔焉二字宜向下读之知不然者诗之为体其语助之辞皆在韵句之下即俟我于着乎而其乐只且之类是也此之方羊与下句将亡为韵裔焉二字为助句之辞繇辞之例未必皆韵此云阖门塞窦乃自后逾不与将亡为韵又一薫一莸十年尚犹有臭不与攘公之羭为韵是或韵或不韵理无定准刘云云非也【按窦字亦作窬音豆一音臾许氏説文引圭窦作圭窬是二字通也此塞窦宜音臾与逾为韵其上二句以羊亡自为韵如孔所引专之渝攘公之羭一薫一莸十年尚犹有臭亦是以渝与羭莸与臭各自为韵古诗辞如此比者多矣孔谓裔焉二字为语助可也谓繇辞或韵或不韵理无定准非也】

左传附注卷四







卷五

钦定四库全书

左传附注卷五　　　　　　明　陆粲　撰陆博士释文【黄公绍曰经传自陆氏定为释文学者执以为据然于音切实有未辨有字同义同音同而援引数家反切者有字同义同而前后异音自相抵牾者今案近世字书有一字数音互见诸韵纷然殽乱其原皆起于释文若一一駮正则不胜其烦今于诸字有两音乃至三四音而前一音义胜或皆通者则不复论其有谬误抵牾亦但于初一处説之观者触类可以意求】

春秋序梼杌梼徒刀反【杨用曰左传有梼戭人名史防传上有梼着汉书梼余山名诸书梼字皆音稠独梼杌音陶乃陆氏之误据杜注梼杌凶顽无俦匹貌则亦当音俦】为例为于伪反又如字【如字是】长之长丁丈反【长当为展两反説见下】数句数色主反【数所具反后凡言数人数里数圻数月数年数世数百年数十乘之类皆仿此】肤引肤方于反【肤方无反】素王王于况反【王如字】中兴中丁仲反【案中衷二字作去声者并陟仲反释文皆作丁仲反毛晃以此讥其误黄公绍乃云丁一音争诗伐木丁丁是也与陟仲反音正同然反切本为指迷以争为丁难以喻后学矣即如斯言则断音丁乱嫡音丁歴此丁字亦当读为争乎斯实当时方音之譌而黄氏特傅会其説耳此类今并随字正之】包包必交反【包班交反】之防防扶放反又音房【音房是】注侄娣侄直结反字林丈乙反【僖十五年传侄其从姑音待结反是也今世读者皆从字林之音】注为经为于伪反后凡为经为传张本起本例皆放此【为并读如字】

隠公元年注长三丈高一丈长直亮反又如字高古报反又如字【度长曰长度高曰高则依二反此伹举其数则如字读是也哀元年广丈高倍与此同】参国参七南反又音三【音三是昭三年参其力与此同】难之难乃旦反【案杜注云难言其奔宜如字读】注通称称尺证反【当为蚩承反凡称举称谓之称本作偁经典多借作称音蚩承反尚书称尔戈论语君称之此传称兵称盟称君称臣之类是也称适称副之称则尺证反礼记既禀称事史他物称是无以报称此传以称旌繁之类是也今字书多以称谓字为尺证反实踵释文之误如黄公绍直谓平声读者为非其缪甚矣玉篇释此字云齿证切遂也齿棱切讃也得之矣】败宋败必迈反败他也【顔之推曰江南学士读左传军自败曰败打破人军曰败补败反诸传记未见有此此为穿凿尔今案如顔説则败有两音本亦非古其云补败反即此必迈反也依古音当如字读】公孙猾猾于八反又乎八反【乎八反是也】

二年以姜氏还还音旋【还读如字户关反后皆同】

三年筐筥锜釡筐丘方反锜其绮反【筐曲方反锜鱼绮反】注之比比必二反【比一读如字为胜汉书食货志法比顔监注比则例也亦有两音】

五年辨等列辨如字又方免反别也【辨平免反】注廵行下孟反【案行字下孟反者言迹也本非巡行之义自释文误为此音又于传中如行火行筑者行东野及注文行夜履行之类通作下孟反而后来为字书者皆因之不悟其非也此等宜皆读如字作下庚反】衞牧牧州牧之牧徐音目【牧目同音何烦别异】

六年信矣信如字一音申【丘光庭曰信当为屈伸之伸则此一音是也】请籴籴直歴反【荘二十八年籴音徒歴反是也】

七年如忘忘亡亮反服防云如而也【如忘并依字读】注为郑忽为于伪反【为如字后凡言为某年某事传为书某事例者并放此】

八年注近许近附近之近【毛晃曰凡逺近之近上声指其定体也附近之近去声亲也近之也今案此近许当为逺近之近后皆放此】

九年轶我轶直结反【轶徒结反若作直结反则为辙矣后此如衰绖之绖更迭之迭其误并同】戎轻轻遣政反【轻犹楚师轻宨之轻依字读足得无劳改音】衷戎衷丁仲反【通典引此文衷音竹仲反是也】注驻军驻丁住反【襄二十五年驻音张住反是也】十年以劳劳力报反【劳郎到反】

十一年莵裘菟兔都反【菟大胡反】

桓公二年鞶厉鞶步千反【鞶蒲官反】分亲分扶问反又如字亲七刃反又如字【案杜注云以亲踈为分别则分亲皆如字读】

三年骖絓絓户卦反【成二年骖絓一音卦是也】

五年子免免音问【防冠音问此大子名疑读如字】萃于萃似类反【萃在醉反】注夏正正音征【正如字】

六年随张张猪亮反一音如字【张犹张公室之张音如字是也】蠡蠡力果反【蠡鲁果反】周人以讳事神名终将讳之周人以讳事神名絶句众家多以名字属下句【名字属下句为是言此名者终将必讳之故欲其易避难犯也】

八年弟缗缗亡巾反【缗眉贫反景祐集韵云字之翻切旧以武代某以亡代茫谓之类隔今皆用本字毛晃俞琰亦谓陆氏释文以亡巾反旻天之旻为非今案此传释文诸翻切如以慢为武谏牟为亡侯之类甚多又如以辨为方免辟为扶亦摽为敷萧亦类隔之意也皆当以本字正之后不悉举】九年衡陈衡如字一音横【音横是】

十三年见楚子见贤遍反【案相见之见经甸反着见之见贤遍反释文于传注中不复区别一从贤遍之音非是此见楚子宜音经甸反以后凡求见请见得见见之不见之类皆放此】注难言难乃旦反【难如字】好镇好呼报反又如字【如字是】尽行尽津忍反此类可以意求【尽音在忍反者悉也此年尽行昭二年周礼尽在鲁之类是也音津忍反者俗作尽极也任也尽之也文十四年尽其家之类是也释文槩音津忍反非是毛晃韵于子忍反下注云皆也亦误俞文豹曰陆氏以扞格之格作户格反以告朔为梏朔恵鲜为恵藓孙谋为逊谋三省三复三思三接之三皆息暂反虽自有意义要不若如字读为平易至以尽心尽力尽礼尽善尽美皆作尽尤碍理惟虚坐尽后食坐尽前宜如是读耳】

十六年注构会会古外反【会黄外反合也】

十七年复恶复扶又反一音服则乖注意【音服为是不乖注意】十八年谪之谪直革反又丁革反【谪陟革反】

荘公元年注父弑弑本亦作杀音弑【作杀为是宜如字读桓公为齐人所杀不得言弑也】

六年立衷衷丁仲反王音忠【音衷是后凡言衷者皆放此】

噬齐齐粗兮反【齐前西反】

八年间公间如字或古苋反非【作古苋反亦是一义谓若为之间谋然也襄二十五年为崔子间公同】贝丘贝补盖反【贝补昧反】

十年三鼓三息暂反又如字【如字是也后皆放此】

十一年注之难难乃旦反【难如字】

十四年注盘庚盘步丹反【盘蒲官反】

十九年强諌强其丈反【僖二年强谏音其良反是也】

二十一年西辟辟蒲歴反【服防云西辟西偏也宜音匹亦反】

二十二年招我以弓〇【弓音姑反读如肱下与朋韵恊或谓朋音如蓬缪矣诗小戎虎韔镂膺交韔二弓竹闵绲縢又閟宫朱英緑縢二矛重弓弓皆与膺縢恊是其例也】

二十四年共也〇【司马温公训俭文援此语曰共同也言有德者皆由俭来也孙奕据此语读为恭者非更详之】

二十七年将饥饥居疑反又音机【居疑即机之反切重言非也文十六年大饥音饥一音机其误亦同释文中此类甚多后亦不复烦举】

二十八年注广一尺广古旷反【广音古晃反后如广里广丈之类并放此】注长寻长直亮反【长如字】

三十二年注肄也肄音四又以二反【以二反是其音四者乃肆字耳説文肄作□习也肆作肆极陈也今字书肄肆或相乱】

闵公元年霸王王于况反【王如字】

二年使守守手又反【古音惟太守之守或读如狩又廵狩字亦作守余并依字读今释文于传中守字多音手又反非也】注能逺逺于万反【逺于愿反】朝夕朝如字又张遥反【朝旦之朝本字也朝觐之朝借用也此云如字即张遥反不当重説也文十三年传绕朝音与此同皆误】

僖公元年分灾分甫问反又如字【曲礼分毋求多释文音扶问反是也】二年注抄晋抄初教反又楚稍反【楚稍反是也説文作钞】

四年乘而乘防证反【乘如字】卓子卓吐浊反【卓读如字】辩焉辩兵免反【辩平免反】

五年遂登观台以望而书礼也台以望絶句【而书絶句】均服均如字【周礼黼纯郑司农云纯读均服之均依其説则均当音准盖传读之异】之旂【刘攽曰司马温公论九旗之名旗与旂相近缓急何以区别诗夜向晨言观其旂左传龙尾伏晨取虢之旂以此验之旂当为芹音周人语转为旗耳亦如关中以中为蒸音为萋也今案説文旂从斤得声当为芹无疑后人音渠希切非也】

六年衰绖绖直结反【十五年衰绖音大结反是也】

七年疵瑕疵似斯反又疾移反【疵才咨反】

九年注钊钊古尧反又音昭【音昭是】

十四年背施施式防反注及下施毛同【施毛之施读如字】十五年注中女中丁仲反【中直众反后言中子中男之类皆放此】责言责侧介反又如字【如字是】先君之败德及可数乎先君之败德及絶句一读及可数乎【一读是】

十七年注公子潘潘判丹反【潘铺官反】

十八年不胜胜音升又升证反【升证反是】

二十二年注近也近如字又附近之近【附近之近是也】

二十三年委质质如字【质音致説见前卷】曹共公闻其骈胁欲观其裸浴薄而观之欲观絶句一读至裸字絶句祼力果反薄如字【国语注云薄帘也一读是也祼鲁果反薄从国语旧注则如字若依杜解薄为迫则当音愽】注湔也〇【江南有濽子旦切山东言湔子见反通俗文旁沾曰湔説文污洒也】二十四年注质信质音致【质读如字成十一年传齐盟以质信也】注畏为为于伪反【为如字】鄂不不方九反【不今逋骨反】

二十五年注掘地掘其勿反又其月反【其勿当作渠勿其月当作渠月】二十七年贯三人耳贯音官又古乱反【古乱反是】

二十八年棺棺古患反一音官【当作古玩反然音官义亦自足】纠逖逖敕歴反【逖他歴反俞琰曰闽音以敕为惕今案释文凡他惕二字多作敕信其为方音之譌也】祁瞒瞒莫干反【瞒莫官反】为解解户卖反又古买反【古买反是】舍此舎音舍【舎或音释礼释菜作舎菜古字通此云舎此三者文六年传臾骈曰释此三者其义一也】三十二年悖心悖必内反【毛晃曰陆德明释文顔师古注汉书悖并音布内反皆误惟韵略作蒲昧反是今案此必内反与布内反一也集韵以悖入背字下盖亦踵释文之误】

三十三年奉我奉扶用反【奉古音扶勇反今俗读皆扶用反】

文公二年注藻棁棁章悦反【棁音拙朱劣反】辕选选息兖反【选须兖反】

三年嘉乐嘉户嫁反乐如字【嘉诗作假毛传云假嘉也此传及中庸引诗作嘉孔疏并云嘉美宜读如字乐音洛襄二十六年嘉乐与此同】

五年沈渐渐似亷反【渐慈亷反今书作潜】

六年殄瘁瘁似醉反【襄二十六年殄瘁音在醉反是也】

十年强死强其丈反【孔防云强健也无病而死依其説则强读如字】

十一年注其处处昌吕反【处昌虑反】

十二年未憗憗鱼觐反又鱼辖反【注云憗缺也防云今人犹谓缺为憗盖与齾同音则鱼辖反是也郭忠怒曰憗有牛吝五八二翻俗别为憗】薄诸河薄蒲莫反【薄音博孙奕读】

十三年注刘累累劣彼反【累鲁水反】

十五年注率多率所类反【率朔律反下率其属同】注等差差初佳反又初宜反【初宜反是】相畏相息亮反又如字【如字是】

十六年蚡冒冒莫报反【史记楚世家注冒一音亡北反】注传车传丁恋反【成五年以传音中恋反是也】

宣公二年犀兕兕徐履反【成十四年兕觥音辞姊反是也】盛服盛音成【盛时正反】注防翳防音隂又于鸩反【于鸩反是】

四年汰辀汰他末反【昭二十六年汰辀音他逹反是也】

六年其贯贯古患反【贯古乱反説见前卷】

十一年注行也行下孟反【行如字】复封复扶又反【复如字】十二年勦民勦初交反徐子小反【徐音是初交反者勦説之勦也字同而义则异矣】注旌识识申志反又音志【音志是申志反非也汉书刘向传不可不识顔师古音式志反误与此同】注无彊彊居良反【注言成无彊之业者盖言莫彊乎武王之业也彊其良反】楚重注重辎重也重直勇反又直用反注上重字同重也直用反【三重字一义并音直用反】号申叔号徐户到反一音戸刀反呼也【凡号呼之号户刀反号令号召之号户到反此号申叔当从户刀反为是襄十九年号之同】

十三年我説注以説我説如字又音悦以説音悦又如字【二説字一也互音秪为烦猥】

十四年宋聋聋力工反【僖二十四年聋音鹿工反是也】窒皇窒直结反【案防云窒皇与荘十九年绖皇义同宜如彼音田结反】

十六年折爼折之设反【程大昌曰折当音舌言破碎也其义良是】

十八年注解缓解佳买反【解下买反】

成公二年繁缨繁步干反【繁蒲官反哀二十三年旌繁同】推车推昌谁反又他回反【他回反是后言推之推而下之亲推之之类皆放此】若之何其以病败君之大事也病字絶句【病字连下为句】辟女子辟音避一音扶亦反【辟与辟通下五年传辟重同周礼阍人为辟释文音婢亦反是也】注难斥言难乃旦反【难如字】四王之王也五伯之霸也【杨用修曰王如字下王音旺上伯字入声下霸字去声】注竟也竟如字又音境【音境是】而争争争鬬之争【争音诤説见后】自为为于伪反又如字【如字是】

三年鄤鄤亡袁反又莫干反【鄤谟官反】

八年注差也差初卖反又初佳反【初佳反是】妃耦耦苦口反【当作五口反】君后后如字徐音胡豆反【徐音是】

九年重勤重直勇反又直用反【直用反是】浃辰浃子恊反徐音子荅反【徐音是浃犹匝也淮南子注从子至亥为一匝今俗语犹如此】

十二年好恶好恶并如字又上呼报反下乌路反【依后二反义胜襄十一年同】为民为于伪反又如字【如字是】

十四年败焉败必迈反【败焉以自败为文宜读如字】不内内如字徐音纳【徐音是后凡言弗内内之者皆放此】酌饮酌市略反又张略反【张略反是义与勺通】

十六年覆之覆徐敷目反一音扶又反【一音是】复从从徐子容反或如字【如字是】轻窕窕勑雕反又勑吊反【窕他雕反又他吊反】注喧哗哗本又作哗音华【哗呼爪反】折轼折之设反又市列反【市列反是后凡折轸折股折肱折其齿之类皆放此】以伯伯如字又音霸【音霸是】食粟食旧如字对上句应作嗣音【如字是】

十七年祝宗祝之又反【祝之六反】

十八年以间间如字又间厠之间【间厠之间是也】台谷台勑才反【台他来反】

襄公二年注复忧复扶又反下文将复复会同【将复之复音扶目反孟子有复于王注复白也】

三年为谄谄他检反【当作敕检反】礼食食音嗣又如字【如字是】四年间陈注间缺间陈间厠之间注间音闲又间厠之间又如字【二间一义并音间厠之间】

五年觌鄫觌直歴反【觌徒歴反】私积积子赐反【积资昔反九年积聚同】七年后衞君后如字徐胡豆反【上注文臣后君音胡豆反又云下文不后寡君同此后字既无异义而独音如字一简之中顿相乖违良所未晓】

八年悉索索悉各反一音所百反【一音是説见前卷】

九年出内内如字徐音纳【徐音是】姜曰亡亡如字读者或音无【如字不成义理音无是也】以争争争鬬之争又如字【凡争鬬之争本字也平声諌争之争借用也去声今云争鬬又云如字未详】

十年上者三三息暂反又如字【如字是】着雍着徐都虑反【都当为诸字之误也】霍人〇【史记樊哙传自霍人以往张守节云霍人当作葰人地理志葰人县属太原郡葰音琐又山寡反】

十三年难其难乃旦反或如字【如字是】不习则増修德而改卜不习则増絶句一本无増字则连下为句【有増字亦连下为句若云不习则増斯于文义难通矣释文之意但取上文祥习则行行与増韵恊故强断之非也】十四年注中分中丁仲反又如字【如字是】庾公差差初佳反徐初宜反【孟子作庾公斯斯差声相近徐音近是】羔袖袖一本又作褎在又反【袖似又反古字作褎一本是也】

十五年易淫乐易以防反轻也【传云以千乘之相易淫乐之蒙犹言以五男易一女矣当为更易之易音羊益反】

十八年必斾斾步盖反【斾步昧反】脱归脱敕括反【脱他活反】虫牢牢力刀反【二十三年牢成音鲁刀反是也】

十九年仰膏雨焉若尝膏之膏雨如字徐古报反膏之古报反又如字【二膏一也皆读如字】传食食音嗣【食如字】工偻偻力侯反【偻郎侯反】蹷蹷其月反一音居月反【当从居月反昭二十三年推而蹷之一音厥是也汉书贾谊传蹷六国苏林亦音厥】

二十一年注弑杀杀申志反又如字【申志反则亦当读如弑于文为重宜如字读】

二十三年知不集知音智又如字【如字是】注闭着着陟略反【别本作直略反是也】

二十四年防啓彊彊其良反又居良反【居良反是古字彊与疆通顔师古匡缪正俗云案买谊新书卫侯朝于周周行人问其名曰辟彊周行人曰启彊辟彊天子之号也诸侯弗得用如贾生此説辟当音开辟之辟彊当音疆之疆楚有防启彊即其例也今案贾説本于韩非子见外储説右篇】注阅数阅音决【桓六年大阅音悦是也】

二十五年处守注守国处守手又反守国如字或手又反【二守一义而异音非也】累累类悲反【累伦追反】町町徒顶反【町他顶反】跳此跳直雕反【跳徒雕反】

二十六年颔之颔户感反【颔五感反其音户感反者顋也面黄也】雩娄娄如字如淳音楼【娄楼同音释文于娄字皆音力侯反其读近留故与楼异独僖十八年訾娄音郎钩反是也】为请为于伪反又如字【如字是】

二十七年难之难乃旦反【难之及下难吾助女并如字】夫能夫如字或音扶【音扶是】垂陇陇力勇反【陇鲁勇反】

二十八年注之宿音秀【释名曰宿宿也星各止宿其处也马永卿曰二十八宿谓之二十八舍又谓之二十八次次舎皆有止宿之意今乃音秀此何理也洪迈曰宿当读如本音説苑辨物篇云二十八星谓之宿者日月五星之所宿也其义昭然】恶之恶如字一音乌路反【一音是】洎洎共器反字林已莅反【史记武纪水而洎之徐广音居器反与字林音同是也】注着崔着丁略反【着直略反】

二十九年注以思思息嗣反下忧思同【思并如字】乐而乐音岳又音洛下而又何乐可以乐仿此【乐并音洛】其与与如字或音预【与音欤语辞昭元年同】能纾纾直吕反徐音舒【徐音是】三十年愎愎彼力反【僖二十八年注刚愎此上二十八年夫子愎并音皮逼反是也】三十一年谆谆谆徐之闰反或一音之纯反【一音是徐音非也】朝夕朝直遥反旧如字【如字是】棣棣棣本又作逮直待反【棣徒戴反】

昭公元年注诽也诽芳畏反【诽妃尾反】注之收收手又反又如字【如字义通不烦改音】是难难乃旦反【难如字】注当身当丁浪反【当如字】姺邳〇【邳字或作妚姓苑作娝音鄙一音可否之否】常棣棣直计反【常棣大计反已见僖二十四年】櫜甲櫜本或作衷丁隆反【衷陟隆反】从兄从如字又才用反【才用反是】蔡蔡叔上蔡字音素葛反【定四年蔡蔡叔音素逹反是也】造舟造七报反【造才早反説见前卷】注日景景如字又于领反【于领反是即古影字也葛洪加彡】愒日愒苦盖反【愒去例反説见前卷】恶之恶如字又乌路反【乌路反是】注思虑思息利反【思如字新兹反】

三年为此为于伪反【为如字】数于数所具反徐所主反【徐音是説见前卷】

四年不殆殆直改反【殆荡亥反】纣作纣直救反【当作直九反】观于观古乱反又如字【如字是】注叔孙婼婼敕略反【婼徐邈读曰释公羊传作叔孙舎古字释与舎通徐音近之又案汉书婼羌音而遮反疑此婼字音亦当如之而舎则音舍舎婼声亦相近也】

五年思莫思息吏反一音如字【一音是】遗守遗唯季反【遗夷佳反余也】鹊岸岸五旦反【岸五乱反】冯怒冯皮冰反【荘子侅逆于冯气释文云冯音愤愤满也与此不同】

六年采樵樵似遥反【桓十二年采樵音在遥反是也】

七年数纣数色具反又色主反【色主反是】恶之恶之如字或乌路反非也【乌路反是説见前】间晋间如字【间晋当音间厠之间僖三十年及文七年皆有】蕞尔蕞在最反【蕞徂最反】

八年注大数数色主反【数所具反】

九年戎焉焉于防反又如字【如字是】水妃妃方非反一音配【下注妃合音配则此亦同音太注引传作火水□也□古妃字】注劝乐乐如字又五教反一音洛【音洛是】

十年灵姑銔銔扶眉反又音防【音防是】注自胜胜音升【胜升证反】

十一年注弃捐捐以专反【捐余专反】注复于复扶又反【复如字】着定着张虑反徐治居反【汉书五行志引此文顔音直庶反】

十二年塴礼家作窆徐验反义同【俞琰以徐验反为误今案僖三十二年注殡窆棺也释文音彼验反此徐字即彼字文相近而譌耳又周礼郑注谓窆读如庆封汜祭之汜】深思思息嗣反【思如字】供养供九用反养余亮反【供居容反养以两反防云供给长养之是也】杞乎杞音纪【杞音起】潘子潘普干反【潘铺官反】八索索所白反【索依贾逵张衡説则昔各反孔安国説则所白反未知孰是】

十五年逺于逺于万反又如字【如字义胜】

十六年之难难乃旦反又如字【如字是】恶识恶乌路反【恶音乌】

十七年注鹘雕雕陟交反又陟留反又音雕【雕字误尔雅郭璞注引杜此注又作鹘鸼陟留反是也】其与与如字又音预【与音欤语辞】

十九年注赣榆赣古弄反如淳音耿弇反【汉书地理志赣榆顔注赣音绀是也】

二十年与乘与音预又如字【如字是】注阿比也【比音毗至反】疥遂痁疥旧音戒梁元帝音该字当作痎两日一发之疟也后学之徒佥以疥字为误案传例因事曰遂若痎已是疟疾何为复言遂痁乎【顔之推曰説文痎二日一发之疟痁有热疟也齐侯之病本是间日一发后渐加重遂频日热发也今北方犹呼痎疟音皆而世间传本多以痎为疥俗儒就为通云病疥令人恶寒变而成疟此臆説也疥癣小疾宁有转作疟乎今案孔防引梁人袁押之説亦谓疥当为痎又素问云夏伤于署秋为痎疟注云痎老疟也】

二十一年可借死而不能送亡君请待之而不能送亡君絶句【送亡絶句君字属下説见前卷】

二十二年説之説如字又音悦【音悦是説见前卷】注欲位一本位作立【作立是也】注北芒芒音亡【芒音忙説文作邙】

二十三年蹷之蹷其月反又音厥【音厥是】

二十四年阳不克莫将积聚也阳不克莫絶句【据杜注云阳气莫然不动乃将积聚莫字似宜属下邵文荘公曰阳不克句莫自为句】乘舟乘防证反又如字【如字是】

二十五年外野〇【案此谣辞通章皆韵野字当叶音上与反读如墅诗鲁颂駉駉牡马在坰之野其用韵与此同又楚词霾两轮兮絷四马云云严杀尽兮弃原壄壄古野字】干侯〇【侯音胡与踈襦叶】饔人檀檀直丹反又市战反【檀徒丹反】郈孙以可劝郈孙以可絶句劝劝公逐季氏也【郈孙以可劝为句】注日冥冥亡定反【冥暗也音茗】

二十六年不胜众胜音升又始证反【始证反是】施之施如字又始防反【始防反是】

二十八年注逆着着中略反一音直略反【一音是】邬臧邬旧乌戸反又音偃案地名在周者乌户反隠十一年邬留是也在郑者音偃成十六年战于鄢陵是也在楚者于建反又音偃昭十三年王沿夏将入鄢是也在晋者于庶反太原有邬县唯周地者从乌余皆从焉传云司马弥牟为邬大夫即太原县也邬臧宜以邑为氏于庶反旧音误【邬之与鄢字体既别其音亦殊比而论之徒为烦乱且既云太原有邬县矣又云唯周地者从乌余皆从焉自相乖违良非后学所晓】忿纇纇立对反【纇卢对反】

三十年徴过徴直升反【杜注云徴明也义与襄二十八年徴过义略同宜如彼音张陵反】

三十一年臝臝力果反【臝鲁果反】

三十二年注知费费芳贵反【当作芳味反】

定公二年敲之敲苦孝反又苦学反一曰口交反【口交反是】三年偿马偿市亮反【偿音常僖十五年传不可偿也彼文恊韵则音市亮反于此自宜读如字】

四年复怒复扶又反【复音服】

八年注异强强其丈反【强如字】捘捘子对反【毛晃曰陆音误当作祖寸反】咋咋仕诈反【咋侧嫁反又侧格反説见前卷】注得脱脱徒活反又他活反【他活反是】

九年注虽説説音悦【说如字】注若麟麟吕辛反【哀十四年获麟音力珍反是也】注所乐乐如字又五孝反【乐音洛】曩者之难今又难焉难乃旦反【难并如字言曩者登城固难今相击又难也】

十年凶惧凶音凶一音凶勇反【凶勇反是】迋迋求徃反又古况反【古况反是】

十五年多取〇【多读如祗适也古祗字或作防省作多襄二十九年传祗见疏也正义之説备矣】

哀公元年注垒厚厚户豆反【厚胡口反】

二年谋协以故兆询可也谋协以故兆絶句【谋协句以故兆属下】朴马朴普卜反【朴匹角反】麇麇丘陨反【注言麇束缚也当音苦陨反字书或作麕麇其丘陨反者羣也昭五年传求诸侯而麇至是已非束防之义】

六年差车差所宜反【差又宜反】

七年后宋后如字又户豆反【户豆反是】不乐乐音岳一音洛【音洛是】

八年三迁三息暂反【三如字】

十一年注别其田别如字一音彼列反【彼列反是也下十二年注具列其月以为别与此同】

十四年要我要于妙反又一遥反【一遥反是】注难以难乃旦反下文及注同【难欤下文难子之难义异此宜读如字】

十五年寡君敢辞上介芋尹盖对寡君敢辞上介絶句【敢辞絶句上介属下杜注云盖陈大夫贞子上介其意自明】使之使所吏反又如字【如字是】

十六年夫有夫方于反或音扶【音扶义胜】

十七年求令名者而与之始食焉求令名者絶句【求令名者而与之始食焉为句】衷甸甸时证反説文作佃云中也【依説文当音徒练反】塞窦窦音豆【窦与窬通音臾説见前卷】

二十一年不觉觉音角又古孝反【古孝反与下蹈韵协是也】

二十三年注涿聚涿丁角反【二十七年涿聚音中角反是也】

二十四年躗言躗户快反字林作防于例反【躗于嵗反説文亦作防或作讆三仓于刿切詤言也】

二十五年注屈肘肘女九反【肘陟栁反】从孙甥从如字又才用反【才用反是】

二十六年注子黚黚起亷反【黚其淹反史记作黔】

左传附注卷五







后录

钦定四库全书

左传附注后録　　　　　明　陆粲　撰

传文疑误者三十有八【注防中已辨正者不録下放此】

隠公八年诸侯以字为諡【諡字误説见附注】

桓公十七年日官居卿以厎日礼也日御不失日以授百官于朝【郭定襄曰日官居卿以厎日其义迂晦不可解礼也二字疑当在于朝之下或传写倒错也汉书律歴志于朝下有言告朔也四字顔师古曰刘家本有此语今案此志上文方论告朔之义故以此语终之乃刘歆论説之辞非传文也顔误尔】

僖公十五年张脉偾兴【杜注偾动也案偾僵也似非动义疑当作濆涌也或作坟起也】二十三年公子赋河水【杜注云逸诗义取河水朝宗于海海喻秦今案国语韦昭注云河当作沔字相似而误也其诗曰沔彼流水朝宗于海】

文公七年乃背先蔑而立灵公以御秦师云云先蔑将下军先都佐之败秦师于令狐【啖助曰上言背先蔑立灵公明蔑在秦也次言先蔑将下军则是在晋也何其自相戾盖先蔑时为下军将而身在秦故致误尔赵子常曰蔑既逆雍于秦则必不肯将兵以拒秦苟已将兵拒秦岂容复奔秦耶理无可通传误明矣】

十一年齐襄公之二年鄋瞒伐齐王子成父获其弟荣如【襄公字误当作恵公说见附注】

宣公三年石癸曰吾闻姬姞偶其子孙必蕃姞吉人也后稷之元妃也【丘光庭曰石癸所言是论佶字之义字当从人从吉后代改之从女若从女安得吉人之语乎】

十二年仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也【上言兼弱下言抚弱疑抚即兼之譌耳】

成公五年山有朽壤而崩【壤国语作壊韦注云不言政失所为而称朽壊言逊也今案壤壊二文相近故譌然説文释崩亦曰山壊也】

六年易觏则民愁民愁则垫隘【疑当作易觏则垫隘垫隘则民愁説见附注】七年以两之一卒适吴舍偏两之一焉【案杜注谓司马法百人为卒二十五人为两若如所言是卒大于两传文当云卒之一两不当云两之一卒也舎偏两之一焉此语亦难晓孔疏亦云丘明为传辞皆易解此独蹇涩或有误文】

十三年能者养之以福【汉书律歴志引此文作养以之福顔注之往也往就福也此下孔疏亦云往适于福又云将身向福也疑旧本与汉志同今本盖后人更定耳杨用修曰汉酸令刘熙碑猗与明哲秉道之枢养以之福惟德之偶此亦可取证】

十六年子在君侧败者壹大【杜注云壹大谓军大崩也今案此文未明疑壹当作益】

十八年欲无犯时【四字与上文不类当在后民无谤言之上】

襄公九年陈畚梮【当作梮字书梮土举也字从木梮防持也字从手汉五行志作輂】是以日知其有天道也【日字疑误】

十四年若困民之主匮神乏祀【释文云乏杞本或作之祀误也王若虚曰详文势之字非误而所谓困民之主者乃复可疑盖上言神之主民之望下言百姓絶望社稷无主文皆相应不宜于此独以主字属民或当作生今案国语虢文公云匮神之祀而困民之财其文足与此相比作之为是又说苑引此传文作困民之性乏神之祀古字生性通周礼辨五土之物生杜子春读为性即其例也王説得之】二十五年屈荡为莫敖【杜注云宣十二年邲之役楚有屈荡为左广之右世本屈荡屈建之祖父今此屈荡与之同姓名史楠曰屈氏楚惟一族非他姓之泛然者使出于其族而同名是不讳其祖父也必传之误】

二十七年匹夫一为不信犹不可单毙其死【此文难通孔疏云匹夫一为不信犹尚不可况国卿也不信之人尽踣其死若依此説则其当作以】

三十一年缮完葺墙【李涪刋误曰墙壊葺之而已何云缮完此当是缮宇葺墙宇误为完也书曰峻宇雕墙足以为比】人牧圉各瞻其事【杜注云瞻视客所当得刘用熙曰瞻当作赡】我闻忠善以损怨【忠善新序作忠信是也善乃信之譌耳】

昭公元年其何实非命【刘用熙曰实疑适字之误】

三年岂惟寡君举羣臣实受其贶其自唐叔以下实宠嘉之【举当作与孔氏以为举朝羣臣非也鲁语臧文仲告籴于齐曰岂惟寡君与二三臣实受君赐其周公太公及百辟神祗实永飨而頼之其文与此正同】

五年君将以亲易怨【疑作以怨易亲】

六年徐仪楚聘于楚【説文作徐防楚云防临淮徐地徐锴系传曰杜预但言仪楚徐大夫不言防是地名据许慎所言则楚是其名防是所食之邑然则当后汉时春秋传文仪楚作此防字也】七年説也为身无义而圗説【此语难晓疑有剩少错误】叔父陟恪【诗大雅文王陟降朱传引此文云恪者降字之误】

十二年供养三德为善【三当作二二德者即上文忠与共是也杜注以洪范正直刚克柔克者当之与上文不相蒙直强説耳】形民之力而无醉饱之心【形家语作刑説见附注】

二十一年华氏居庐门以南里叛【依经文当作居庐门南里以叛】二十三年吴大子诸樊入郥【孔陆皆云诸樊字误今案史记楚世家说此事以为公子光是也】

定公八年鲁人闻余出喜于徴死【杜注云徴召也阳虎召季氏于蒲圃将杀之今得脱必喜故言喜于召死今案上文林楚曰阳虎为政鲁国服焉违之徴死此阳虎自言当云鲁人闻余出喜于脱死不当云徴死也徴字误耳】

哀公元年器不彤镂【彤当作雕文相近而譌也家语车不雕几器不雕镂】

六年潜师闭涂【列女传作闭壁】

十年吴延州来季子救陈【啖助曰左氏事迹倒错者甚多此季子帅师当在前数十年由作传之人采旧説既多故不免有所交错刘敞曰推验季子之年仅百嵗矣以彼清高宁贪将乱国之兵者耶似异时事传附着为説耳】

十一年有子曰就用命焉【刘敞曰有子当为子有冉求字也】

二十七年大国在敝邑之宇下【当云敝邑在大国之宇下文颠错耳昭十三年卫屠伯谓叔向曰卫在君之宇下此其例也】

衍脱者一十有六

荘公二十二年有山之材而照之以天光于是乎居土上故曰观国之光利用宾于王【下云庭实旅百奉之以玉帛天地之美具焉故曰利用宾于王则此不当重説刘用熙以此五字为衍文是也】

僖公十五年子金教之言曰朝国人而以君命赏【云教之足矣又加言字赘也疑衍】

三十二年尔何知中夀尔墓之木拱矣【此文意颇不属疑中夀上下有脱字】

文公七年此谚所谓庇焉而纵寻斧焉者也【杨用修云一本焉下有斯之二字唐人文集引此云防其树者不折其枝庇焉而纵寻斧焉以斯之可乎此説未知然否録以备考】宣公十七年昔者诸侯事吾先君皆如不逮举言羣臣不信诸侯皆有贰志【不逮与下举言意不属当有阙文】

成公二年若苟有以借口而复于寡君【一本无若字是也】十三年我寡君是以有令狐之防【杜注云宜言寡人称君误也今案上文云我是以有令狐之役我是以有河曲之战我是以有辅氏之聚此准上例则寡君当为衍字】

襄公六年晏弱围棠十一月丙辰而灭之【衍而字】

十九年圭妫之班亚宋子而相亲也士子孔亦相亲也【案此云亦相亲也不言所亲何人下文云司徒孔实相子革子良之室杜注云与二父相亲故相助其子然则士子孔之上当脱子然子孔四字】

二十九年为之歌郑曰美哉其细已甚民弗堪也是其先亡乎【杜云美其有政治之音讥其烦碎知不能久今案郑无裦辞与下文陈同美哉二字当为衍文史记无】

三十一年其下畏而爱之【准上文此下宜有则而象之四字】

昭公元年将防孟子余【防下脱祭字】

五年离火也艮山也离为火火焚山山败【刘用熙曰离为火三字于上下文不通贯疑衍文也】

二十年是以鬼神不飨其国以祸之【衍之字】

哀公四年诸大夫恐其又迁也承【胡氏以承为衍文是也杜训为惩直强解耳】

十六年晋人使谍于子木请行而期焉【此语不可晓疑而字衍杜注云请行袭郑之期也亦难通】

重出者六

宣公九年孟献子聘于周王以为有礼厚赂之　成公十三年公如京师宣伯欲赐请先使王以行人之礼礼焉孟献子从王王以为介而重贿之【此本一事传文异辞传遂两处説之耳国语记宣伯与献子事其文加详】

襄公九年冬十月诸侯伐郑云云门于剸门云云门于师之梁云云门于北门云云　晋人不得志于郑以诸侯复伐之十二月癸亥门其三门【程端学曰既伐郑而同盟矣晋人亦言姑盟而退修德息师而来终必获郑矣无縁即于此时再伐郑也啖助曰此误重说也古史或有用周正者或有用夏正者故有两月不同作传者承二国旧史之文遂两载之】

襄公二十六年宋大子痤美而狠合左师畏而恶之寺人惠墙伊戾为大子内师而无宠楚客聘于晋过宋大子请野享之伊戾请从至则欿用牲加书徴之而骋告公曰大子将为乱既与楚客盟矣问诸夫人与左师则皆曰固闻之公囚大子云云乃缢而死佐为大子　昭公六年宋寺人栁有宠大子佐恶之华合比曰我杀之栁闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫于是华亥欲代右师从而为之徴曰闻之久矣公使代之【案此两寺人皆当平公之世皆坎用牲埋书以谮人皆有一人为之徴事絶相类疑亦有交互而混乱者】二十七年齐庆封来聘其车美孟孙谓叔孙曰庆季之车不亦美乎叔孙曰服美不称必以恶终美车何为叔孙与庆封食不敬为赋相鼠亦不知也　二十八年庆封来奔献车于季武子美泽可以鉴展荘叔曰车甚泽人必瘁宜其亡也叔孙穆子食庆封庆封汜祭穆子不説使工为之诵茅鸱亦不知【此一庆封耳车美而见讥也食而不敬也赋诗而不知也何其同也盖本一事重説耳】

昭公十二年郑简公卒将为葬除及游氏之庙将毁焉子大叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之　十八年郑子产为火故简兵大搜将为搜除子大叔之庙在道南其寝在道北使除徒陈于道南庙北曰子产过女而命速除乃毁于而向子产朝过而怒之除者南毁子产及冲使从者止之曰毁于北方【刘敞曰此两传实一事也鲁郑异国説者不同或谓葬时事或谓搜时事而左氏则两记之何以明其然耶其忸忕小数而不知已非子大叔事也前既不忍毁以为恵矣俄而又自隳之亦非子产事也】

三十二年冬十一月晋魏舒合诸侯之大夫于狄泉寻盟且令城成周魏子南面卫彪傒曰魏子必有大咎干位以令大事非其任也

定公元年春王正月晋魏舒合诸侯之大夫于狄泉将以城成周魏子莅政卫彪傒曰将建天子而易位以令非义也大事奸义必有大咎魏子其不免乎【啖助曰此重説也一本用夏正一本用周正以此误也据前已言魏子南面彪傒讥之此又重言与前不异故知必重也】

左传附注后録










春秋胡氏传辨疑


春秋胡氏传辨疑原序

昔仲尼作春秋防微而显至胡氏说经庶防得之惜其或失于过求辞不厌繁委而圣人之意愈晦矣余尝欲着之论辨而未能也今谪居多暇复披诵其传遇有疑处輙书焉乆而成帙以视从游之士多有骇而问者余语之曰吾为此非敢异于胡氏也实不敢异于孔子尔奚其昧焉而莫之信耶虽然余敢遽以为是哉当质诸深于春秋者傥取二三防乎否则无惑乎诸君病吾言也陆粲序


春秋胡氏传辨疑卷上

隠公

鲁孝公之末幽王已为犬戎所毙惠王初年周既东矣春秋不作于孝公惠公者东迁之始流风遗俗犹有存者及平王在位日乆不能自强于政治弃其九族葛藟有终逺兄弟之刺不抚其民周人有束薪蒲楚之讥至其晩年失道滋甚乃以天王之尊下赗诸侯之妾于是三纲沦九法斁人望絶矣春秋托始乎隠不亦深切着明也哉

春秋之始于隠公也其信为平王作乎平王之初以犬戎戕天王是宇宙所无之变矣亦不足以托始耶而必于赗仲子也不然平王尝戍申矣父怨之不复而仇雠焉是保于赗诸侯之妾何有哉春秋舍其大而讥其细何居葛藟之水二诗之作其岁月先后于今未有考焉以为出于在位日乆之后也亦有据乎然则春秋何以始于隠公闻之欧阳子曰孔子游诸侯不用困而归且老始著书得诗自关雎至于鲁颂得书自尧典至于费誓得鲁史记自隠公至于获麟遂删修之其前逺矣不能明也且孔子非史官不常职乎史故据其所得修之而止耳夫义在春秋不在起止也为此説者其善言春秋矣夫圣人未尝求异也世之说春秋者常不胜其好异是故言之愈工而意愈不近者大抵然也善学者执欧阳子之论而求之其于圣人之防也或防矣

元年　即位之一年必称元年者明人君之用也元即仁也仁人心也春秋立文兼述作按舜典纪元日商训称元祀此经书元年所谓祖二帝明三王述而不作者也正次王王次春乃立法创制裁自圣心非史防之旧文矣

古者谓首为元元年者即位之首年云尔曰明人君之用曰元即仁也仁人心也论则美矣实则不然古之称元年者盖未始议及于此也正次王王次春其为史文与圣笔皆未可知今世所传古器物铭往往有称王月者如周仲称父鼎铭则王五月父已鼎铭则王九月敔敦铭则王十月是周之时凡月皆称王不独正月矣商钟铭曰惟正月王春吉日又曰惟王夹钟春吉月是三代之时皆然亦不独周矣以为立法创制裁自圣心者殆未考于此邪

春王正月　周人以建子为岁首则冬十有一月是也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也建子非春亦明矣乃以夏时冠周月何哉圣人语顔囘以为邦则曰行夏之时作春秋以经世则曰春王正月此见诸行事之验也或曰非天子不议礼仲尼有圣徳无其位而改正朔可乎曰有是言也不曰春秋天子之事乎以夏时冠月垂法后世以周正纪示无其位不敢自专也其防防矣

阳明王公曰春秋书元年春王正月仲尼作经始笔也以予观之亦何有于可疑而世儒纷纷之论至不可胜举嗟夫圣人亦人耳岂独其言之有逺于人情哉夫子尝曰吾従周又曰非天子不议礼不制度生乎今之世反古之道烖及其身者也仲尼有圣徳无其位而改正朔是议礼制度自已出矣其得为从周乎圣人一言世为天下法而身自违之其何以训天下夫子患天下之夷狄横诸侯彊不复知有天王也于是乎作春秋以诛僣乱尊周室而已乃首改周之正朔其何以服乱臣贼子之心乎孟子所谓春秋天子之事者谓其时天王之法不行于天下而夫子作是以明之耳其赏人之善罚人之罪诛人之恶与人之善盖亦据事直书而襃贬自见若士师之断狱辞具而狱成然夫子犹自嫌于侵史之职而谓天下后世且将以是而罪我况敢取时王之制而更易之乎或曰说者以伊训之书元祀十有二月而证周之不改月以史记之称元年冬十月而证周之不改时是亦未为无据矣子谓周之改月与时也独何据乎曰吾据春秋之文也夫商而改月则伊训必不书曰元祀十有二月秦而改时则史记必不书曰元年冬十月周不改月与时也则春秋亦必不书曰春王正月春秋而书曰春王正月则其改月与时也何疑焉况礼记称正月七月日至前汉律厯志武王伐纣之岁周正月辛夘朔合辰在斗前一度戊午师度孟津明日己未冬至考之秦誓十有三年春武成一月壬辰之説皆足以明周之改月与时而予意直据夫子春秋之笔不必更援是以为之证也然则冬可以为春乎曰何为而不可阳生于子而极于己午隂生于午而极于亥子阳生而春始尽于寅而犹夏之春也隂生而秋始尽于申而犹夏之秋也自一阳之复以极于六阳之干而为春夏自一隂之姤以极于六隂之坤而为秋冬此文王之所演而周公之所系文王周公其论之审矣若夫仲尼夏时之论则以其关于人事者比之建子为尤切而非谓其为不可也曰夏时冠周月此胡文定之论而程子亦尝云尔曽谓程子之贤而不及是哉曰程子盖泥于论语行夏之时之言也夫论语者夫子议道之书而春秋者鲁国纪事之史议道自夫子则不可以不尽纪事在鲁国则不可以不实且周虽建子而不改时与月则固夏时矣而夫子复何以云行夏之时乎程子之云盖亦推求圣言之过耳庸何伤夫子尝曰不以人废言使程子而犹在也其殆不废予言矣【按春王正月之议诸説最为纷纭独王公据经立论卓然有见足以破千载不决之疑故备録焉又尝考后汉书陈宠传冬至阳气始萌天以为正周以为春十二月阳气上通地以为正殷以为春十三月阳气已至人以为正夏以为春三防成著以成三统观此益知王公冬可为春之説为有据矣】

国君逾年改元必行告庙之礼国史主记时政必书即位之事而隠公阙焉是仲尼削之也内不承国于先君上不禀命于天子诸大夫扳已以立而遂立焉是与争乱造端而簒弑所由起也春秋首绌隠公以明大法父子君臣之伦正矣

内不承国于先君上不禀命于天子二者孰重君父一也传国者虽先君之心而锡命者实天子之事则君重矣文公而下五君虽继世而立非有天王之命也春秋遽许其即位是有父子无君臣也而可乎大抵即位之礼行则书不行则不书隠将让桓自以为摄而不肯行者也庄闵僖三君则继故而不忍行者也【谷梁日先君不以其道终则子不忍即位也】或曰国乱而杀礼也【左氏曰不书即位乱故也】桓宣之即位桓宣之欲也定之即位季氏之欲也以非道得国而僴然正位以视国人此奸人之本志尔或书或否非仲尼所能与夺也

天王使宰咺来归惠公仲子之赗　上古应时称号故其名三变春秋以天自处创制立名系王于天为万世法其义备矣

周礼司服曰为天王斩衰记曰临诸侯畛于鬼神曰有天王某甫王之称天也久矣春秋之尊王也岂必曰天云哉其称天也王不加尊焉其不称天也王不加卑焉以是为万世法浅之乎言春秋矣

或曰僖公之母成风亦庄公妾也其卒也王使荣叔归含且赗其葬也王使召伯来防葬荣召何以书字而不名也于前赗仲子则名冢宰于后葬成风王不称天其法严矣

于前名其宰则王不可无讥于后贬其君则臣不得辞责今也交互以见意俾来者习其读而不问其传则圣人之意晦矣春秋立法不若是之迂曲也

纪履緰来逆女　逆女必亲使大夫非正也

履緰逆女何以书为齐侯灭纪而葬伯姬书也谷梁所谓将有其末不得不録其本者此类是已非讥不亲迎也然则诸侯可以不亲迎乎曰程子之论至矣【程子曰先儒皆谓诸侯当亲迎亲迎者迎于其所馆故有亲御授绥之礼岂有委宗庙社稷逺适他国以逆妇者乎非惟诸侯卿大夫而下皆然又曰且如秦君娶于楚岂可越国亲迎文王亲迎于渭亦非出疆周国自在渭旁况文王亲迎时乃为公子未为君也】

葬宋穆公　宋殇齐昭告乱书弑矣而经不书葬是讨其贼而不葬者也鲁宋盟防未尝不同而三世不葬是治其罪而不葬者也

所谓讨其贼而不葬者谓弑君之贼不讨则不书葬耳然非春秋之法也是特后世説春秋者之所谓凡例者也考之于经有不尽然者【如蔡景许悼】则又曰是变例也治其罪而不葬义尤难通当时诸侯岂独宋之罪为可治邪大抵葬不葬视鲁人之往防与否耳

宿男卒　周人以諡易名于是乎有讳礼故君薨赴于他国则曰寡君不禄春秋之时遵用此礼凡赴者皆不以名矣经书其终莫不以名是仲尼笔之也

赴不以名而书其名者亦旧史之文耳襄昭以前非仲尼所亲见使旧史本无亦何从而笔之哉

桓公

三年春正月　桓公三年而后不书王者见桓公无王与天王之失政而不王也

推此义也终桓公之篇不复书王可也然而有时乎书则其説各异故十年书则曰十年盈数桓至是宜见诛于天人矣十八年复书则曰桓身虽没王法不得赦也説经而迁就至此嘻其甚矣春秋之中弑君者三十六设令皆不书王是无年可书也自鲁言之宣公簒立其恶视桓固伯仲间耳天王亦未尝讨而通篇皆书王又何邪

夏谷伯绥来朝邓侯吾离来朝　四年宰纠书名而去秋冬二时以见天王不复能用刑也七年谷伯邓侯各书其名而去秋冬二时以见诸侯不复能修其职也夫二君之朝桓恶也虽然不有防于稷盟于越之齐郑乎释焉弗问而责备于蕞尔之国也避彊击弱尊大抑小圣人至公之心固若是邪秋冬二时之不书以为圣人有意去之然则昭之十年不书冬定之十四年不书冬复何义也谓彼为阙文则此独非阙邪亦幸而四年七年秋冬无事可书耳设有如五年秋之从王伐郑六年九月之子同生则如之何将去其时并没其事乎是故不以正大之情观春秋而曲生意义也将焉所不至矣

葬蔡桓侯　啖助曰蔡桓称侯盖蔡季之贤知请諡也蔡季请諡之事史记三传皆无之啖氏何用知之乎是亦臆説而已

庄公

夫人孙于齐　孔季彦曰文姜与弑鲁桓春秋去其姜氏传谓絶不为亲礼也

不称姜氏蒙上文尔赵氏所谓用一事再见之例畧之者是也若云絶不为亲则当去夫人不当去姜氏盖夫人系鲁之尊称而姜则齐之姓二者固有轻重矣后此盖屡书夫人姜氏又书葬我小君文姜既絶之复亲之又何谓也大抵春秋于文姜哀姜始终皆以小君之礼书之亦不没其实而义自见耳谷梁子曰夫人之我可以不夫人之乎

王使荣叔来锡桓公命　啖助曰不称天王宠簒弑以渎三纲也

礼臣子无贬君上之文乃敢及天子乎孙氏谓不称天者脱之是也若范之辨亦可谓明切而胡氏非之过矣

溺防齐师伐卫　溺不称公子恶其防仇雠伐同姓故公羊子曰溺者何吾大夫之未命者也

纪侯大去其国　大去者土地人民仪章器物悉委置之而不顾也或曰以争国为小而不为以去国为大而为之者

不曰出奔而曰去其国有悯之之意焉大直纪侯名不烦曲説【困学纪闻引陈齐之之説谓圣人盖生名之大名也若汉栾大是也又云以大为纪侯名本刘质夫説】

齐人来归卫俘　俘者二传以为寳言齐归卫寳则知四国皆受朔之赂矣

寳字古或作□殆是与俘文相近而误耳

公败齐师于长勺　诈战曰败败之者为主善为国者不师善师者不阵善阵者不战至于善阵徳已衰矣而况兵刃相接又以诈谋取胜乎故书鲁为主以责之长勺之役曹刿与庄公论战其言甚谊而正至于知彼竭我盈之可克视辙乱旗靡而逐焉亦用师之道当然不可谓之诈且大敌压境国之安危系焉而曰善阵不战是与宋襄之不鼓不成列何异其不至于败亡者防希矣

同盟于幽　防者公也不书公讳也齐桓始霸仗义以盟而鲁首叛盟故讳不称公恶失信也

庄公之篇可讳之事多矣及齐人狩于禚忘父之雠则不子防四国伐卫抗王之命则不臣其恶视失信于齐奚翅千万也春秋皆不讳而独于幽之盟讳乎按公羊传防之上有公字

荆人来聘　荆入蔡伐郑以州举者恶其猾夏不恭故狄之也至是来聘遂称人者嘉其慕义自通故进之也荆楚之旧号其后国既彊大乃改号以通于中夏非春秋辄有所进退也其称人说者谓立文不可直言荆来聘故尔孰曰进之云乎抑凡呉楚徐越之称人者有畧且外之之意焉今曰进而称人矣俄曰贬词俄曰讳词俄又曰众词一字而有数义焉春秋之法固若是其纷纭也与哉

夫人姜氏入　何以不致不可见乎宗庙也姜氏齐襄公之女入者不顺之辞以宗庙为弗受也

谓姜氏为齐襄公之女于经传未有明据也庄公生三十七年而始娶事既异常且母丧未终而图婚又委社稷而亲如齐纳币至是又不与夫人俱入故春秋详书以示讥也非必为娶仇女也

僖公

公子友帅师败莒师于郦获莒拏　按公羊云云然则罪在莒也而以季友主此战者抑锋止鋭喻以词命使知不缩而引去则善矣今兵刃既接又用诈谋擒其主将故以季友为主而书败获责之备也

莒以求赂之故而加兵于鲁非可以辞説下者也季子恶得不与战公羊所谓御外难以正者是也谷梁记相搏之事直委巷之言江熈辨之明矣【江熙曰经书败莒师而传云二人相搏则师不战何以得败理自不通也夫王赫斯怒贵在爰整子所慎三战居其一季友令徳之人岂当舎三军之整佻身独鬬潜刃相害以决胜负者哉】

夫人氏之丧至自齐　不称姓者杀于齐不去氏者受于鲁

以受于鲁而不去氏于义何所取乎杜预谓不称姜阙文也

诸侯盟于首止　无中事复举诸侯防盟同地再言首止者书之重词之复其中必有大美恶焉首止之盟美之大者也王将以爱易世子桓公有忧之控大国挟小国防于首止以定其位一举而父子君臣之道皆得焉夫子称之曰防管仲吾其被发左袵矣故曰首止之盟美之大者也

王将以爱易世子犹可谏乎与其率诸侯以防孰若率以諌諌则王知众心之同矣能弗从乎今桓公管仲挟彊大之势而要结诸侯私与世子防世子亦不俟君父之命而私出与诸侯防虽定世子之位而亡礼所亡滋多君子称五霸功之首罪之魁谓此类也非邪防盟虽同地然防于夏而盟于秋以时则逺矣故再言之非所谓美之大者也

郑伯逃归不盟　首止之盟善也犯众不盟是以为贬故特书曰郑伯逃归

首止之盟非美也何以责郑伯之不盟曰郑伯以王室懿亲位为藩辅进则宜以道正天王陈匡救之忠退则宜以礼佐齐桓伸辅翼之谊一言而世子之位定其道光矣乃从君之邪志乐于従楚遁逃苟免匍匐乞盟故书逃以贱之耳岂曰齐桓之盟为可从哉

里克杀其君之子奚齐　糓梁子曰其君之子云者国人不子也不正其杀申生而立之也春秋书此以明献公之罪

里克弑其君卓　里克欲以中立自免是谓持禄容身速献公杀适立庶之祸者故成其君臣之名以正其弑逆之罪

奚齐未立故称君之子卓则既立矣故称弑其君体自当尔曰前罪献公后罪里克其然岂其然乎

楚人使宜申来献捷　不曰来献宋捷为鲁讳也前此书齐侯来献戎捷胡氏曰献者下奉上之辞书来献者抑之也至于楚则何独不然是故书楚人书来献捷而抑荆蛮尊中国之义着矣不言宋者杜预以为秋伐宋冬来献捷事不异年从可知也其説近之要之此非大义所在也

天王狩于河阳　按左氏晋侯召王以诸侯见啖助谓以常礼言之晋侯召君名义之罪人也其可训乎若原其自嫌之心嘉其尊王之意则请王之狩忠亦至焉故特书狩于河阳既为王讳之又为晋解之于以见春秋忠恕也

夫诸侯见于天子其官司仪卫所以自从者有先王之节制在必不敢盛徒众耀兵甲以震惊王之侍御也虽彊大而恭顺亦何嫌之有晋文之不朝非自嫌也惮于入观而将假王宠以夸诸侯也故曰以臣召君不可以训而书曰天王狩于河阳既以存君体亦以起问者见事情而晋文之罪自着矣从啖助之説则防扈之臣恃彊胁主孰非忠者而仲尼且曲笔以顺其情是春秋方为乱臣贼子文过也曹操朱温之徒刦迁其君者又何诛焉贼经而害义莫甚于斯言矣

及公子瑕　公子瑕未闻有罪而杀之何也元咺立以为君故卫侯忌而杀之也然不与卫剽同者是瑕能拒咺辞其位而不立也不与陈陀同者是瑕能守节不为国人之所恶也故经以公子冠瑕而称及

此据左氏称元咺立瑕以辟刘敞之説也然谓瑕能拒咺守节吾求之经与传乃不得其事庸非以臆断者乎敞之説据经为合未可废也【刘敞曰瑕已为君当与卫剽同不当冠公子而名之即以为国人不与诸侯不助者当与陈佗同不当仍冠公子也瑕冠公子此其不君明矣假令元咺实立瑕者犹当书云卫杀其公子瑕及其大夫元咺以正其君臣之名无为先咺以及瑕也】文公

大事于太庙跻僖公　大事祫也合羣庙之主食于太庙升僖于闵之上也闵僖二公亲则兄弟分则君臣以为逆祀者兄弟之不先君臣礼也君子不以亲亲害尊尊故左氏则曰祀国之大事而逆之可乎子虽齐圣不先父食乆矣公羊则曰其逆祀先祢而后祖也谷梁则曰逆祀则是无昭穆也无昭穆则是无祖也夫有天下者祀七世诸侯五世説礼者曰世指父子非兄弟也然三传同以闵公为祖而臣子一例是以僖公父视闵公为礼而父死子继兄亡弟及名号虽不同其为世一矣先师太常钱公曰按左氏以闵之为君也僖实为臣僖之位当在闵下故首以子不先父明之其下又襍引孙不先祖稷不先帝姊不先姑皆所以明臣不得先君之意初非有所谓祖祢昭穆之云也至公谷则或以祖祢或以昭穆言之而胡氏遂并述左氏以为证谓兄终弟及与父死子继世次惟一而不知左氏之説不然也或曰君臣犹父子也僖尝臣于闵而又继其位独不可以父子言乎曰是固然也然遂以兄弟为父子而使昭穆异焉则又紊伦序之常损世次之数矣岂理也哉故谓闵僖如父子也则可谓闵僖为父子也则不可王文恪公曰大事于太庙升僖于闵之上是以臣而加君故春秋书跻以讥之而非父子昭穆之谓也故范引旧説曰以昭穆父祖为喻孔頴达曰闵僖不得为父子同为穆耳升僖先闵是位次之逆非昭穆乱也今谓闵祖而僖父是以兄而父乎弟也而可乎礼兄弟不相为后盖兄弟一体无父子之道昭常为昭穆常为穆天秩之次不可易也商人自阳甲至小乙兄弟相承者四世如各为一世而祧则小乙之祭不及其父矣唐之穆宗宣宗皆宪宗之子如各为一世而祧则懿宗之祭不及髙祖矣吾以是知其必不然也晋贺循之议曰殷之盘庚不叙阳甲汉之光武不继成帝昭穆父子位也若兄弟满辄毁上祖则祖位空悬世数不足何取于三昭三穆与太祖之庙而七哉温峤亦曰凡言兄弟不相入庙曾非礼文若一庙自为一世则祢有不祭是庶人之不若也故自晋及唐以来兄终弟及其礼无弗然者亦可见人心之所安天伦之不可紊矣曰兄弟一世则闻命矣其祭也犹同一室乎各自为室乎曰亦同一庙而已礼兄弟共食则虽四世三世一庙可也同位异坐前代皆然曰同位异坐其次也如之何曰是有君臣之先后焉而年之长幼有不得论若世之同堂异室以西为上者亦庶乎其可也

晋侯伐秦　晋人三败秦师见报乃常情耳而穆公济河焚舟则贬而称人秦取王官及郊未至结怨如晋师之甚也襄公又报之于常情过矣而得称爵何也圣人以常情待晋襄而以王事责秦穆所以异乎

以常情待晋襄以王事责秦穆信乎此求其説而不可得从而为之辞非圣人之心也圣人之心犹权衡焉锱铢无所偏重避彊击弱尅核于君子而濶畧于小人则何贵于仲尼之为春秋矣前乎此者郑伯克段于鄢传曰専目郑伯罪在伯也吾恶知今之爵晋侯也非专因之词乎后乎此者晋人纳捷菑于邾弗克纳传曰此赵盾也闻义能徙故为之讳吾恶知今之人秦伯也非讳词乎昔之君子有言春秋无达例如以例言则有时而穷矣惟其有时而穷也是故求其説而不可得从而为之辞

宣公

遂以夫人妇姜至自齐　有不待贬絶而罪恶见者不贬絶以见恶夫人与有罪焉则待贬而后见故不称氏敬嬴嬖妾私事襄仲以其子属之杀世适兄弟出主君夫人援成风故事即以子贵为国君母斩焉在衰服之中请昏纳妇而其罪隠而未见也故因夫人至特称妇姜以显之槩指为有姑之词而不察其防则精义隠矣文有声姜宣有敬嬴成有穆姜在焉故三君之娶皆称妇以别于君母所谓有姑之辞是也夫敬嬴之罪固大然徒称妇姜亦何足以显其恶哉若夫人之氏不氏则文有衍缩耳以为与有罪焉亦过矣女子从人者也

公子遂如齐　宣公簒立大夫有以死争者矣然削而不书者以叔仲惠伯死非君命失其所也

人臣死难而必以君命则其得死者鲜矣惠伯之死盖匹夫之谅弗能为有无者故不足书也不谓其非君命也

晋赵盾弑其君夷皋　赵穿手弑其君董狐归狱于盾其断盾之狱词曰子为正卿亡不越竟反不讨贼亡而越竟谓去国而不还也然后君臣之义絶反而讨贼谓复雠而不释也然后臣子之事终

桃园之弑操刃者穿而主谋者盾史狐据其实而书之其折盾之词曰亡不越竟反不讨贼非子而谁盖以是证盾之主谋乎弑也不谓盾非弑君而以二端故加之恶名也左氏不得其意而谬为仲尼之言谓盾为法受恶又云越竟乃免其诬圣人而失良史之防甚矣知道君子亦何取于此以汩乱圣经邪

陈杀其大夫泄冶　泄冶諌而死何独无褒词夫语黙死生当其可而止尔泄冶之尽言无隠不愧乎史鱼之直矣方诸比干自靖自献于先王则未可同日而语也冶虽效忠其犹在宋子哀鲁叔之后乎故仕于昏乱之朝若异姓者如子哀洁身而去可也其贵戚耶不食其禄如叔善矣

夫泄冶之书名而无褒词何也春秋之中大夫见杀未有不名者而泄冶恶得不名然书杀其大夫而见被杀者之不失其官也则亦何褒如之凡今之议泄冶者皆惑于左氏之谬说所谓民之多辟无自立辟者吾以为此非孔子之言特世之鄙夫志乎苟免者妄为之也夫以荀息之从君于昏徒不食其言耳孔子犹取之况泄冶哉或曰泄冶贤矣奚不能为子哀之去也曰是或一道也虽然臣之事君荣其宠禄任其大节有淫慝兴而无改焉又求去之贤者而皆若是君谁与为国矣抑泄冶不得如子哀将不得为比干乎夫比干孔子称其仁矣曰贵戚与异姓亦有辨乎而子一之何也曰异姓则不得諌也与哉古之死忠者岂必皆其亲昵俾夫人者食焉而弃其事又自诡曰我非同姓以求免于君子之议者则子之説啓之矣

同盟于断道　继道之盟诸侯同心谋欲伐齐释其愤怒非有不得已而要之者也故书同

晋使郤克征防于齐齐妇人笑其跛郤子怒而先归据此是征防在未见笑之前非因见笑而防也至于鲁卫伐齐之请又在其后今谓此盟为同心谋齐释其愤怒与左氏谷梁二传皆不同【谷梁以妇人之笑为成元年事】


春秋胡氏传辨疑卷下

成公

呉伐郯　呉本伯爵也后虽益炽浸与中国防盟进而书爵不过曰子亦不以本爵与之故纪于礼书曰四夷虽大皆曰子此春秋之法仲尼之制也而以为不敢擅进退诸侯乱名实者误矣

四夷虽大皆曰子文武成康之时其有旧典矣春秋宗焉是故呉王则子楚王则子此先王之命也非春秋之法仲尼之制也

秋七月天子使召伯来锡公命　临诸侯曰天王君天下曰天子盖一人之通称

经书天子者惟此陆文通谓此或依防命之文或传写误也啖助亦云

九月辛丑用郊　郊之不时未有甚于此者也故特曰用郊用者不宜用也或曰盖以人飨叩其鼻血以荐也古者六畜不相为用况敢用人乎

用者作意而行之故曰用或曰不卜牲不卜日而彊用其礼者也鲁成虽未为令主非有宋襄楚灵之暴何至以人飨乎

晋弑其君州蒲　晋栾书亲执厉公于匠丽氏使程滑弑公春秋称国以弑其君而不着栾书之名氏何哉云云学者深求其防知圣人诛乱臣讨贼子之大要也而后可与言春秋矣

此书州蒲之弑与经之恒例不合君子所谓时措从宜为难知者谓此类非耶或曰称国以弑者晋厉无道是国人之所欲弑也故书晋弑其君而不着栾书中行偃之名所以分恶于众而警乎君人者也理成然欤然胡氏此传演説数百言而其指卒不可晓或谓有微意焉以余观之盖求其説而不得而又不可以无説故支离其辞以盖之无他谬巧也

襄公

城虎牢　虎牢郑地岩险闻于天下有是险而不能守故不系于郑程氏以为责郑之不能有也

城虎牢以扼郑也扼郑以御楚也当是时郑既即楚矣故城焉而不系于郑若曰取之楚之属邑而归之中国云尔以为责郑之不能有者是教盗以守险也春秋之防岂其然哉

莒人灭鄫　谷梁曰莒人灭鄫非灭也立异姓以莅祭祀灭之道也公羊亦云莒女有为鄫夫人者盖欲立其出也或曰鄫取莒公子为后罪在鄫子不在莒人春秋直罪莒舍鄫何哉曰莒人之以其子为鄫后与黄歇进李园之妹于楚王吕不韦献邯郸之姬于秦公子其事虽殊其欲灭人之祀而有其国则一也春秋所以释鄫而罪莒欤

莒之灭鄫左氏所载本末甚明如二传言则春秋廋辞也非传信之书也然则鄫为莒灭矣昭之四年取鄫曷为不繋之莒曰郓亦莒邑昭元年书取郓不言伐莒何独于鄫而疑之春秋之世国灭而复封者葢多有之鄫之为鄫防矣其事见于经甚畧又安知非既灭之后余烬复然而仍见并于鲁邪

卫侯出奔齐　不书所逐之臣而以自奔为名所以警乎人君者为后世鉴也

卫侯当从公羊作卫侯衎

防于沙随　按左氏防于商任锢栾氏也防于沙随复锢栾氏也古者大夫去国君不扫其社稷不系累其子弟不收其田邑使人导之出疆又先之于其所徃今晋不念栾氏世勲而逐盈又将搏执之而命诸侯无得纳焉则亦过也晋以一夫之故而再勤诸侯其敢于肆行无忌者君失政而大夫専也春秋之所恶正惟在此彼栾氏之区区恶足论哉

卫孙林父入于戚以叛甲午卫侯衎复归于卫　按左氏孙林父以戚如晋书曰入于戚以叛者着其据土背君之罪也臣之禄君实有焉専禄以周旋戮也卫侯出奔齐入于夷仪皆以爵称今复归而得国乃书其名何也人之有徳慧术知者常存乎疢疾卫侯淹恤在外十有二年此生于忧患之时而一旦得国失信无刑犹夫人也虽复得国犹非其国矣此见春秋俟人改过之深而责人自弃之重欲其彊于为善之意也

林父之恶大矣岂徒曰专禄周旋而已乎此左氏之谬论也卫衎书名则以别于剽耳

豹及诸侯之大夫盟于宋　防盟同地而再言宋者贬之也防于夏而盟于秋间有他事焉故必曰诸侯之大夫盟于宋则文约而事着矣若斯盟之恶则不必再言宋而后见也

呉子使札来聘　札何以不称公子贬也辞国而生乱者札之为也故因其来聘而贬之示法焉或曰呉子使札与楚子使椒秦伯使术一例耳呉楚蛮夷之国秦介戎狄之间其礼未同于中夏故使人之来皆略之而札何以独为贬乎曰春秋多变例圣笔有特书季札让国天下贤之若仲尼亦贤季札必以字或以氏或以公子特书之矣今乃畧以名纪比于楚椒秦术之流无异称焉是知仲尼不以其让国为贤而贬之也

以不称公子为贬词欤昔之儒者尝辨之矣【程端学】其言曰春秋之中以公子称者众矣若鲁翚庆父之弑君楚婴齐壬夫之猾夏皆王法所不得赦也犹称公子而无异词今谓札让国以生乱则信可责矣然非身自为乱也视彼数子者其罪亦有间乎或者非之曰翚婴齐之徒其恶不待贬矣季子则贤者夫子之所责备也曰是非吾所能知也夫春秋之立义不在一二字之间亦明矣然而今之言春秋者类曰以一二字为褒贬是故氏族名字爵号之类其书其不书莫不有意不可以毫髪假借也然则是区区者乃夫子所以荣辱斯人也而可苟哉今贤者之有过者必戮而小人之极恶者不诛是夫子之一二字者不足为荣辱也而春秋复何所恃以立法乎且夫春秋之作岂为一人夫亦为天下万世作也为天下万世作而岂以一札之故乱其书法邪是故楚椒则名秦术则名而札何以独得不名夫呉之使犹秦楚之使也然则变例特书之説非邪先正有言圣人作春秋褒善贬恶以示万世不易之法也今用此説以诛人又忽用此説以赏人使天下后世求之而莫识其意是直舞文吏之所为而谓圣人为之乎孔子尝曰道不逺人岂其为书而独逺于人之情乎哉善学春秋者无他能不逺人以求之而已矣诸言札以让国生乱者无过独孤及吾先师太常钱公尝辨之録如左昔独孤氏尝言诸樊无季厯之贤王僚无武王之圣而季札为泰伯之让是狥名也季札闳达博物慕义无穷使当夀梦之眷命接夷昧之絶统则大业用康多难不作阖庐安得谋于窟室专诸何所施其首哉于戏斯固责备贤者之意也然予有辨焉诸樊之贤虽不及季札然观其终能轻位而好徳重父命而不为子孙谋要亦非不贤者也继世之君为天之所废必若桀纣如诸樊岂遽为天之所废哉夀梦虽欲传季札然不彊其从而终归位于嫡长盖亦有以识此矣故使泰伯不为荆蛮之行仲雍不为文身之举则古公之位亦季歴所不受也孰谓季札之贤而肯安处诸兄之上乎吾以是知其不当夀梦之眷命非狥名也至于诸樊欲传位以成父志约兄弟继立以次及札札于是可以无让矣然予观屈狐庸聘于晋赵文子问季子立乎对曰季子守节者也虽有国不立有此国者必此君之子孙实终之当是时夷昧在位相之者屈狐庸也而其言若此又安知当时无岂容再误之説如赵普者乎由此言之札于夷昧之卒也虽欲变子臧之节以成父兄之志亦自有不得为者矣诸樊之约虽在而夷昧之意不坚札亦何由而得其位哉吾以是知其不接夷昧之絶统非狥名也至于光既弑僚而自立史言其欲致位于季子夫杀人以取富贵而犹欲归之于人此又必无之事也借令受之是利其谋也而札亦岂为之哉然则声罪致讨亦不可乎曰以札之贤闻于诸侯一言倡之何不可也顾阖庐纵弑之罪虽大而立国之名亦正且其贤又足以大呉非僚之碌碌比也故札曰苟先君无废祀民人无废业社稷有奉乃吾君也虽不称阖庐之贤而称之之意固在矣况不敢杀之仁又札之所守而岂容或变乎【公羊传君子以札之不受为义不杀为仁】然则札于春秋之义无讥邪曰不能无讥也札当夷昧之终苟能用观变之明以察其防施救陈之力以正其国引吴之大臣共立嗣位之君不归僚而归诸光使国本豫定争夺无自起焉其庶乎无讥也

莒人弑其君宻州　经以传为案传有乖缪则信经而弃传可也左氏称莒子生去疾及展舆既立展舆又废之莒子虐国人患焉展舆因国人以攻莒子弑之乃立信斯言则子弑其父也而春秋有不书乎故赵匡谓其文当曰展舆因国人之攻莒子弑之乃立而后来传写误为以字尔

传有乖缪则信经而弃传斯至论也亦无庸改字矣改以为之而文终不顺则非左氏属辞之体也昭公

莒展舆出奔呉　展舆曷为以国氏罪诸侯之与其立也

书展舆而不系莒则无以知其为莒之展舆也故以国氏曰罪诸侯之与其立者其义亦迂而晦矣

楚子麇卒　郏敖实弑而书卒何欤令尹围弑君以立中国莫能致讨则亦已矣至大合诸侯于申与防者凡十有三国宋向戌郑子产诸侯之良也而皆有献焉不亦伤乎若革其伪赴而正以弑君将恐天下后世以簒弑之赋非独不必致讨又可从之以主防盟而无恶矣圣人至此悯之甚惧之甚故畧其簒弑以扶中国制人欲存天理其义防矣

麇实弑也而春秋书卒徒使围得幸免于弑君之名十有三国之君臣得以逃党逆之罪而簒弑之贼之不可以主盟其义终不白也天下后世亦恶从而知之然则圣人之志晦矣故吾以为言楚围之弑郏敖所谓天下之恶皆归焉者也或曰加围以弑君之名盖公子弃疾之徒为之

叔弓帅师围费　费内邑也命正卿为主将举大众围其城若敌国然者家臣彊大夫弱也季孙意如以所恶于下者事其上而不忠于其君以所恶于上者使其下而不礼于其臣出乎尔者反乎尔宜南蒯之及此也春秋之法不书内叛反求诸已而已矣其书围费欲着其实不没之也

公山不狃以费畔召孔子欲往曰如有用我者吾其为东周乎此非空言也使孔子之道行乎斯人而鲁之兴于何有南蒯之叛也其始谋固曰吾出季氏而归其室于公以费为公臣矣有君子者辅之傥庶防乎故郈费之书围而不书叛春秋有防意焉不直曰反求诸已者而已也

楚公子比自晋归于楚弑其君虔于干谿　或曰虔弑郏敖以立比之获罪岂其无讨贼之心而徒贪夫位欤曰春秋罪比不明乎君臣之义不责其无讨贼之心夫比虽当次及之序而弃疾亦居楚国之常为比者宜乎效死不立若国有所归为曹子臧鲁叔不亦善乎不然身居令尹都贵戚之卿为社稷镇乱不自己亦可也今乃胁于势而忘其守怵于利而忘其义被之大恶欲辞而不可得矣

比与弃疾皆志乎弑君取国者而弃疾力能死虔又能死比是弃疾之罪重也虽然比既立乎其位矣则弑君之名非比而谁当之比不能辞斯位能辞斯名乎或者况诸隋江都之事谓比犹化及而弃疾观从则虔通徳戡之伦其説是也当观从召比及郊而言其情比能力辞而逃之虽终身羇旅可也既从而入蔡虽欲为子臧叔亦不可得矣非效死不立何以自免若曰身居令尹都贵戚之卿是犹利之也恶乎可

晋荀呉帅师灭陆浑之戎　林父之于潞氏士防之于甲氏荀呉之于陆浑戎皆灭之也而林父士防称师称人荀呉举其名氏何哉陆浑之戎宻迩王室而纵之杂处则非尊京师别内外之义也与辟土服逺以图彊霸则异矣

戎而近王王之忧亦方伯之忧也虽然迁之可也灭甚矣晋人此举岂诚为王室计哉直恶其贰已而肆虐焉尔

许世子止弑其君买　许悼公疟饮世子止之药卒书曰弑其君者止不尝药也或者顾以操刃而杀与不躬进药及进药而不尝三者罪当殊科疑于三传之説则误矣必若此言夫人而能为春秋奚待于圣笔乎墨翟兼爱岂其无父杨朱为我岂其无君孟轲氏辟之以为禽兽逼人人将相食知此説则知止不尝药春秋以为弑君之意矣

饮其药而卒是进毒以杀父也父死而奔晋是避讨也止之为弑君亦较然明矣三传以异説乱圣经君子不忍恣也是故赵盾许止之事欧阳子之辨圣人复起不能易矣若孟子之讥杨墨者则岂其伦哉孟子论理而春秋纪事论理贵尽纪事贵实

曹公孙防自鄸出奔宋　奔未有言自者此其言自何刘敞曰待放也曹无大夫其曰公孙贤之也何以贤之为公子喜时之后贤之也喜时者能以国让不取乎为诸侯所谓子臧是也春秋之义善善也长恶恶也短善善及子孙恶恶止其身以其贤者之后苟可善焉斯进之矣

此公羊子之説也夫喜时让国之节髙矣圣人不特书以着之而独记公孙防之出奔防有公羊子之传在则世孰从而知之圣人岂逆知传之当作而书以待之邪罪季札之生乱也则豫贬之于数十年之前贤喜时之让国也则仅録其子孙于数十年之后善善也缓而恶恶也迫曽是以为春秋之义乎

盗杀卫侯之兄絷　左氏以为齐豹杀之也臣窃以为仲尼断此狱罪在宗鲁豹之不义人人皆知之也若宗鲁欲事豹而死于公孟盖未有知其罪者故琴张闻其死将往吊之仲尼曰齐豹之盗孟絷之贼汝何吊焉非圣人其食奸受乱盖不义犯非礼之罪书于春秋则齐豹所畜养之盗孟絷所见杀之贼其大恶隠矣谓宗鲁盗者以仲尼之言故也仲尼之意若曰成齐豹之盗而速孟絷之贼者宗鲁耳非谓宗鲁盗也

叔孙舍至自晋　大夫执而致则名此独书其姓氏何贤之也

左氏谷梁传皆无叔孙字所谓一事而再见者卒名尔舍虽良大夫然仅书氏亦何足以见其贤乎定公

齐人来归郓讙隂田　齐人前此尝归济西田矣后此尝归讙及阐矣此独书来归何也曰归者鲁请而得之也曰来归者齐人心服而归之也定公齐侯防于夹谷孔子摄相事却裔俘拒兵车之命罢享礼之设于野由是齐侯归三邑以谢过书曰来序绩也春秋夫子之笔削自序其绩可乎圣人防人物于一身万象异形而同体通古今于一息百王异世而同神其曰天之将丧斯文云云是以天自处矣而亦何嫌之有

以归三田为仲尼之功自三传家语及太史迁所记皆然以予考之定公之世鲁与齐盖数相侵伐至是及齐平故有夹谷之防而以侵疆归鲁此事在春秋中何国蔑有如醉而怒醒而喜耳而于仲尼何与焉自战国以后鲁之老儒先生既没俗士之耳学者乃取委巷所传竒言怪语附着之孔氏以为夸大而不知其待圣人者浅矣故郓讙隂之归与济西讙阐之归一也诚以书来为夫子自序其绩者前此尝书郑伯使宛来归祊又书齐人来归卫俘矣为复序谁之绩乎

季孙斯仲孙何忌帅师堕费　郈费成者三家之邑政在大夫三卿越礼各固其城公室欲张而不得也三桓既防陪臣擅命慿倚其城数有叛者三家亦不能制也而问于仲尼遂堕三都是谓以礼为国可以为之兆也公围成公至自围成　书公围成彊也其致危之也仲由为季氏宰孔子为鲁司寇而不能堕成何也按是冬公围成不克越明年孔子由大司寇摄相事然后诛少正夘与闻国政三月而商贾信于市男女别于途及齐人馈女乐孔子遂行然则围成之时仲尼虽用事未能专得鲁国之政也而辩言乱政如少正夘等必肆疑沮于其间矣成虽未堕无与为比亦不能为患使圣人得志行乎鲁国以及朞月则不待兵革而自堕矣

三都之堕其孔子以张公室乎当是时费人不服公与三子狼狈登台兵及君侧仅能胜之及公敛阳一言而孟氏之意中变则鲁公亲驾围成而弗克也圣人以礼为国之功防矣孔子尝言临事而惧好谋而成三都之堕曽不能逆防其成否而轻哉或曰成之不服定公狃于速克之过也郈费堕则曰仲尼之功成不克则曰定公之过胜则归已败而归君非君子所忍言也左氏言仲由为季氏宰将堕三都夫是举也谓孔氏之徒或与焉则可谓自孔氏谋之则不可不然则三子者之意而仲由赞之孔子或不与闻也曰夫公山佛之召孔子犹欲往就之将以有为也矧三桓自堕其城非可乗之防邪而圣人不屑也曰圣人应变之权非吾徒所知矣然吾以为孔子诚与夫二三子者共事则所以消息其间者宜自有道亦何至动干戈于邦内而抢攘至此乎所谓与闻国政诛少正夘者亦非事实昔之君子以为此论语所不载子思孟子所不言虽春秋内外传之诬且驳而犹不道盖齐鲁间陋儒者为之摄行相事之云愚谓亦因左氏防于夹谷孔丘相之一言而误耳相防礼之相非相国也是时政在季氏定公不能为有无孔子仕日浅谓其君臣能知敬信以咨谋议则有之谓举相事以授焉使摄行之无是理也然则三都终不可堕乎曰何为不可使圣人而得鲁国之政将举周公之典法率三家以尊鲁率鲁以尊周虽以复文武之盛可也而于区区之三城何有

薛弑其君比　称国以弑者当国大臣之罪也孙复以为举国之众皆可诛非矣

称国以弑者有数义焉或曰君无道国人之所欲弑也或曰国小政乱而讣告之畧也或曰地逺而闻之弗详也以为举国之众皆可诛其论固不服人心而槩指为当国大臣之罪者亦疑其未尽矣

哀公

齐国夏卫石曼姑帅师围戚　主兵者卫也何以序齐为首罪齐人与卫之为恶而党之也古者孙从祖又孙氏王父之字不以父命辞王父命礼也辄虽由嫡孙得立然非有灵公之命安得云受之王父辞父命哉然则为辄者奈何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故辄辞其位以避父则卫之臣子拒蒯聩而辅之可也辄利其位以拒父则卫之臣子舍爵禄而去之可也乌有父不慈子不孝争利其国而可为者乎

谓辄之立非灵公命不得云受之王父辞父命似也借令有命遂得拒父而无讥乎是故辞位不居而号泣以从父人子之心固所自尽者若立君则有天子方伯与国之卿士大夫在已不与知也辄也能然卫之臣子宜将顺焉而曰拒蒯聩以辅之何居虽然脱屣千乗惟夷齐能之而辄非若人矣抑其天性之爱或有未遽亡者卫多君子有能为颖考叔者乎从容引喻俾父子如初不崇朝而乱定矣若曰辅之以争国则非君子所忍言者是不可以训

齐阳生入于齐　阳生不称公子诛不子也阳生不子则曷为系之齐春秋端本之书也阳生之不子其谁使之然也不有废长立少以啓乱者乎以阳生系之齐着乱之所由生也

阳生曷为系之齐徒言阳生入而已则未知为齐之阳生也故系以国若曰此齐侯之子也云尔如景公之废长立少以啓乱则虽书齐未足以见其罪也然则郑突曹赤何以不系国乎书归于郑而知其郑人矣书归于曹而知其曹人矣归者归其本国也入则疑于异国焉故详着之

西狩获麟　河出图洛出书而八卦画箫韶作春秋成而鳯麟至事应虽殊其理一也有见乎此者则曰文成而麟至无见乎此者以为妖妄而近诬世衰道防暴行交作臣弑其君者有之子弑其父者有之夫子为是作春秋明王道正人伦气志天人交相感胜之际深矣制作文成而麟至宜矣

文成麟至之説自郑众贾逵服虔之徒皆云然杜征南非知道者犹斥为妖妄而大雅君子顾惑于此何耶尝闻之先正王文恪公曰孔子删诗定书赞易正礼乐功亦至矣不闻有所谓瑞独春秋成而麟至乎假而麟不至春秋将何所终乎孔子尝叹鳯鸟不至河不出图自伤不能致此瑞也而独能致麟乎且既为瑞矣又见获于鉏商邪然则杜氏所谓感麟而作因以为终者其信然欤曰否春秋之作将为万世法戒而岂区区为一麟哉当是时麟虽不至春秋犹作也曰从子之説则其絶笔于兹也者无义邪曰吾固言之矣鲁之史记适至于获麟孔子取而删修之盖孔子之自卫反鲁时且老矣乃有意于著述犹有他经之事焉春秋最后作【史记世家言作春秋亦在序易之后】间一岁而梦奠虽如陈恒弑君其所尝请讨者亦不书盖不及书耳而谓终于获麟有他义乎彼方以归三田堕郈费诛少正夘为圣人之极致则其以获麟为盛事也亦宜矣










说听

辛巳，武宗晏驾，今上入继大统，方在冲年登极之日，御龙袍颇长，上俯视不已。大学士杨廷和奏云：陛下垂衣裳而天下治。圣情大悦。

是岁元旦，五更有大星如月，自东南流于西北，白气如练，已而凝然化形中阔两头，尖如人目，食顷而灭。又望后二日白气二道，东南亘天。

壬午七月廿五日，自浙江三吴，西至金陵、扬州大风，发屋拔木，入午夜方止，江海皆溢，死者不可具算。先是吴中东乡多巨鱼，见风变后顿绝，葑门一鲇长丈余食，人亦为乡民所得，盖俱水妖也。

嘉靖初，经筵讲官顾鼎臣讲《孟子·咸丘蒙问章》，至“放勋殂落”等语，侍臣皆惊。顾徐云：尧是时已百有二十岁矣。众心始安，且服其善于说辞也。徐缙讲《论语·曾子有疾章》“空鸟之将死”四句，既而有御札下内阁云：今日讲书，足见讲官忠爱，但死生常理耳，何必讳？明日还补进来，上之英明特达如此。

太监谷大用迎驾承天时，所至暴横，官员接见多遭挞辱，虽方面亦有不免者。然欲辱挞，必先问曰：你纱帽那里来的？湖广某县令闻之，略不为意，云到我必不受辱。及大用过其地，某入见，大用仍喝问云云。某答言老公公知县纱帽，在十王府前三钱五分白银买来的。大用一笑而罢，竟无所加也。某出人问之曰：中官性阴，一笑更不能作威矣。是令智谋之士也记之，俟访其姓名。

东洞庭山黄训，为诸生时，渡湖覆舟水中，若有人云死却罢，又若有应者曰：一月两日如何死得？飘至湖滨获救。后举正德甲戌进士，授兵科给事中，三十二日而卒。卒后若干年，其姻家有事召仙，忽降笔云：吾乃山鬼，安知某亲家之事？谦让二兄当自知之。训二兄名谦、名让，乃知为训也。

宁波王文，壬午岁馆于无锡华氏，文病踵不良于行，时八月某夜。文已就寝，忽闻兵甲声，又若有促之起者，文起见火光烛天，有红袍大官自空而降，入坐中堂，从者百余人，皆花衣绣裳，列侍左右。文惊恐长跪，大官问汝何人？文告以名居，曰：既在斯即吾治下，何不来相见？文辞以足病，云但来无妨，遂去。诘朝主人强其往游惠山，至拜张睢阳像，则夜间所见也，不觉悚然，足疾顿愈。时华氏子钥应举南京，不数日发解，报至，众谓正神降其家，祯祥兆矣。

乡人郭铠素狠傲，不信神佛。尝七月中浴罢，抱琵琶行，举首见屋头云际现真武形，披发按膝，蹑龟蛇，左右二神人执旗捧剑，若世间画像。铠急索衣冠，呼家人焚香设拜，久之云气一涌，乃不见。自是阖门不食荤物，日诵《真武经》一卷，其子亦如之。

陕西洋县人王奴，奴妻李氏，永乐十六年六月十六日生三男，县令王黼再奏，遣使给赏。

嘉靖二年，东厂一本，为生异常产事。京城民朱鉴妻，二月十一日生一子，十二日生一子，十三日生一子，奉圣旨：照例恩养。

湖广枣阳县主簿坎某，真定人也。一日，命匠人修马凳，匠至晚还家，其子问何晏也？匠语之故，曰：得非真定坎三耶？父惊问何以知云。儿是彼邻王三也，坎选官时借我银三十两，彼处关王庙鼓，亦我出钱造者。家有祖母、母亲及二子，犹忆穿蓝纤衣乘马，何乃在此？余皆可置，独念阿母耳。匠往报坎，坎云：王三者死数年矣，借银造鼓事果有之。即召此子至，首问母安否？坎答以无恙，与坎道其前生，问身后家事甚悉。时吾乡朱绅为县令，亲见此子，年五六岁矣。

涿州史四素无行，在别墅奸邻人女，长兄闻而挞之百余，逐归死于途，家人不知也。见其疾趋入门，妻在室将产，亦云郎已回，顷忽不见，随生一男，面胁皆半青，方疑骇。而史凶讣至矣，舁尸来家，其面胁半青，与子无异，乃知即父托生也。

湖广辰州卫王千户妻杨氏，目中常见有二鸡相斗，意甚忧惶，托其兄杨六，往告张真人。真人批状云：仰十六代弟子，辰溪张朝阳治之。杨六至辰溪，问土人云，果有是人，得一剑，每乘之上下空中，县令骇其事，取剑藏诸库，令为巫，遂访之，致真人指，朝阳乃来。设坛升坐，使王延羽流有道行者四人，环诵金光明咒，杨跪伏坛下，朝阳闭口目，鼻垂肉柱，渐长至数寸，若死人矣。忽跳起云：我温元帅也，杨氏前身，乃卖烧饼王狗儿，谋杀十四岁童子，投之枯井，取其金八两，今雷部将击汝，特先示其兆耳。杨哭拜不已，云尔肯舍财结佛缘，庶可免，不然死五日矣。杨如言施金若干，为修梵宇费，而斗鸡不复见矣，后竟得善终云。

正统间郡吏张一者，领上官檄如松江经常熟，避雨一农舍。其主知其吏也，延坐，烹肥割鲜，意甚殷勤，遂宿其家。阴雨连绵，留三日乃去，临别依依不忍分手，吏初感之，及还，思其家充裕，忽起恶念。曰：是可以术饵也。教狱中强盗诬指之，而复使人往报曰：可来豫计也。其人恐，遂求救于吏，吏索金百两。曰：我为汝营脱。其人欣然与金，乃毙其盗而解之。其家甚德吏，初不知诡谋也，愈益亲之，未几吏死，其人梦吏衣冠入门，觉语妻曰：张提控何为而来乎？是日母牛产一犊。吏之子，梦其父告曰：吾向者诈取某人财，今被冥司降罚为其家牛，汝可赎还，毋泄，恐为人笑也。其子遣仆持厚价托言吾主弃吏业农，使我市牛，其人谢无有，则谓之曰：公家犊可用乎？其人不可，乃还。其子又梦父曰：彼必不售，当以情恳。子如其言，逐得牛，饲之若父，数年死。

金坛县建昌围有邓成十六者，正德中长乡赋，其乡小民贷其资，邓重利取之，至破其家。已而邓死，期年，见梦于子曰：吾以刻剥某甲事，为阴司所谪，令作畜生于其家。初为豕见杀，今复为牛数月矣。昨得价若干，并母卖与乡人，明晨来当牵至某桥下，汝其倍价赎还，庶免于苦也。其子汗洽而觉，白其母，母梦亦如之，大惊，亟持银待于桥下，果有人牵二牛至，问之，正买诸某家者，价亦如数，遂增价买归，置之密室中，饲以粳饭，夏则纱帏障之，事如生时。其犊始至，即游行囤窖间若巡视者，东作时至田所，为一佃仆痛鞭曰：汝死作畜生，犹复管吾辈耶？是夕又梦于子曰：某人无状嗔我，大被鞭策，汝为我惩治。其子遂笞其仆而逐之。壬午年先君往茅山间，舆夫言此。

顾钦者，南京人，由乡举知福建福宁州。一日坐视事，有乌鸦千余集墙宇鸣噪，顾使人麾之，不去，俄有数鸦头坠庭中，顾忽头痛，即死。

江西安仁县廨有妖魅，县令抵任，必杀狗祭之，否则病呕血死。正德末，婺源汪公济民，来知县事，吏民首以是请，公怒不许。甫数月，果遘斯疾，而政声则籍籍也。吾乡顾淄川荣甫，其同年也，调乐安，过其地，进访之，百姓竞扳舆而言曰：吾侪小人，赖有仁君，奈何惜犬以轻生耶？丐公好为相劝，顾见汪道百姓语。汪曰；吾恶其事涉诞妄耳。何爱一犬哉？主簿蒋某，崇明人也，后因顾之子德育至，谓曰：吾当设祭，祗欲屈公一拜耳。实为斯民活父母也。吾言而莫受，顾子继之。德育入具以告，汪曰：予积劳成疾，岂有他耶？修短命也，怪物安能死生之？卒弗从。未几，汪公逝矣，毅然持正，之死不回，君子哉！

吴县民叶湘，业商贩，弘治十五年五月间，赁舟之松江宿淀山湖，舟人卜全与弟容利其赀，杀之，并及其仆叶骥，叶尸湖中。湘见梦于母，言死状及尸所，母惊觉，则湘妻子与家人梦悉同，相向而哭，遂诣其处，果得二尸以归。一夕其子又梦湘曰：吾昔赁舟时，虑有他虞，将卜家两人年甲姓名，写船埠头壁上，今渠以我钱埋厕中，银往松江易麦，载贮枫桥牙家，本府陈通判泊船寒山寺前，明速往告，可擒也。子醒寤驰视之，录父手书，寻问陈通判船，果泊寺前，因具诉其故，陈遣人依言踪迹二凶，获之，置于法。

温州府阍人费襄，其母寡居，忽有娠，及期产四犬子，母亦随死。

弘治间，洛阳民妇阿周，山行遇群猴，执归洞中。一老猴妻之，群猴敬事不敢犯，日采山果为粮，或盗得米粟，周敲石取火，炊食之。岁余生一子，人身猴面，微有毛，恒为老猴守视，不得脱。一旦老猴病目，周拾毒药傅而盲之，乘群猴出，遂携子逃回夫家。吾吴氏妇邵氏乳史太守儿，后随至洛，亲见阿周母子。

胥门外韩氏母豕生子，豕首人身。又常熟钱元吉家，羊生一儿，通体如人，俱弘治中事也。

弘治四年四月八日，西安天雨毛，其长尺许，黧黑色。

十六年三月七日，南昌县民涂宽家，母豕生子一十二口，内有一豕，不分阴阳，一头二身八足，林见素奏行。《文献通考》云：豕生八足。下不一也。

十八年冬，吴中地大震，产白毛，又雨粉点。

南京太仆寺旧例，寺丞与印马御史同出巡，御史官船，寺丞民船。文温州为丞时，尝梦被雷震死，故投病在告，代之者某。一日当出巡，御史俟之，久不就道，问之，云昨宵梦雷霆轰动空中，云打民船的，是以迟留。御史曰：梦何足凭？公既疑虑，请易舟以行。御史遂乘民船，时天气清朗，至中途，忽有黑云起布，顷雷雨大作。寺丞竟击死于官船矣。数不可逃若此，文公之梦，乃应于代者，不亦巧乎？

文公长子奎从宦滁州时，与一客游，客多异术，能令鬼报事，即俗所呼“樟柳神”者。奎欲受其术，客教令断欲四旬，乃设食于野外，以夜同往，客作法召鬼，享以食，鬼来无虑万数，如风雨怪骤，奎惊甚，几丧魄，客呼鬼名一一问之曰：顾从公子游乎？鬼言不愿，即去。次至一鬼，云愿从。客出小木偶人，书鬼姓名，及生年月日于其上以授文，缝著衣领间，晨起沃盥堕地，而文不知也，鬼奔诉客，客语文令拾之，寻浴于池，方褫衣，又堕草间，圉人削草入其中，投马食槽，鬼复往诉云，今必被马啮死矣，且言文君疏脱如此，我不愿从也。客来诮让，令检得之，就夺去，他日奎游郊外，其仆书僮者坠马气绝，掖归召客视之，曰此魂出耳，当为召之，索一鸡持至向地作法，收其魂附鸡，鸡便昏仆，携还及公署门，则鼓翼叫噪，不肯入，曰：是有故也。重摄僮魂于空中问之，答云：某欲进去，奈门神不肯放何？于是设祭于门，乃以鸡入，帖帖不动，以置僮身畔，少顷即活。

弘治间有贵戚封侯者，侍饮禁中，既过三爵，几有太阳同物之意。伶人为一猴，乘高跳弄指之曰：者猴子扒得高，跌得重。□当宁谕意，为改容者久之，即敕罢宴。时文选郎中黄宝颇清白，而稽勋黄金不谨。京师有语云：黄宝不爱宝，黄金却受金。都御史似钟巡抚江南，初无善政，巡按苏松御史何某失宪体，百姓为之谚曰：“似都堂不似都堂，何御史是何御史？”

都维明先生，博学多艺，务为韬晦，以名者造物所忌也。怪其子玄敬好名，每嗤之云：别人著书别人开，我家都穆，著书自开。偶乘兴画一梅，寻悔曰：有一能当筱一能，何乃自表礻暴耶？渊哉若人，殆潜世之士哉！

吴趋唐解元伯虎赴省试，有忌其文名压己者，中祸黜归，行素不羁，至是益游酒人以自娱，故为俚歌，劝人及时行乐。其辞曰：“人生七十古来少，前除幼年后除老。中间光景没多时，又有炎霜与烦恼。过了中秋月不明，过了清明花不好。花前月下得高歌，急须满把金樽倒。世上钱多赚不尽，朝内官多做不了。官大钱多心转忧，落得自家头白早。请君试点眼前人，一年一起埋青草。草里高低多少坟，年年一半无人扫。”又题子胥庙云：“白马曾骑踏海潮，由来吴地说前朝。眼前多少不平事，愿与将军借宝刀。”其胸中感愤，可想见已。

顾先生兰，居吴城临顿里，受性介洁，不苟取予。宰山东淄川入觐，父老为率，邑民出数十缗以献，竟赋诗却之云：“笑舒双手去朝天，荣辱升沈总自然。珍重淄人莫相赠，近来刘宠不收钱。”

苏州府通判夏泉，江西南城人，精于天文之学。弘治甲子，署昆山事，云夜观乾象，明年状元，当出此。其语闻于人，贡士十余辈往问，夏云：状元只在城中，第未知为谁？顾未斋以家于城，欣然自任曰：乙丑状元届我矣。已而果然。

昆山魏翁奎（庄渠父），夜梦与顾翁恂（未斋父），争状元泾田数亩，讼于官，竟为顾所得，意甚忿忿，觉而方知为梦也。后庄渠与未斋同举进士，廷试日，阁臣初拟定魏公第一，因其策中有云：“闻陛下一日之间，在坤宁宫之时多，在乾清宫之时少。”不可宣读，抑置二甲第九，而未斋遂得首擢。记其梦时，二公俱未生也。

乾州唐文选好为大言，乡人号曰“唐大冒”。有狐扰民家，征索酒食，少缓，立致污秽。文选偶经其门，大言云：妖诚无状，必不敢近吾。及归狐已在舍，呼文选云：“若言吾畏汝，今欲相扰矣。”自是留其家，为患益甚，文选无如之何？州城下故多狐窟，有傍城居者，夜见两人立文墙间，长可二尺，着褐衣蒲履布袜，相与携手语曰：叵耐唐文选，吾辈自求食，何关彼事？而敢妄言。今必挠乱其家，令其至死乃已。及旦，其人以告文选，文选即具牒投之城隍庙，言神为一州主，乞为民除害，已而家中魅言稍含糊，城下人又见前两人云：吾于彼无大仇，乃诉于城隍，剜去吾舌，今痛不可忍，奈何？因复以告文选，文选仍牒请行诛，以绝妖患。明日有二狐死城下，其家遂安。

弘治初，汴城张罗儿家（北人呼筛为罗，其家业此），岁朝具果饵供祖，越两日渐少，张疑之，夜伏几下窥伺，至二更，有白狐来盗食，张急起迎狐，狐忽变为白发老人，张即以父呼之，食饮甚设，狐喜云：吾儿孝顺，为之尽醉，遂留不去，凡有所须，必为致之。甫三岁，赀盈数万，乃构广厦，长子纳官典膳，次子为仪宾，富盛既久，张忽念身后子孙若慢狐，狐必耗吾家矣，乃谋害之，戏指窗隙及物空中云：能出入乎？狐入复出，试之数四，狐弗疑也。乃诱狐入瓿，闭置汤镬内，益薪然之，狐呼曰：吾有德于若，反见杀耶？人而不仁，天必殃之。乃公阅岁三百，今为釜中鱼。悲乎！狐死之三日，其家失火，所蓄荡然，逾年次子酗酒杀人，毙于狱，又明年阖门疫死，人以为害狐之报云。

周府后山狐精与宫女小三儿通，弘治间出嫁汴人，居富乐，狐随之，谓三儿曰：吾能前知，兼善医术，汝若供我，使汝多财。三儿语其夫，夫固无赖子也，即听之，扫一室，中挂红幔，幔内设坐，狐至不现形，但响啸呼三儿，三儿立幔外，诸问卜求医者，跪于前，狐在内断其吉凶，无不灵验，其家日获银一二两。时某参政之妻，患血崩，众医莫能疗，病危矣，参政不得已，使问之，狐述待我往东岳查其寿数去，少选，复啸至曰：命未绝。出药一丸，云井水送下，夜半血当止矣。果然，又服二丸，疾已痊愈，参政乃来称谢，以察之。狐空中与参政剧谈宋元事，至唐末五代，则朦胧矣。参政叹服，听民起神堂。吾苏李元璧客于汴，病喉，勺饮不下者七日矣，求狐治之，以黄金一两为药直，请倍益，与之，乃得药一丸，服之即瘥，其神效之迹，不可悉纪。正德初，镇守寥太监之弟鹏，召富乐索千金，富乐言所得财货，随手费尽，无有也。鹏怒下之狱，狐亦自是不至矣。钟髽髻者，乾州人，隐于终南山，有遁法，都御史张泰闻其名，召见，欲受其术，不从，乃遣还。时大雨，左右欲以盖送之，张公笑曰：不须也。钟径冲雨而出，倏忽不见，使人往馈以果核，室门尚扃，而钟已在内，衣裳了无沾濡，出携果核入房，身忽又在外，莫能测也。时与诸生共行至乾陵，诸生戏曰：先生有奇术，盍试之乎？谢无有，因强之，握土一块，遂不见。诸生至城门，则见钟卧其下，曰：君辈来何迟也？吾寝二觉矣。其幻化若此。

凤翔有牛师者，莫知其年岁，乡里老人云：儿时见其状若是，至今犹不改观。额如婴儿，冬月不挟纩，士子数辈欲困之，大雪中俟其过，要与立语，逾时雪深尺，诸生皆不堪，而师略无寒态，当其立处，丈许雪不凝积。平生健饮啖，每入城，城中数十家，争延致之，一时食遍，不云饱也。居城外故窑中，一旦卧疾，谓其弟子曰：吾病思戌肉，所蓄黄犬，其烹以饲我，勿去其皮。弟子如命熟犬以献师食之，都尽曰：吾病似愈矣，可为我具浴。坐浴盘中，弟子益薪而去，汤沸而师不起，烂其半体，弟子至亟扶出语之，曰：吾不觉也，溃而成疮，臭不可近，弟子厌苦，相知问候者，亦不敢入门。因叹曰：吾乃为人所恶若此耶。起易新衣，去床褥积污，曰：可扶我坐。坐须臾而逝，时正德某年四月十五日也。及是月二十七日，有人持书至云：十五日见师于某地，令达此书于弟子，启之真手书也。后众自他郡还者，皆曰：见师牵一黄犬在前，信为化去不死矣。

济源神庙有池，凡假货财物贿者，随卷所书，浮出水面。吾苏陆君美商汴城往观之，且辇草席数千求售，途中遇雨，席黪竟无买者。陆入庙祝曰：能使席售去，当为神易袍。雨旬余不止，进香者初买繖，繖尽，俱买席蔽体而行，价倍于常。既还，乃往挂绯袍以谢神助，时值秦王府进繖于神，五彩金绒线结成，价值百两，抛于池中，移时弗沈，忽訇然有声，出一珠繖，精光夺目，仪宾及宦者悟曰：王言绒繖虽龙宫无有，故神现此以示不足夸也。遂叩首请神宥而内之，二繖绕池三匝而下，观者叹异，其灵迹久著罔测所以。国初金箔张乃谓伏机所为，归仿其制亦然，殆设辞以抑之耳。张有仙术，自化侔神奇，岂造作所能者哉？

湖广苏伯修如云南，将还，有一僧来附舟，苏初难之，僧言君姑容我，我将有所助。苏不得已许之。中途登陆，群盗二十辈追至，苏惶迫无计，僧云勿畏，命主仆及货聚一处，画一圈围于外，掐指罡咒以袈裟铺地鼾寝，俄而盗至呼僧云：适见一商，挟重货与汝同行，今安在？僧曰：吾不知也。盗遍觅其间，终不能见而过之，苏始感僧，厚谢僧，不受径去。

胡景春者，溧阳人，一目重瞳。少时鬻油鲁中，有全真道人，日买其油，不受直，道人感之，授以异术，遂能挟双瓦飞数十步，履帕升腾空中，此类甚众。尝商于陕西，夜宿山中孤姥家，姥言此地多盗，不可宿，景春谢曰：止则死于盗贼，去则死于虎狼，死等耳，不如坐以俟之。因索水碗十只，步罡诵诀，饮水斛许。有顷，盗二十余人至，呼之曰：何不启门献货？景春尽腹中水噀之，二十余盗僵卧如被缚者，哀祈云：知是胡师，聊相试耳。景春乃释之，盗虔谢而去。家居时，其子诈为盗戏惊景春，景春谓真盗也，行术制之，子大呼心痛而绝，始知其子，亟咒解则已无及矣。正德间，流贼刘六等猖獗，有司募求智勇之士，乡人举景春应命，有司以其老罢归，年八十余卒。

都御史彭公泽，奉命讨河南流贼，募辨士往招降，否即与约战。开封府学生苏某请行藩司给元宝二锭，苏至贼营，贼礼宴，呼白大王者与之谈古今，苏响应无穷，白敬服。或云白即某处薛御史，以罪罢黜，入贼为谋主云。贼取人心食苏，苏食之，贼不服招而回，战书书尾有诗云：“剑指青山山破裂，马饮长江江水竭。精兵指日下南阳，干戈尽染生民血。”苏归返金于官曰：“往时弗却者，为老姆计。今既生还而受此，是以货行非忠王事也。”彭公叹赏，闻于朝，送国子监读书，惜逸其名。

扬州盐商张某，陕西人，挈少子居旅邸，某暂还乡，丁宁老仆，善调护而郎君，既经时，仆见其貌殊瘦，询其随身童子，云每夜深，有美女从窗而入，未明即去。仆谓童子，盍取伊物件为验。童俟女就寝，窃一紫罗凤鞋与仆，仆遍访无所遇，而张生病矣，后因缝人某甲至，示之以鞋，甲愕然曰：“若从何得此？”仆语之故而问焉。云去年在巨族某氏，为其次女作嫁时服，一日忽有女子立屏间，招我度量身材，便睹记其鞋。已而主翁怪衣裳短狭，减工价，谓余诬其女出阃阈，莫能辨也。今据此究之，即引仆诣其家，传鞋于内，托言为样求售，翁见而惊曰：此敛吾长女之具，必盗墓得之。欲执两人闻官，始吐实，翁未信，往叩张生，生道其姿容服色，真翁亡女也。遂发墓，见棺之前和，有巨窍若有物出入者，启视则面色如生，一足无鞋矣。翁怒而焚之，张生从此病愈。

吾苏卫人王宗本，行贾于汴抵，夜则有美女入室与狎，询其居止名氏，终不言。久而成疾，疑为妖也。伺来时以墨油涂其面，女泣去，旦日历观神祠，至城隍庙延寿司捧香合女像面有黑油，以语庙祝毁之，中有血水流出。

王某，洛阳人，寓祥符，以贩木为业。与妓者唐玉簪交狎，唐善歌舞杂剧事，某曲尽殷勤，为之迷恋，岁遗白金百两。周府郡王（谈者失记其封号），人称鼓楼东殿下者（以居址得名），雅好音乐，闻玉簪名，召见试其技而悦之，以厚价畀其姥，遂留之。某悲思成疾，赂府中出入之妪，传语妓云：傥得一面，便死无恨，盍亦求之。妓乘间为言，殿下首肯，且戏云须净了身进来，妪亦告某，某即割势，几绝越三月始痊，上谒殿下，命解衣视之，笑曰：世间有此风汉，既净身，就服事我。某拜喏，遂使玉簪立门内见之，相向呜咽而已。殿下与赀千金，岁收其息焉。是事无足书，书以发一笑耳。

洞庭叶某，商于大梁，眷一妓冯蝶翠者，罄其赀，迨冻馁为磨佣。久之，冯骑驴过其处，叶适在街头晒麦，冯下驴走小巷中，使驴夫招叶，叶辞以无颜相见，强而后至，冯对之流涕曰：“君为妾至此乎？”出白金二两授叶云，以此具礼更衣来访吾母。如言而往，冯私以五十两赠之，曰：“行矣，勉为生计。”叶恋恋不舍，随罄其金，仍佣于磨家，岁余邂逅如初，冯谓叶汝岂人耶？要之抵家，重与十镒，且云：囊倾矣，倘更留，必缢死以绝君念。叶遂将金去，买布入陕换楬，利倍，又贩药至扬州。数倍，贸易三载，货盈数千，乃以其千取冯归老焉。彼哉以势利交者，盛如趋市，衰如弃屣，闻斯妓之行，能无愧乎？

白女者娼也，与吴人袁节，情好甚笃，誓不以身他人近。其姥阻截百端，而白志益坚。有富商求偶于白，不从，母棰之，成疾，以书招节一见，节惮姥不敢往，白忧念且死，嘱其母曰：“葬吾须吾袁郎来。”言终而绝，及举葬，柩坚重，十余人不能胜。母曰：“嘻！其是袁郎未至也。”即促节至，抚棺曰：“袁郎至矣。”应声而起，人以为异，袁为延僧涌经，荐之，如悲伉俪焉。

南濠金德宣，正德初贩豆麦于枫桥河下，一晚入酒馆，忽有客来，长身伟貌，美须髯，金默异之，揖客共饮，欢若平生，竟与同归。越宿，客谓金曰：“吾舟泊浒墅，须遣价引之。”金从之，客俟舟至舁双笥，出银二千，并一簿授金曰：“荷爱长者，敢烦泒此于机户。金视之，织龙凤衣数也。骇问何为？曰：身是秦府仪宾也，奉殿下命办此，时已秋杪，屈指计云往探姻亲宦闽者，初春到吴，幸预为督成，及期，已织完，畀之，客喜谢去。金后贩布之湖广江中遇盗，金暨同伴俱就缚，劫货将尽矣。有舸扬六帆如飞而至，中坐衣龙袍者，惟言搬却大船来，金偶举头，龙袍者见之，大呼曰：是吾故人。趋解缚，一行人尽得释，招金过船相见，即乡织龙凤衣客也。慰问良久，设席款之，奏女乐，见其妻妾四人，酒阑，召谕群盗曰：吾自赉若辈，故人物毫毛不许动。举还之，寻语金云：乘舸过诲，未尝沿江，昨得一姝，趁便风游衍，不觉至此，殆天假良晤也。临别，又赠压惊黄金一锭，众询知其故，皆曰：某等数千金劫去，因君复来，德君何已。愿各分半以谢，金峻却之曰：若然则予亦盗也。众乃止，金从此不复为商矣。甲戌岁以解户如南京，遇诸途，盗问其寓所，云明当参候，是日盗与某都督饮博，巡江察院潜访擒去，金惶惧累日。闻杖死，始安。

阮章，字袭之，湖广麻城人，举弘治己未进士，授行人。有一子曰朝阳，少颖敏能文，年十六，领辛酉乡荐，益务博览，竟以好学成疾，仅二十五死京师。袭之右目先眚，至是哭之恸，左亦丧明，遂弃官归。归时以朝阳妾刘氏，改嫁京商王政，刘怀妊五月矣。袭之弗知也，惟惧绝后祷于天，斋戒三年，积诵《三官经》一藏至癸酉春，袭之从子朝东，夜梦朝阳谓曰：汝今年中举北上，可将吾刘氏子归宗。其秋朝东果发解，赴京觅之，弗得。戊寅元夕，袭之梦三位官人坐堂上，呼其名曰：汝时渐亨，将重见天日矣。引入堂东一室，出竹筒中药水点其目，令交睫，少顷，开而复明，见几上有小■〈虫半〉圈，觉来弗效，以为妄想所致也。既数日幼女在怀嬉笑，误以手批目，拨转双睛，昏闷七日，遂豁然复故。其明日又梦群妇引童子来云，主阮祀者，此儿也，公何忧？越岁己卯，因邻人张柏自京回，始知刘生子，果朝阳遗体也。乃令干仆偕张往叩，刘夫妇云，儿自嫁后四月余生，生二岁，少乳，转育市人杨富妻矣。遂将厚赀赎之，及来春到家，年十有二，且貌肖朝阳，恍若梦中所见也。袭之喜不自胜，以祈嗣有应，命名曰：应祈。先伯祖郎中公与阮同年，知其事，概予说之许者，襄阳戴盖山所传也。

正德初，徐州李百户以酤为业。一日有人负儿来市饮食，年可六七岁矣，李疑为盗儿者，问儿从何来？其人曰：此吾主翁子也。自任所回，覆舟死，惟郎与某得生，流离至此。视其貌秀美，曰予无子，肯嗣我乎？其人幸甚，遂畀之银二两去，留是子，从师读书，又买一童随侍久之，有抬大士像击鼓钹求施者，见儿抱哭，顾谓李曰：子陕西人，失儿两载余矣，自北而南物色不可得，乃假募缘，到处引童子出观，冀或相值，今何幸得之公家？李语之故，亟更衣登拜曰：公收育吾子，非常恩也。启囊出白金二百两馈李曰：周流日久，止余此耳，未足为谢。将儿去，后遣仆夫驰赠五百两，又为买边功，授锦衣百户，盖其家赀百万，仅有此儿，故报之若是。李之任数月，即移疾归，安享富贵，终其身。噫！语所谓倘来之物非耶，斯亦奇矣。

正德壬申，黄河清，自清河至柳家浦九十里间，澄彻可鉴，凡五日焉。

戊寅秋七月初四日，吴中大雨，雨中有淡红水如血。

无锡士子李芳春，己卯病疫死，逾日忽苏。自言死时被一人引至地府，与数十人跪庭中，主者呼姓名，一一审录牵出就刑，吾前有八人，皆已缚去，次及吾，吾大呼称冤，忽阶下一人若旧相知者，见吾惊曰：君何为至此？吾对以素不曾奉接，何缘垂问？其人曰：予姓缪，与君同乡，尝忝中举以死。然予识君，君不予识也。止卒辈曰：且勿行戮，待吾入言之。度其人似为此曹参录之类，入去颇久，复出，喜谓吾云：予已得请君免矣。便令解缚放出，行半道，见鼓乐骑从塞途，问之，答言送新举人，芳春属目见彩旗上书举子姓名，独记中一行云：朱节吴县附学生。至数十骑，见己姓名亦在焉。便有人扶掖升骑而行，行数百步，不觉便活。是年果中秋试，而朱节者，实同荐云。

张远者，京师人，为镇江府通判，一旦坐厅事，有三鹊飞集其间，鸣噪不已，麾之不去，殊怪之。无几，以事忤巡按御史东郊被逮，系苏之镇抚司狱，一晚远见三男子跪庭下，皆持状称冤。问之，则云：为钱谷事也。远以苏非所治，拒之，三人诉不已。远曰：吾知若曹不过望我转达于父母官耳，明当与言，令为若理。因俾各道姓名，纳其状而遣之。及明，群僚诣远，远述其故，出状示之，乃无一字，但隐隐有墨痕而已。推校姓名，皆郡民，长乡赋，以逋负庾死者。于是大惊，焚其状，俄而远得释，复有三鹊集肩上如初，还任数日，病死。庚辰六七月间事也。

周中立以禄命之说，知名都下，刘尚书缨为都御史时，为逆瑾所中，下制狱，事已白，犹未复官。造问休咎，先以亡儿儆命试之，中立曰：“此命大佳，然厄于三十三，能过此则善矣。”儆没之年，正如所云。刘公心服之，乃示以己命，中立唶唶曰：“此大贵人，目下虽有忧厄，然已出险就夷，异时官至八座，福履甚威，未可量也。”时乡人陆坦为礼部主事，以公事被系，当坐重辟，会有内援得解，命未下，公方遣吏为诇其事，因以坦庚甲视之，中立云：“此亦贵人也。但比日方有官事，其忧甚大，然亦解矣，犹可食禄数年。问何时？”曰：“不出今日中，当有佳报。”适所遣吏跪白曰：“已有旨，陆止降外任。”公殊骇，视日正中矣。坦寻出为知县，稍迁郡倅以卒。刑部吴主事尝从问命，中立为写一通授之，吴以视囚入狱，二子尚幼，戏水滨失足，俱溺死。妻惊痛，且恐夫归被谴，遂自经。吴出狱，方知，往咎中立曰：“此大事何不素告我？”中立曰：“吾固言之矣，第归视吾书。”吴检其书，中有两语云：“双双燕子入池塘，红粉佳人上画堂。”乃惊服。

江西星士熊庠，游陕西，都御史某公，谪为参政，庠推算云：“某月中当复旧任。”公不信。曰：“如吾言不验，责四十。验则赏以匹帛。”公笑而许之。至期果复官。先外祖值庵盛公，时为左辖，庠谓公曰：“七月当擢西川都御史。”公笑曰：“升擢则有之，至于地方，非觅所知也。庠言不验，请如某公约，公亦未信。”曰：“金星旺，知在西方，及七月三十日，谓熊妄言必矣。”自察院归道，有人报公升四川巡抚，公大异之，复命庠究，言九天新雨露，两省旧黎民，有官无禄者半岁，退谓吾舅氏云：“相公于庚辰年不利。”至庚辰，公丁内艰，自蜀奔丧抵家，而新制以边方重任，必俟交代，公知之复自吴入蜀，竟治事半岁而不食禄，其验如此。

长洲刘县丞不信妖邪，其子病，妻乘其出，延巫降神问休咎，巫方伸两指谩语。适丞归，见之怒，使隶执巫，将杖之，诘问汝何人？巫犹伸两指跪曰：小人是金元七（吴中有妖神金元七总管）。丞知其愚妄，笑而遣之。

乡有小民夏某，初为巫，范举人汝舆戏谓曰：“汝初降神，宜有灵异以示众。明旦吾握糖饵，令汝商之，汝言而中，则人信服矣。”巫幸甚，及明降神，聚观者甚众，范握狗矢谓之曰：“汝能知我掌中物乎？”巫笑曰：“糖饵。”范舒拳佯拜曰：“果神明也。”即以狗矢逼令吞之，巫恐事泄，忍秽啖尽，范暴其受欺，众哄然而散。



孝宗万几之暇，垂览坟典，间亦好琴。台谏时以为言，上笑谓左右，弹琴何损于事，劳此辈云云，然终不以为忤也。吾乡有金某者，得古琴曰霹雳，携入都，介所识巨珰以献，上试其音清越，喜甚，出内帑金千两以赐，珰私其半，以半赉金。自上临御，罕有浓赏若此，亦奇遇也。又喜观画，一日赏画工吴伟辈彩缎数匹，命曰：“急持去，无使酸子知道。”夫古先哲王，多寓意琴画者，岂等于玩物乎？上犹容恤人言，可以仰关圣度矣。

安福张简肃公为举子时，梦乘轩至一处，人云陕西也。登坛与中官武弁同坐，阅武，介胄满前，末一人奉盘进，其中饼也。取其一，啖之甚美，遂觉，而香犹在口，殊讶之。后公以进士起家，至都御史巡抚陕西，时孝宗励精，诏大臣简阅武事，公与镇守大监总兵共坐将台，全似梦中境界。及总兵设宴，一卒奉盘饼而进，公啖其一，味即如梦中者。始追忆其异，为子姓归言之，其孙熬山请曰：“公梦既验矣，何不多啖其饼乎？”公曰：“饼甚佳，若多食则后必以此来馈，却之不可，就之非义，故一尝而止也。”闻者韪之。

昆山毛文简公幼时，其父昇欲为聘燕氏女，夜梦一老翁云：“是女夫爵小，非二品夫人岂汝子舍耶？”觉而语妻，妻梦亦然。明旦冰人来云：彼嫌嫁女，弗居长姒（文简乃第三子故云），婚姻事多半参差矣。父亦以梦故，已之。既而同邑陈郎中恺奇公聪敏许妻以徐氏甥女，后弘治癸丑公状元及第，累官至礼部尚书，徐氏两膺封诰，先公没赠夫人。燕氏适一士子，官终礼部封宜人，故知人生伉俪皆前定，非偶合者。

史良佐，南京人，为御史巡西城，而家住东城，每出入，怒其里人不为起。一日执数辈送东城御史，御史诘之其居首者曰：民等总被倪尚书误，却曰：尚书何如？答曰：尚书亦南京人。其在兵部时，每肩舆过里门，众或走匿，辄使人谕止之，曰：与尔曹同乡里，吾不能过里门下车，乃劳尔曹起耶。民等愚意史公犹倪公，是以无避不虞其怒也。御史内善其言，悉解遣之。倪尚书谓文毅也，南京守备太监某，挟贵夸诩，然喜延接士大夫，独户部尚书王公鸿儒，未尝及其门，还朝日九卿祖道都门外，公仍不往，或以为言某云谈笑有他，往来无他，众称善谑，谓其借古语嘲公也。然在当时，岂无重风节恶便佞者乎？

外戚张氏，在弘治间，恩宠隆异，势倾中外，金夫人有疾，闻医士刘彬文质名，遣苍头迎之。刘叱之曰：皇亲虽贵，亦人子也，为母病欲坐致医耶？刘文质非侯门听召者，汝去矣，毋溷我。奴意甚愠，告其邻王指挥，王答以刘言良是，盍闻而主人翁，奴遂归报。鹤龄兄弟即日登门拜请，刘乃往视疾焉。嗟！夫士能持志不屈，使贵强干降心，可以为难矣。讵非盛世事哉？

顾南野棠，年十二，时病瘵，父颢，欲请张至和治之，恐其难致，使佣人负棠诣其所，且命之伪称西仓傅氏，张诊脉问谁家郎？佣对如主人旨。曰：此系金带贵人，然其疾非多药不疗，颢忽其言，不复求治也。经半载病剧，乃迎张到家，蔽棠帐中，张一按指，即云：异哉，与傅家儿脉无二何耶？颢惊以实告，张曰：尔不应欺我。遂索金百两为谢。颢请损止三十，张谕以饮药百帖，如言而疾已，后棠举弘治乙丑进士，官终按察使。

洞庭叶翁，冬月遘疾几殆，群医咸以痰火治之。王时勉后至，独云中暑也，众皆掩口，时勉曰：诸君莫嗤，定是初寒服夏藏晒衣，偶触其热气耳。问翁果然，投以香薷饮而愈。

张冲虚者，吴人，善医，多奇效，有道人就灶炊火，一蜈蚣伏火筒中，误吸入腹，痛不可忍。延张治之，张命碎生鸡子数枚，取其白倾碗中，令服之，良久，问曰：痛少定未。曰：似定矣。索生油与咽下，须臾大吐，则鸡子与蜈蚣，缠束而下，盖二物气类相制，入腹则合而为一也。人服其得医意云。

廉颇墓在赵州，能出物以借人，凡宴客无器用者，以鸡黍祀之，焚其券，夜往取之，自金银磁锡及桌椅之类，随券所书，一一可得。宴毕，复设祭焚券，陈所借物于墓所，使人遥守之，入夜皆隐去，神怪叵测若此。吾乡程公遵为州守，归言其事。

程公同知温州，领上官檄，检校咸场，称度数日，茫无绪次。方难其事，有老翁来见曰：欲献愚计，请屏左右。从之，乃曰：井字法。言讫趋出，追之已去。沈思逾夕，始悟，因画地作井字，令堆咸九区，高广相等，止称其一，而余八者悉定，不三日咸无遗数，上下闻之皆惊异。

太仓州吏顾某，凡迎送官府，主城外卖饼江某家，往来如姻，后饼家被仇嗾盗攀染下狱，顾集众诉其冤，得释。江有女，年十七矣，卜日送至顾所，曰：感公活命之恩，贫无以报，顾将弱息，为公箕帚妾。顾留之，月余使妻具礼送归，父母询之，女独处一室，顾未尝近也。父携女而往，顾复却还。后饼家益窘，鬻女于商。又数年，顾考满赴京，拨韩侍郎门下办事，一旦侍郎他适，顾偶坐前堂槛上，闻夫人出，趋避，夫人见而召之，旋跪庭中，不敢仰视。夫人曰：起起，君非太仓顾提控乎？识我否？顾莫知所以，乃谓曰：身即卖饼儿也，赖某商以女畜之，嫁充相公少房，寻继正室，秋毫皆君所致也。第恨无由报德，今天幸相逢，当为相公言之。侍郎归，乃备陈首末，侍郎曰：仁人也，盍扬之。竟上其事，孝宗称叹，命查何部缺官，遂除礼部主事。

余少闻蒋氏姑言苏城有少妇张氏归宁，使青衣挈首饰一箱随后，中途如厕，遗却，既行始觉，返觅，则有丐者守之，即以授还。曰：命穷至此，奈何又攘无故之财乎？婢大喜以一钗为谢，丐笑麾之曰：不取多金，乃独爱一钗耶？婢曰：儿倘失金，何以见主母？必投死所矣，遇君得之，是赐我金而生吾死也，纵君不望报，敢望大德乎？吾家某巷，今后每日早午，侯君到门，当分口食以食君。丐者曰：尔身在内，何由得？见婢曰：门前有长竹，第摇之，则知君来矣。如言往，婢出食之，久而家众皆知，闻于主翁，疑有外情，鞠之吐实，翁义之，召丐畜于家，后以婢配焉。美哉乞丐，饥寒迫身，而为士君子之行，不尤难乎？吾故录之，以为好义者劝，惜逸其姓名耳。

常熟之直塘（今属太仓），有钱外郎者，险人也。家居武断乡曲，其里中有妇，曰赵重阳，色美，钱心慕之，且以其夫贫可饵。一旦召语曰：闻尔有干局者，何乃坐守困穷？吾贷尔钱贩布如何？夫幸甚，即以赀易布，使商于临清，钱遂与妇通，豫居货以待夫归，归一二日，辄具舟遣之，如是者数矣，里人皆知之，而夫了不觉。一日在客邸，与同伴争詈，为发其事，夫忍耻归，钱又如前遣之，既行，至木梳巷，潮落不能去，复暂到家，钱方拥赵畅饮，见之愕然，夫惭且怒，然惮钱之强不敢发，旋回舟中，钱阴与赵计，夜遣人诈为盗杀之，而以被盗闻官。夫之族人，知而发其谋，县令杨子器，逮两人鞠之不承，姑系之狱，自是数月亢旱，桑通判民怿谓子器曰：君知所以不雨乎？坐赵重阳狱未决耳。君能雪此冤，雨今至矣。子器大悟，立加严刑，始款服，少时大雨如注，阖县欢呼，以为神。钱遂诉之上官，移狱于府，居岁余，有劫盗十余人入狱，钱享以酒肴，从容诱之曰：吾知尔辈不过一死，能为我认劫杀商人事，于尔罪无所加，而可以脱我，当厚给尔。盗许之，及被讯时，具款首，一如钱指。钱乃援盗词以辨，太守新蔡曹公凤召子器诘之，子器力言其故，曰：彼直巧为营脱耳。于是计不行，钱又诉于朝，下南京三法司提问，钱已赂要津为内援，竟以盗词为据，钱与赵皆幸免。方出都门，少憩，是日天色晴明，忽疾雷一声，两人皆震死，一时哄传以为奇事。由此观之，天道甚通，可谓茫茫乎？

金华猫，人家畜之三年，后每于终宵，蹲踞屋上，仰口对月，吸其精，久而作怪。入深山幽谷，或佛殿文庙中为穴，朝伏匿，暮出魅人，逢女则变美男，逢男则变美女，每至人家，先溺于水中，人饮之，则莫见其形。凡遇怪者，来时如梦，日渐成疾，家人夜以青衣覆被上，迟明视之，若有毛，必潜约猎徒，牵数犬至家擒猫，剥皮炙肉，以食病者，方愈。若男病而获雄，女病而获雌，则不可治矣，人多为是迟疑至死者。府学张教官，有女年十八，殊色也，为怪所侵，发尽落，后擒雄猫始瘳。吾苏王训导玉，次子随任，亦惟此祸，病数年，还乡得生。今其地不敢畜黄猫，以成精者多是类也。王之孙祖福，尝道其事。

甪直徐翁子妇汪氏，美而艳，夜有少年来与狎，家人知为怪，而议祛之，或言当召将，或言枕《周易》。忽见庋上竖一白牌，书云：“枕《易》召将皆不畏，汪有姿色偏爱他。”字甚遒美，倏忽灭迹，是后翁为具召客，酒间，众问何为不乐？翁以实告，有笑者曰：“彼但逞于私室，敢人前作怪耶？”语未竟，坠一巨石，震撼栋宇，合坐惊散，翁无可奈何，使妇归宁。他日闲坐，若见物有尾者，从身旁跳跃，而弗及谛视为何物也。翁不久死，怪亦竟绝。

卢秀才化成，家葑门，其姻尹某尝宿外寝，一夕忽见男女数人，长仅尺许，谓尹曰：“汝欲看《西厢记》乎？”即搬演与优人无异。尹惊呼，卢弗闻也。明旦知之，怪复夜起，命家人操兵击之，入床头而没，检得《西厢记》一本，乃尹素所嗜者，且观且歌，怠以为枕，日久纸尽油矣。卢焚之，既而假寐，若有言者曰：“能灭我形，难灭我神。”遂时时火起旋熄。卢有侍婢，夜见空房中灯火荧荧，昼见婴儿卧地，首像木偶，而身如线，一月间骤长，若年十六七者，每于窗际窥婢，一晚竟搂入房曰：“我仙人也。”迫与合焉。以饼食婢，味似鹅油，饱三日弗餐，众讶问，始吐实。久之，庭前墙倒，下有一蛇，意其为妖也，从是妖怪沓出，乃迁去。

下塘苏三，某日出外，有秃首白衣人倚门立，对苏长揖，后每出入见之，虽窃疑异，竟弗问为谁也。苏贫依其兄完，一旦受人欺侮，忿忿归家欲缢，斯人即随入，抱之上梁，又竖浴柈，令其柈足，柈散，跌闷于地。妻子奔救获苏，始言其故，而斯人不复见矣。或云：是讨替鬼也。

崔府使允，京山侯元之弟也。初登第时，偕同年王侍郎寅之子允修，谒王之乡一前辈，其人问崔何人，王云：崔附马弟也，乃兄附马，此为附驴。崔答曰：即王侍郎儿，乃父侍狼，此为侍狗。闻者绝倒。

嘉靖丙戌，刑部赵尚书，乃费阁老同年也，每投谒费书年晚生。先君时为庶吉士，同馆屠公应坟谓先君曰：赵老真神童。问何故，云：费鹅湖二十作状元，年最少，今渠称年晚生，非神童而何？相对抚掌。在当时乍见，犹讥笑之，是后则不以异为矣。

刘伟者，陕西朝邑人，为御史升兖州太守卒，且若干祀矣，忽往来于山西省城，人呼为刘御史。或为具饮食，即啖之，夜莫测其宿何所，已而藩臬诸公皆知之。刘同邑韩尚书邦奇，时为参议，语蔡宪使天祐曰：刘公吾父友也，吾少常见之，死久矣，今何以尚在？欲访之而无由，蔡曰：当遣人要致之。一承差在旁曰：非刘御史乎？某识之矣。遂令往，刘闻召即至，二公先待于布政司，刘戴斗笠野服而入，诸公延之上坐，谓韩云：与君契阔多年。韩与言其身后家事，对曰：凡子所言，吾皆知之。至于吾所知者，则子不知也。令弟三哥（邦靖），曩官于此，因其易言，故不欲见。君慎言者，吾将有以告。因握韩手与密语者，久之，曰：愿无泄也。还坐，众问之曰：公一向山中，有何所得？曰：但能相耳。蔡曰：然则视诸同僚谁先升？曰：子问谁先升？即子先矣。时张佥事某，忽发问曰：公既死，安得更生？曰：我却不死，汝到要死。遂散。无几蔡升都宪，张病死。后有道士至刘家曰：老师父令传语，这番真个死矣。从是不复见于山西云。韩秘其语，不肯告人（此蔡公亲对魏庄渠言者、传间异辞，此为实录）。

山东东平州有张某者，年八十余，不知所之，大司马王公宪幼时闻其名，后公总督三边。一日张投刺请见，公喜迎入，视其状貌，非常人也。问从何处来？曰：故乡来。具言乡里近事。留饮甚欢，叩其长生之术，不答。止之宿，云坐而假寐久矣。公乃设坐于别室居之，中夜闻震雷骤雨，不以为意，平旦入室，祗见发肤委地，几上大书“九转方成”四字，公惊异取其发肤瘗焉。

朱蓑衣者（形类玄妙观何蓑衣像，故人以是呼之），长洲人，平生敬吕纯阳，朝夕悬像以拜。朱一日病死，到一处，壮丽如王者居，阙门左右，大书两语云：“日月阎罗府，冰霜业镜台。”入跪中庭，见堂上冠冕赭袍者，坐阅簿书许久，谓朱云：汝阳数未绝，亟去。既出，不识所向，遇道者仪客仿佛吕公像，指一路曰：由此可归，慎毋顾后，归当食我樱桃。从其言得生。时已仲夏，觅樱桃不得，乃以蜜浸者供焉。朱又活数年死，其子乾为子言之。

吴城东有回道院，中塑回道人像，隔墙卖面家。一日有道装者至，食数碗面，趋入道院，顾谓主人曰：来偿汝钱。随使童子索之。众道士云：今日无人外出，亦无外来者，安得有此？童子未信，忽仰见塑像，指曰：即赊面道人，何嘿嘿耶？众视其唇有面，为之骇异。神仙游戏域中，其变化不测如此。

嘉靖间，荆王夜梦人云：补我衣裳，当保祐王子孙。王曰：汝何物人？曰：但张目而视，侧耳而听，当自知之。觉而不识所谓。一日偶阅书，见观音像，顿悟神语，曰张目而视非观乎？侧耳而听非音乎？府旁有观音阁，王往视之，栋宇毁坏，塑像为风雨剥落矣。亟命修饰，立碑记之。

长洲陆世明，俊才藻思，声称藉甚，举于乡，赴省试下第，归过临清，钞关错认为商，令纳税，陆即书一绝呈主事云：“献策金门苦未收，归心日夜水东流。扁舟载得愁千斛，闻说君王不税愁。”主事见诗，惊愧，急迎入，款赠甚厚。金陵一妓能诗，善鼓琴，以月琴自号，世明过其家，口占点绛唇赠之云：“三尺冰弦，夜深弹破青天窍。意中人杳，只有清光到。云雨无缘，总是相思调。愁怀抱，嫦娥心照，诉与他知道。”妓求室中联联，即援笔书云：“半窗花影人初起，一曲桐音月正中。”妓赞诵不已，徐言“中”字恐不如“高”字，世明欣然易之。

先君幼善属对，钱漕湖先生秋日过家，指庭中树曰：“秋声在树鸣金铁。”先君即对云：“山色当窗罨画图。”谢乐全见其目秀，言“聪明露在眼上”，先君应声云：“锦绣罗于胸中。”时年甫六七岁耳。稍长，同陆象孙看两客对弈饮酒，象孙谓客曰：“围棋赌酒一着一酌。”客无以应，先君云：何不对“坐漏观书五更五经”。他若“臣作肱股耳目”，对“子敷心腹肾肠”。“五事貌言视听思”，对“七音宫商角徵羽”。此类甚多，不能悉记。是时有蒋焘者，年十一，为府学生，遇圣节赴玄妙观习仪，巡按某御史见二鹤飞集三清殿，命之属对云：“三清殿上栖双鹤。”焘随应以“五色云中驾六龙”。御史惊叹曰：他日必人中龙也。后焘竟夭殁，惜哉！

欧阳中丞重，江西庐陵人，巡抚云南，不给军粮，为众奏闻，夺职归，过公馆驿递中，必题诗壁上，大抵怨望之辞也。时年甫四十，称涯翁书，有无名子书二绝于其书后云：“怨辞随处满垣飞，闻道先生放逐归。四十称翁非太早，人生七十古来稀。醉翁千古号文宗，此日涯翁姓偶同。却想齐名就充老，世间安有四旬翁？”（先君过贵阳某驿，见此诗厅壁上。近考庐陵谪滁号醉翁，年正四十，作诗者未知也。然中丞之窃此文宗诚可诮。）

正德某年夏，有龙堕于陕西之乾州，其长数十文，目光如火，开合闪闪可畏，四足据地而行，五里许，得井水飞去，居民皆见之。后其村多疫死，殆不祥也。

嘉靖己丑，七月二十八日，吴江十一都，油车巷徐沉家，庭中忽陷一穴内明如灯，风雨顿作，穴中飞出一龙，自南去，墙屋无损。

宁波陈十三老人者，尝病疟，经年不瘥，有人教以置虎皮镇之，乃坐卧一虎皮，十载而病如故。后忽蒙虎皮夜出，化虎食物，每衔畜豕至家，家人利其所有，不问也。一日自外负一人股至，其姥惧曰：老贼作怪矣。操桔伏门外俟焉，见其蒙虎皮欲化，即出击之，时一手尚未变，遂跃去，竟不复还。自后山行者，往往见一虎，前一足尚是人手，有知者，则呼曰：陈十三老人，吾汝邻也，莫作恶。虎闻之，弭耳垂尾而去。其不识者，乃食之，如是者数年。一夕暴雷，山中震死一虎，众视之即人手之虎也。

贵州平越山寨苗民，有妇年可六十余，生数子矣。丙戌秋日，入山迷不能归，掇食水中螃蟹充饥，不觉遍体生毛，变形如野人，与虎交合，夜则引虎至民舍，为虎启门，攫食人畜，或时化为美妇，不知者近之，辄为所抱持，以爪破胸饮血，人呼为变婆。岁庚寅，先君寓其地，闻之从游诸生云。

张汉卿，四川人，精于紫微数，游京师，推人休咎辄奇中，夏阁老尤重之。时礼部侍郎缺，吏部推翰林余姚谢公丕，石首张公璧，夏问二公谁有点，对曰：皆有点。五日后旨下，当自见。夏公笑曰：焉有是事。果如期得旨。谢升礼部侍郎，张升太常卿，仍兼学士，各转一官，若皆有点云。遂宁席公春，以礼侍转少宰，汉卿谓人曰：不出两旬，席必去位。既而与汪冢宰鋐有隙，为其劾奏免归，才十八日也。费铅山赴召，复登首揆，李任丘位其次，从张叩之云：三月阁老，岂久压公者耶？费一夕暴卒，计入阁至死，九十有一日耳。夏每问征兰之期，汉卿依违而已。私语人曰：身且不保，奚啻无儿？后果遭戮。

吏部之权，俱在北曹，南曹殊落莫，惟考察年南京官五品以下，黜调皆在其手，声势赫奕，过此则如常矣。都下谣曰：“今日南京真吏部，明朝吏部又南京。”

工部居六曹后，仕进者固冷局视之矣。嘉靖间兴大工，添设部官，数倍曩时，营缮司尤盛。郎中多至十余员，得骤升京堂，或有先赐四品服色者，人始慕之，而为语云：马前双（双棍），马后方（马杌）督工郎。

六部署郎中员外在司，与郎中员外同坐，见堂上官，亦并立，惟服色食俸，犹六品曹司。为之语曰：“有得坐，有得立，无得穿，无得吃。”

刑部吴尚书山，淞陵人，少时其父尚书公洪，使祈梦于九仙，以卜其终身得一语云：三山备到福星堂。莫知云何？明举进士，累官福建按察使，至三山驿，谓梦语兆于此矣。及为江西布政，其年六十，藩臬为公祝寿，结一彩楼，匾书“福星集庆”四大字，公见之，怅然曰：“吾止于此矣。”寻擢中丞，巡抚河南，坐事降浙江参议，十年间累迁至尚书，以为梦不足凭也。后谳郭勋狱，上怒其愆期，免官去，将抵彭城，病卒于利国监驿，舁尸到石山驿，兵备副使屠大山为之殓于驿堂，其匾正名福星，梦语始验。奇哉！

汀州刘太守炯，苏之长洲人，为南京刑部郎中时，夜梦渡危桥，失足坠深渊中，中有一门，榜曰积善之门，有金甲人引之入，其境界非人间世也。刘公伏阶下，冕服者坐殿上，谓曰：“汝大有福人，寿至七十五，何为来？”此刘公言其故，乃命侍卫者，以金爪击其背，遂觉汗流被体，心窃怪之。翌日散衙回，偃息于床，忽有泥坠其面，意鼠跳梁，起视无有，如是者再，遂不复卧。项之栋折墙倒，正压其床，始叹梦之神也。后公自汀洲罢官归，优游康宁，享子孙孝养者，二十余年，果七十五而终。仲子璧，举进士，授浙江东阳知县，在任得疾，疾且革，遂投檄归，到钱塘忽暝目，半日始苏。语其子曰：适至一所，楼下人引我见楼上官人，官人手一簿云：此前数也，当使知后数，命吏又以一簿示我，寿至于此矣。官人复云：汝只该乡举，因中进士，减汝十年，抵家浃旬死，时年四十六（公之孙什顷述公梦神，谓其寿数实七十五，非统言七八十，故定之。壬辰记）。

带城桥钱氏媪，夜梦黑衣人叩首曰：“阿母救我命，只须十八文钱，当增母寿一纪。”既觉，弗解。晨起见人持一鳖过门，问欲售钱几何？云十八文。媪悟，如数买之，随放于河。是岁遭疾几殆，后果十二年而亡。 陈湖王木，正德间自京师归，与浙商陈某者同舟，相与甚厚，觇其囊有金，遂萌恶念，乘其中夜起溺，挤之于水，得金三百余两，用致饶益。至嘉靖某岁，已逾廿年矣，木忽遇陈于城隍庙前，顿首言死罪，无可说。归家日，惘惘自叹云：“此事罢不得，终须还他。”半载后忽自实瓦砾于两袖及挥中，沉水而死。

俞翱者，中书族叔之仆也，平生专以假银骗人。戊戌夏月，至常州贸易，经卖羊家，欲以银一两三钱买四羊，主人求益，弗许而去。明日主人将出，嘱其妻曰：“昨买羊者倘再来，稍增价可与之。”翱果瞷其夫之亡也，以一两八钱买去。夫归怪其增价太多，视之，乃假银也，怒骂其妻，妻忿缢死，夫痛其妻，亦缢焉。至七月间，翱被迅雷击死陈湖滨，四羊亦死，盖翱尸上。远近快异其事，天彰明威以警人若此。

南京刑部典吏王宗，福建人，一日当直，忽报其妾为人杀死舍馆，宗奔去，旋来告。尚书周公用发河南司究问，欲坐宗罪，宗云：“闻报而归，众所共见，且是妇无外行，素与宗欢，何为杀之？”考掠累日，终无异辞。既数月，都察院会审，事檄浙江道御史杨逢春，杨示约某夜二更时后鞫王宗狱。如期鞫之，猝命隶云：门外有觇视者，执以来。果获两人。甲云：“彼挈某伴行，不知其由。”乃舍之。用刑究乙，乙具服，言与王宗馆主人妻乱，为其妾所窥，杀之以灭口。即置于法而释宗。杨曰：“若日间则观者众矣，何由踪迹其人？人非切己事，肯深夜来瞰乎？”由是举称神明，一时声振都下。

北门桥朱某妻顾氏，每夜有巨人来共寝，日渐羸惫，家人语妇云：取其佩戴之物，斯知何怪矣？妇俟与交时，拔其头上一件，藏于席下，明视之，乃纱帽展翅也。朱验之土地祠中判官，正失此翅，具报兵马司，转申刑部，问判官杖罪一百成招，拽像至中衢，杖碎之，中有血水流出，顾氏得无恙。（右二事己亥年族兄俨若卒业南雍所目击者）

长洲易外郎，己亥年家中怪作，所藏罄核，尝移置他所罄之，但闻空中云：“我食某人矣。”时有大砖掷下，然终不伤人也。姻家曹某至，戏曰：“若能取我帽乎？”言未既，帽忽去顶空中曰：“汝信乎？”曰信矣。与之索帽，云在灰堆上，可往取之。果然，易末如之何？闻杭州某道士有异术，致之求治，道士曰：“是鬼物也，凭阴人为祟，君能弃之否？”易曰：“妻女之外，一如法旨。”道士曰：“定是君家奴辈。”遂书符化之，有婢在厨下，直飞坠其身，曰：即此人也。亟鬲之，斯无患矣。易呼婢问之，云有一人夜夜来与儿同睡，且戒曰：“吾与若好也，倘泄于人，将不利汝。”儿恐，故弗敢言。易即卖婢与某甲，而怪随扰其室，乃以婢归其母家，后不知如何。

钱鼎陆墓窑户也，负官银遁走南京，或言不可居，遂下丹阳，欲适无锡，依故人某。有老人求附舟，遂载之，与共寝餗，老人道钱祸福，已往皆验，乃告以避难之故，曰：“无锡正尔息肩处也，不得故人力，自有好相识，经冬难必抒矣。”翌日抵无锡西门，老人云：感君雅意，当奉卮酒为寿。要入酒家，剧饮而别，钱追问其姓名，曰：“问何迟也？抛离大宅三千里，屏去门兵十万家。”钱未省，叩之不答，但云：“会晤尚有日。”请期，曰：“七十三。”又云：“主器将倾，他何足问？”径去。钱投故人，故人两目俱矇，家徒四壁立，弗能留，送到某神祠，祠近冯佥事夔别业，冯过道士与钱相值，谈及内养，其素好也。因钱知梗概，意殊喜。问其来由，以实对。曰：“此间良可避难，吾愿为东道主。”遂馆之别业，殷勤甚厚。钱每见冯来，则瞻拜一画像甚虔，乃谓冯彼何人斯？公敬之若是。曰：“此辽上相刘海蟾也，后为列仙。”其自咏云：“抛离火宅三千里，屏去门兵十万家。”钱始悟向老人，乃海蟾也。岁暮还家，官事甫了，而长子死矣。至嘉靖甲辰，其年七十有三，春日在北寺前放鸽，一翁拳其背，曰：“汝在斯耶？”顾视之，已远数步，忽不见，追想即此老人也，居无何病亡。

陆墓陈玄龄，幼习举业，年十六，督学使者将按部至吴，欲赴县投牒，入齐女门，疾走如飞，从者追之不及，莫测其所往也。数月后始归，手持药一瓶，意甚珍重，且云仙人挈我南游武林山中，惠服此丹，必登仙矣。家人谓之痴，弗以为异。至二十岁，娶妻，不常内寝，妻亦弗乐近（或云有采战之术，妻不堪耳）。甫及三载，忽一日发狂大呼，升屋跳墙，父母弗能止，乃絷其手足，闭之空室中，潜自解去，遂为乞丐。时仰天自笑，遇人辄歌诗，拾敝扉索贯负之，日累然行市中，夜宿于齐门下塘土地祠，然不与群丐共卧。每诣其舅夷亭姚氏，与之食饮，不辞，赠之衣，即授同伴，终不易其故服也。甲午十月，若有病容，谓群丐曰：“上帝召我，望日当往。”众哂之。及期，焚扉灰分遗常周己之人曰：“用涤垢衣，最洁。”遂北面祠神而立逝焉。受灰者，共买棺殓之，如言涤衣，咸得碎银于灰中，多寡不齐，适以报其惠之厚薄也。陈里人自福建归，言在彼见之，正玄龄死日，始知其尸解云。

裴庆者，素贫贱，其妻与某甲有奸，遂弃妻与甲而行乞焉。夜则宿于憩桥巷某氏檐下，蔽身布衲，不浣如新，日在吴市中。而人有见之于武当山者，谈人祸福多奇验。或问之曰：汝必有所授。则云：陈三痴，谓玄龄也。张真人问其名，召居龙虎山，巡抚高都宪公韶，往问休咎，裴不答，但歌归去来辞数句而已，高后果被论罢官。夏阁老家居，往访之，裴倨坐一杌，弗起，但云：“汝自去做汝官。”问以子息，则曰且管自家结果。遂并杌仆于地，夏公怪而趋出。不久召用，竟以河套事死西市。甲寅春，忽谓真人曰：“六月二十日吾去矣。”真人以为他往，至期无疾而逝。

浙江开化县，有银杏一株巨甚，其实从干上壅肿处剖出，不由枝生也。取其旁干接他本，仍实于枝上，人目此为胎生银杏，诚异种云。 湖广保靖宣尉司彭九霄之母，有玉戒指，中映一蚁，闪动，足历历可观。钱塘金编修家有一金厢猫眼钗，凡正午时，眼如线，过而复圆，两物乃天下奇宝也。

苏州韦指挥袁英，壬寅正月廿四日，往吴江见巡按舒御史汀，还至宝带桥，天晚阴雨濛濛，一人绒帽蓝衣，足穿云履，立水滨求载，许之。既登舟，即据上坐，言论凿凿可听。时舒公尝密遣人访豪恶，英意此个中人也，殊畏之，要至家留款，其人使袁僮奴擂鼓，饮五十樽不醉酒，道英父子阴事甚悉，为之惊悚。逼其体，有异香，到五更才和衣就寝，旦起辞去。英命一卒潜尾其后，至太平桥，猝回首咄咄云：“若随我何为？”遂入卖线沈家。卒归报英，正发狂持刀欲杀人，复往问沈，云未见有人进门也。廿六日，英谓妻子曰：“我将死，及吾生时祀我。”遂坐索饮食，召其狎友王李二生共享之，曰：“与君辈永诀矣。”众以为妄语。翌日忽走出，家人追之不及，竟缢死葑门铺中，莫知遇何物鬼怪也。

是岁北虏犯太原，杀戮甚惨，吾苏唐同知颐，太原阳曲人，其家一仆遇虏被刃，而喉未断，捧头奔回，缝以油线，得不死，但能仰而不能俯，唐为文衡山言。

山东佥事黄绶，浙之鄞县人，有女年及笄，患瘵疾死，死时以久病发肿不授栉，草草殡殓，黄亦不及详视也。葬之祖墓旁，每阴雨，人望见其女蓬首，而足曳纨尺许，坐于冢前。一日坟丁妻遇之，惊走，女呼之曰：“来。可语吾父，吾尔亲生女，不为梳头缠足，使我形状如此，何以见人？”他日，其夫亦见，而言如初。曰：“吾尝告汝妻，何惜一开口乎？今汝当亟言之。”其夫往告黄公，公未之信，后欲改葬，启棺，果然，遂为整其头足重瘗之。

从祖兄次孙，家阊门下塘，有琴川吴氏僦其旁室居焉，其女美而知书，解词曲，雅好楼居，倚阑吟眺，甚适也。既而徙上塘，过期不偶，忧思成疾死。死后五年，次孙延昆山虞秀才廷皋教子，馆于此楼，一旦戏谓虞曰：“此吴家小娘子所居，余香犹在也。今君孤眠长夜，得无怜而至乎？”虞正年少，闻之心动，迨夜入房，则此女在灯下，遂神迷心荡，相与绸缪，自是无夕不至，后虽白昼，常见其在旁，久而病瘵日甚。其父亦授徒他处，亟来叩之，不言，固问，始吐实云：“陆次孙害我。”父惊惋，具舟遣归，女已在舟中矣。归而坐卧相随，妻虽同状，弗能问，未几竟死，实己酉三月某日也。

翟永龄滑稽多端，天池季父尝记之矣。近闻无锡邹氏，有字光大者，连年生女，俱召翟燕饮，翟作诗戏之云：去岁相招云弄瓦，今年弄瓦又相招。寄诗上覆邹光大，令正原来是瓦窑。

蒋思贤暨子某，以画像名吴下。暇日，父子交相画其貌，皆不肖，里人作诗诮之云：“父传子神传不像，子写父真写不真。至亲骨肉尚如此，何况区区陌路人？”

府学生金用元宾，才敏，善诙谐，每嘲人诗歌，及俳语，顷刻立成，人争传以为笑，若秃指赋其最著者也。一日在文衡山内翰坐，浪谑训蒙师潘老，潘愠曰：“吾有一语，尔能对，甘受尔侮。”金问之，云：“王大夫昆季筑墙，一土蔽三人之体。”金应声云：“潘先生父子沐发，翻水灌两牛之头。”坐中为之大噱。

衡山说其尊人温州公少日梦到一僧寺，历堂宇数重，有屋三间，屋后一塔，其间巍坐一人，见公来，不为起，公颇不乐，问之人，云宋欧阳文忠公也。后为南京太仆丞，公署在滁州，滁故六一桐乡也。暇日游一寺，境界似梦中，而塔院塑文忠像，亦俨若梦所睹焉。衡山又自说往年常梦入道院，中有道士请作青词，辞不获，勉为作十数语，道士持诵于神前，私问旁人，此道人为何？曰：“虞伯生也。”俟其宣毕揖之，相与谈论，请曰：“许左丞有壬，先生故人也，其文集何以不传？”虞公曰：“左丞槁厄于火，是以湮没耳。”语讫而寤，甚讶之。他日至相城沈启南家，阅书画，展一轴，正虞伯生画像，乃道装也。适有送许公集者，读序文言集尝被焚，掇拾成此，追忆前梦，为之惧然。

先君平生多奇梦，尝欲自记之，而未果也。辛亥秋，寝疾，至腊月廿三日疾革矣，谓不肖曰：“予畴昔之夜，梦至一所，殿宇如文华规制，王文恪公由东序趋出，见予意色甚喜，遂携手上阶云：‘子余今来，吾不落莫矣。’且问高学究竟何如？子未及对，公即朗吟云：‘从来我被多闻误，却恐多闻又误君。’模样云云，吾殆将死矣。”语未更端，忽有锦鸡飞集阑干，先君曰：“野鸟入室，主人将去，乃今验之也。”越三日而没。

右《说听》二卷，舅氏胥屏。先生为外王父太常公冢子，太常平生著书满家，《庚巳编》则其少作也，搜奇括异海内同好者争传之。先生雅喜稗官家言，每有奇文，辄随笔识焉，久而成帙，帙成而毁于火，于时太常殁且五稔矣。先生作而叹曰：“嘻！斯可不成吾初业乎？”乃追惟曩时所记益以后记者，编为是编。禹声请登诸梓，得而伏读之。微独搜奇括异足备《庚巳》之遗，即一谈一咏，而先辈风流才人逸致具焉。其间宏且钜者直可补正史之亡，而裨掌故之阙，虽中垒《说苑》方驾可也，康骈而下无论已。先生古心古行，读书之外举无他好。今老矣，犹旦暮手一编不置，他所论撰甚多，此特其一脔云。万历辛卯秋月甥王禹声百拜谨题。




