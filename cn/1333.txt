俏皮话 - (清)吴趼人
　畜生别号
　虫类嘉名
　指甲
　背心
　苍蝇被逐
　田鸡能言
　海狗
　野鸡
　蝗蝻为害
　乌龟雅名
　猪讲天理
　狗懂官场
　地方
　地棍
　猫辞职
　狼施威
　膝
　面
　蛇
　鸡
　龙
　虎
　论蛆
　腌龙
　借用长生
　捐躯报国
　误字
　送匾奇谈
　乌龟与蟹
　凤凰孔雀
　鹧鸪杜鹃
　蜘蛛被骗
　虾蟆感恩
　大字名片
　红顶花翎
　平升三级
　赏穿黄马褂
　活画乌龟形
　财帛星君
　观音菩萨
　文殊菩萨
　臀宜受罪
　人种二则
　手足错乱
　民权之现象
　思想之自由
　虾蟆操兵
　日疑
　空中楼阁
　猫虎问答
　赤白不分
　肝脾涉讼
　金鱼
　银鱼
　驴辩
　守财虏之子
　外国人不分皂白
　蠹鱼
　蚊
　骨气
　松鼠
　鸦鹰问答
　脚权
　蛇教蚓行
　蛾蝶结果
　铜讼
　木嘲
　轿夫之言
　孔雀篡凤
　误入紫光阁
　辱国
　不开眼
　强出头
　徒负虚名
　民主国举总统之例
　狗
　猫
　手足
　代吃饭代睡觉
　只好让他趁风头
　居然有天眼
　不少分寸
　记壁虎
　獬豸
　记鼠
　记狗
　角先生
　引经据典
　关痛痒不关痛痒
　聪明互用
　蛇象相争
　吃马
　性命没了钱还可以到手
　空心大老官
　无毒不丈夫
　龙
　虎
　羊
　榆钱
　纨扇
　变形
　论像
　洋狗
　水虫
　牛的儿子
　蛇着甲
　孔子叹气
　开门揖盗
　骨气
　蛇想做官
　羽毛讼
　水火争
　涕泪不怕痛
　蛆
　虫族世界
　走兽世界
　火石
　水晶
　黄白
　团体
　放生
　送死
　作俑
　山神土地
　雌雄风
　投生









ÁÁÁÁÁÁÁÁÁÁ：doosho.com　1，2，3，4，5

ББББББББББ：doosho.com　1，2，3，4，5

ĆĆĆĆĆĆĆĆĆĆ：doosho.com　

ĎĎĎĎĎĎĎĎĎĎ：doosho.com　

ÊÊÊÊÊÊÊÊÊÊ：doosho.com　

♀♀♀♀♀♀♀♀♀♀：doosho.com　

ĞĞĞĞĞĞĞĞĞĞ：doosho.com　

ĤĤĤĤĤĤĤĤĤĤ：doosho.com　

ĨĨĨĨĨĨĨĨĨĨ：doosho.com　

ĴĴĴĴĴĴĴĴĴĴ：doosho.com　

ЌЌЌЌЌЌЌЌЌЌ：doosho.com　

ĹĹĹĹĹĹĹĹĹĹ：doosho.com　

♂♂♂♂♂♂♂♂♂♂：doosho.com　

ŃŃŃŃŃŃŃŃŃŃ：doosho.com　

ÓÓÓÓÓÓÓÓÓÓ：doosho.com　

φφφφφφφφφφ：doosho.com　

ℚℚℚℚℚℚℚℚℚℚ：doosho.com　

ŔŔŔŔŔŔŔŔŔŔ：doosho.com　

ŚŚŚŚŚŚŚŚŚŚ：doosho.com　

ŤŤŤŤŤŤŤŤŤŤ：doosho.com　

ÚÚÚÚÚÚÚÚÚÚ：doosho.com　

≚≚≚≚≚≚≚≚≚≚：doosho.com　

ŴŴŴŴŴŴŴŴŴŴ：doosho.com　

ϰϰϰϰϰϰϰϰϰϰ：doosho.com　

ÝÝÝÝÝÝÝÝÝÝ：doosho.com　

ŹŹŹŹŹŹŹŹŹŹ：doosho.com　








俏皮话 - (清)吴趼人




《俏皮话》，作者署名“趼人”“趼”“趼廛”，标“杂录”。其中部分篇章，最初散见于光绪年间各报刊。后经作者辑录、修订，并加以续写，连载于《月月小说》第1—5号（光绪三十二年九月十五日至三十三年正月十五日，1906年11月1日—1907年2月27日）、第7号（光绪三十三年三月十五日，1907年4月27日）、第12—16号（光绪三十三年十二月十五日至三十四年四月，1908年1月18日—5月）、第18—20号（光绪三十四年六月至八月，1908年7月—9月）。凡一百二十六题一百二十七篇，首冠小序一篇。宣统元年（1909）由上海群学社据《月月小说》抽印为单行本。本全集即据《月月小说》连载本加以点校收录。


裴效维校点





自序1


余生平喜诡诙之言，广座间宾客杂沓，余至，必欢迎曰：“某至矣！”及纵谈，余偶发言，众辄为捧腹，亦不自解吾言之何以可笑也。语已，辄录之，以付诸各日报，凡报纸之以谐谑为宗旨者，即以付之。报出，粤、港、南洋各报恒多采录，甚至上海各小报亦采及之。年来倦于此事，然偶读新出各种小报，所录者犹多余旧作。楮墨之神欤？亦文章之知己也。然辗转抄录，终在报章，散失不能成帙；香港近辑之《时谐新集》，虽间亦采及数条，亦仅得一二，非我面目，窃自以为憾。会月月小说社主人有《月月小说》之创，乃得请于主人，月以数则附诸册末，庶可积久而成帙也。以一不值覆瓿之物，而乃值得如许张致，敝帚自珍之讥，吾知其不免夫。趼人氏识。

1此标题系编者所加。





畜生别号


一猴、一狗、一猪、一马四畜生，商量取一别号，又苦胸无点墨，无从着想。遂相约各进城，遇所见之字，即取为别号。约既定，狗遂狂驰以去。入城，至某神庙前，见有“化及冥顽”匾额。狗曰：“此即我别号也。”马继至，昂首无所睹；俯视，见某碑下有“根深蒂固”四字。马曰：“我即以此自名矣。”俄而猴亦跳跃至，举首指“无偏无党”匾额，曰：“我即名‘无偏无党’可也。”俟半日，猪始蹒跚来，遍觅无所见。三畜咸笑之。猪曰：“若等俱已择定耶？”曰：“择定矣。”猪曰：“择定盍告我？”众具告之。猪笑曰：“从来别号不过两字或三字，乌有取四字者？”众为之爽然。猪曰：“无伤也。若等盍各摘一字以与我，则我得三字之别号，而若等亦各得三字矣。”三畜大喜，互商曰：“彼既乞我等之余，只能摘末一字以与之。”于是狗摘“顽”字，马摘“固”字，猴摘“党”字。猪之别号，乃曰“顽固党”。





虫类嘉名


蜂王宴客，诸虫毕集。酒兴既酣，蝉鸣琴、蝶舞彩以娱宾。王大喜，尊以客卿之礼，以不相统属故也。呼蝉为琴师，蝶为采客。入夜，兴未阑，而苦无灯烛，萤乃大放光明。蜂王大喜曰：“外国电气灯，不过如是也。”然观萤之光，自尻间出，因呼之为“光后先生”。萤颦蹙曰：“蒙大王锡以嘉名，不胜荣幸。争奈屁股后头光跶跶，不是一句好说话。”（按：苏州人诮无子者，曰“屁股后头光跶跶”。）





指甲


一人蠢如木石，几于饥寒饱暖都不辨。死后见阎王，阎王怒其无用，欲罚入畜生道中；又以其生平无大过恶，乃罚使仍得为人身之一物。以问判官，判官曰：“渠生平无用，或使之为眉为须可乎？”王曰：“须眉尚可为仪表，当罚之为指甲。”此人哀乞曰：“倘赐生为指甲，小人愿做中国人指甲，不愿做外国人指甲也。”王问何故，对曰：“做中国人指甲，遇爱惜者，可长至数寸，纵不然，亦可长至数分，总算有一个出头之日。若落在外国人手里，则日日用刀扦去，永无出头之日了。”





背心


背心闲居，自叹曰：“吾之覆人者，背与心之外，兼及于肩。南人乃只呼为‘背心’，遗去‘肩’字；北人呼我为‘坎肩’，又遗去‘背心’：吾终不能得一完全名字，殊为可恨！”长袍闻之，笑曰：“凡为衣者，襟、袖、领、楔，缺一不可。汝之生像，本不完全，乃欲得完全名字乎？”





苍蝇被逐


蝉高鸣树颠，其声嘒嘒，熏风吹来，甚觉清越可听也。苍蝇闻之，讶曰：“此声何自而来者？”随其声以寻之，见蝉抱叶迎风，扬扬自得。苍蝇自念曰：“彼之庞然而大者，苟得引为同类，殊足为宗族光。”于是前而致词曰：“子之身黑，吾之身亦黑；子具薄纱之翼，吾亦具之；子能鸣，吾亦能鸣。吾之于子，所谓具体而微者也。吾愿与子认为同类，可乎？”蝉允之，蝇大喜，以为非常之荣幸。一日，蝇集厕上食粪，蝉见之大怒，驰书绝蝇。蝇不知何故，躬往谒蝉，请开罪之由。蝉急挥之退，曰：“若去休！吾清洁高尚之士，胡可引此逐臭之夫为同类也！”





田鸡能言


鸡偶行阡陌间，遇一田鸡跳跃而来。鸡问曰：“若何物也？”曰：“田鸡。”鸡诧曰：“鸡者，有羽毛之称，今若身无一片羽毛，何得谓之鸡？”田鸡曰：“若必欲有羽毛，然后可谓之鸡，则上海胡家宅之野鸡，岂尽有羽毛者耶？”





海狗


海狗，兽类也，而能入水。一日，水大至，淹没山林，群兽尽逃。海狗游行水中，徜佯自得曰：“我亦水族也。”他日，水大退，龙宫将涸，诸水族咸大奔，趋入海洋深处。海狗立岸上，傲睨自喜曰：“我兽类也，水虽尽退，幸能奈我何？”无何，猎者至，枪毙之，取其肾以配春药，服之大效。龙王闻之，叹曰：“我早知这依违两可的畜生，只会在此等下流事业上去逞能。”





野鸡


野鸡讼于冥王曰：“我本是一极有文彩之物，故古圣王亦绘我之像于衣服中，名我为华虫。何以近来上海胡家宅一带之流娼，亦袭我之名？”冥王曰：“时势不同也。古圣王重尔，故取以绘衣；令人不重尔，故借尔以名流娼耳。”野鸡曰：“不然，今之二品官，亦绣我以为补服，何云不重？”冥王沉吟曰：“既如此，我交代世人，将来这些二品衔的官，也叫他做野鸡官，给你一点面子罢。”





蝗蝻为害


某地方有蝗蝻为害，乡民入城禀报。知县官祷于城隍神。城隍神即传蝗蝻来问话，命知县侧坐观审。不一时蝗蝻尽到，罗跪阶下，几于恒河沙数。城隍亦为之骇然，问判官曰：“此等小幺魔，何来如此之众？”判官禀曰：“此是水涨时，鱼虾之类遗于田中，水退后，遂化成此物。”城隍笑曰：“原来专为民害的，是这些杂种东西。”遂一一讯问。蝗蝻中，多有言只啮树叶，不伤禾稼的。城隍曰：“我也不能分辨你等谁是害民的，谁是不害民的。待我咨行雷部，但是害民贼，都与我殛毙了罢。”知县闻之，手足无措，仓皇告辞。城隍问何故，知县曰：“我要回去找一间密室来避雷部。”





乌龟雅名


鲫鱼、虾、蟹、乌龟，共游于池塘深处，悠然自得，遂商量各取一别号。虾曰：“我须最长，我可名‘长鬣先生’。”蟹曰：“我本名‘无肠公子’，可以无须另取矣。”鲫鱼曰：“古人有句曰‘过江名士多如鲫’，我就叫‘过江名士’罢。”乌龟曰：“我当称为‘东海波臣’。”鲫鱼笑曰：“有了你这种臣，怪不得皇帝在那里倒运。”





猪讲天理


天时不正，疫症流行，及于六畜。外国人于起居饮食，最为谨慎。因查得有猪瘟之症，遂传谕各屠户：凡有要杀之猪，都要等外国医生验过，但是瘟猪，都不准杀。于是无病的猪，都先过刀而死。乃相谓曰：“不期这瘟畜生，倒反长命。”一猪曰：“本来这是天理之常，你不见世界上的瘟官，百姓日日望他死，他却偏不死么？”





狗懂官场


耍猴戏之人，一日偶疏于防范，猴逃去，狗亦随猴以逃。一旦如脱缧绁，乐可知矣。于是猴与狗为患难交，彼此换帖，交益亲密。一日，猴蹲坐于辣椒树下，一个鲜红的辣椒，恰恰在猴头上。狗见之，急将猴与己之帖顶在头上，对着猴叩头请安，声言缴帖。猴问何故，狗曰：“如今大人高升了，戴了红顶子，卑职照例缴帖。倘大人不弃，明日卑职再送一份门生帖子过来罢。”





地方


顽钝固执之辈，仍持天圆地方之说，以与人争。人或出平圆地球图与观，不信；以地球仪与观，仍不信。曰：“此特好奇之士，制以欺人者耳。地方之说，非惟中国人信之，即外国人亦信之，如中国人指一地而言，必曰‘某处地方’。吾虽不解洋文，然亦曾见译本，其所译外国人指一地而言之词，亦必曰‘某处地方’，固未尝闻有‘某处地圆’之说。”





地棍


地球为圆体，东西转，南北极为冰洋，此为人所共知者也。然吾窃有忧焉。地球虽东西转，水虽东西流，然终不能涓滴不至南北极。一致南北极，即凝为冰，是水有去无回也。久而久之，水之至南北极者愈多，而存于东西者愈少。南北冰洋之冰愈厚，则东西之地愈见其缩，渐至成为长圆式；再久之，必当成为一条地棍而后已也。





猫辞职


皇帝以猫捕鼠有功，欲封一官以酬其劳。猫力辞，不肯就职。皇帝异之，问是何意，猫曰：“臣今尚得为猫，倘一经做官，则并猫都不能做矣。”皇帝不准，一定要猫去到任。猫曰：“臣誓不能改节，若要到任做官，非改节不可；不然，则同僚皆不能安。故臣不敢受命也。”皇帝问何故，猫曰：“老鼠向来畏猫，而如今天下做官的都是一班鼠辈。倘臣出身做官，一班同寅何以自安？”





狼施威


狐笑猪曰：“汝蠢然一物，焉能及我？”猪曰：“汝何必笑我？汝亦不见得能立功于世。”狐曰：“我之皮，能衣被苍生，如何言无功？若汝则无功耳。”猪曰：“我之肉，能供人果腹，如何言无功？”羊贸贸然来曰：“汝等不必争，我能兼汝二者之长，又当如何？”语未竟，狼突如其来，尽扑杀而食之。笑曰：“这一班奴隶性质的畜生，动辄言功，只合做我的牺牲也。”





膝


屈一膝谓之请安，此满洲常礼也。官场因之，相沿已久。近日忽又倡革此礼。膝乃扬扬得意曰：“今而后吾可免于仆仆矣。然观自改请安为长揖以来，吾窃观行长揖礼者既垂手，复举手，加以低头、弯腰、耸臀，合数者之劳，方成一礼。我行礼时，只略一屈曲即是。足见合头、手、腰、臀之才，方能及我也。”手闻之大怒，欲合四者共讨膝。臀笑曰：“若何必怒？吾等之劳动，乃在大庭广众之中，人人如是，未足为辱。渠虽在此作冠冕语，汝试观其私见上司之时，膝行以前，膝立而侍，其劳苦羞辱，视我辈为何如哉？”





面


面讼于阎王曰：“头为百骸之冠，面又为头之表率。而世人四肢百骸，俱有衣服文饰之具，惟我独无，敢问何故？”阎王亦不知何故，问判官曰：“此亦有成例否？”判官禀曰：“此无甚成例，实因其往投生时，即窃得一张厚皮，蒙在面上，故不必再穿衣服。久之，世人遂淡忘之耳。”





蛇


蛇最喜伸腰，而所居之穴，每苦狭隘，必盘屈而后能居之。欲伸腰，则必出穴外。然常出穴，又恐惊人。乃欲寻一能伸腰之穴，久之而不可得。一日，寻到象鼻孔内，象鼻甚长，其鼻大可以容蛇伸腰。蛇大喜，即据以为穴，便在穴内大伸懒腰。象觉鼻痒，打一喷嚏，将蛇打到十余丈以外，跌得周身骨节酸痛，偃卧不得动。偶遇他蛇，问何故如此苦楚，蛇具告之。他蛇笑曰：“你要图过分之幸福，所以有这一番意外跌扑。”





鸡


百鸟飞鸣林木间，或栖止于屋上。鸡见而妒羡之，以为同是羽类，我何独不能高翔？乃竭力振翮，居然飞至屋上，喔喔长啼，自鸣得意。主人见之，以为不祥，捉而杀之。将杀未杀之际，他鸡嘲之曰：“何苦强欲高飞，致罹杀身之祸？”此鸡笑曰：“若真一孔之见哉！我今虽被杀，然已得见屋上之风景；若汝等伏处榤下，眼界不开，而将来仍不免一杀，何若我之得开眼界而死者哉！”





龙


龙之为物，有角有爪则类兽，有鳞则类鱼，能飞又类鸟，而乃居然贵为鳞虫之长。论者遂感慨系之曰：“不图世人乃指此杂种东西为贵物，且举以喻天子，不亦谬乎？”





虎


苍蝇每出，辄为苍蝇老虎所捕，苍蝇恨甚，而无法以御之。惟有随时留心，偶一瞥见，即飞以避之而已。一日苍蝇出，复遇苍蝇老虎，因遥谓之曰：“汝莫逞强，使吾他日变了人，当将汝辈逐一捉而杀之，以泄吾忿。”苍蝇老虎笑曰，“蠢才！你能变成功人，我也变成功真老虎了，还怕你捉杀我么？”





论蛆


冥王无事，率领判官、鬼卒等游行野外，见粪坑之蛆蠕蠕然动，命判官记之，曰：“他日当令此辈速生人道也。”判官依言，记于簿上。又前行，见棺中尸蛆，冥王亦命判官记之，曰：“此物当永堕泥犁地狱。”判官问曰：“同是蛆也，何以赏罚之不同如是？”冥王曰：“粪蛆有人弃我取之义，廉士也，故当令往生人道；若尸蛆则专吃人之脂膏血肉者，使之为人，倘被其做了官，阳间的百姓岂不受其大害么？”判官叹曰：“怪不得近来阳间百姓受苦，原来前一回有一群尸蛆逃到阳间去的。”





腌龙


小学家于字音最为讲究。按“菹”字，《唐韵》“侧鱼切，音沮。酢菜也。”又《集韵》：“子邪切，音嗟。泽生草曰菹。”村学究教子弟读书，至《孟子》“驱蛇龙而放之菹”句，每每读侧鱼切，是驱蛇龙而为腌菜也。不期禹抑洪水时，却先制此下饭好小菜。可发一笑。





借用长生


时疫流行，每每朝发夕死，仓卒间多有不及备办后事者。时人每指之为虎疫，言其猛于虎也。某甲染时疫死，有家人至市上买棺，苦无佳者，不得已归而熟商之。闻某富室之主人备有长生木在，便往求借用，许以事后照样奉还一具。富室不允。其家人踌躇再三，默念：“富室之人，素喜重利盘剥，何不以利动之？”因对之曰：“尊棺如肯借，他日奉还时，除照样大小之原本奉还外，再加添小棺材二三具，以为利钱，何如？”





捐躯报国


庚子之后，赔款过巨，政府以责之疆吏，疆吏责之州县。大抵于暴敛横征之外，别无筹款之法，故民日见其穷，财日见其匮。惟不肖官吏，上下其手，巧立名目，借饱私囊而已。而投闲置散之员，更于此时穷思极想，条陈聚敛之法，以冀迎合上司，得以见用，故粤中有娼捐之议。（按：近时已实行，美其名曰“花捐”。）夫广东自闱姓报效海防经费以来，已有奉旨开赌之诮；使娼捐之议再行，则讥诮更有不堪闻问者矣。或曰：“此议若行，是加娼家以美名也。”问何美名，曰：“捐躯报国。”





误字


某生号吉人，遇一新识之友，彼此通姓名。他日此友以说帖致之，乃书作“击人”。迨相见时，生笑语之曰：“仆无缚鸡力，不能击人；贱号乃大吉之吉也。”又他日，友与之书，又写作“戟人”。及相见，生又曰：“君何与仆戏？仆非武夫，焉能持戟？”友曰：“君自言大戟之戟，我记得《本草》上‘红芽大戟’，是这个戟字。”生曰：“非也，‘牛眠吉地’之吉也。”他日此友又将其号写作“棘人”，生大怒，以为不祥，走与理论。友亦怒曰：“汝自言棘地之棘，难道‘荆天棘地’不是这个棘字么？”





送匾奇谈


某甲，庸医也，凡有病往医者，辄应手而毙。然不知其手段之辣者，仍多往乞诊，坐是断送人命愈多。一日，忽有人鼓吹送一匾来以赠之。甲亦不知伊谁所送，惟念自悬壶以来，未经如是荣幸，竟受而悬之而已。邻人亦互相疑讶，以为此专送人命者，何来此物？及细访之，始知为某棺材店所送。好事者遂至棺材店访问，曰：“某甲愈若病耶？何为送之匾也？”店中人曰：“否否。小店生意向来清淡，自某甲悬壶以来，生意骤为起色，故送此以志不忘耳。”





乌龟与蟹


乌龟有壳，蟹亦有壳。惟蟹壳薄，而龟壳厚。故龟能负重，而蟹不禁敲剥。然蟹能拥钳自卫，龟惟能团缩避人而已。一日蟹遇龟，将施其钳以为戏。龟急将头尾四足一齐缩入。蟹只钳其壳，格格有声，久之，丝毫无损。蟹笑曰：“这个厚皮的东西，一点也吃他不动。”





凤凰孔雀


乡下人不识孔雀，偶见之，互相哗告曰：“此凤凰也，此凤凰也！”语为凤凰所闻，怒曰：“吾为鸟中之王，谁敢冒我之名者？”使彩鸾往查之，知为孔雀，即回奏于凤凰。凤凰立传孔雀至，大叱之曰：“汝何敢冒我之名，以欺世人？”孔雀曰：“冤哉！我何尝敢冒？彼乡人不识我，故误呼为凤凰耳。”凤凰曰：“汝纵不冒我，也有冒充职官之罪。”孔雀曰：“我何尝冒充职官？”凤凰曰：“汝非冒充职官，何以戴着花翎？”





鹧鸪杜鹃


春社日，燕子初来，杜鹃对之曰：“不如归去，不如归去……”燕子闻之，心烦意乱。然既来之，则安之，任是杜鹃劝煞，终不肯行。衔泥造巢，以为久远计。无奈杜鹃只管叫“不如归去”，叫到口血都出了。光阴荏苒，又届秋社，金风渐起。燕子想着杜鹃之言，于是浩然有归志，遍向各处辞行。鹧鸪看见燕子将要飞去了，又对燕子说道：“行不得也哥哥，行不得也哥哥……”燕子不觉着恼道：“我本来好好的来去自由，被你们你一句我一句，说得我无所适从起来了。”





蜘蛛被骗


飞蛾误投蛛网，蜘蛛趋前欲食之。飞蛾竭力腾扑，不得脱。蜘蛛笑曰：“好风，好风。”蛾见蜘蛛说话，因乘间哀之曰：“请勿伤我，我将别寻一肥壮者以供子之大嚼，可乎？”蜘蛛信之，遂任其摆脱而去。蛾得脱飞去，途遇一蜂，蛾因谓之曰：“前面有极好之香花，盍往采之？若欲去，吾将为若导也。”蜂大喜，从之。飞近蛛网，蛾遥指曰：“前去即是，毋烦我再引矣。”蜂果奋勇直前，遂罹网罗之苦。蛾遥谓蛛曰：“此我所以报子者也。”蛛即趋前欲擒蜂而啖之。蜂出其尻针，尽力刺蛛。蛛痛极，遥骂蛾曰：“你这小妖魔，起先扇小扇子来骗我，骗的我信了，你却引这么一个恶毒的东西来害我。”





虾蟆感恩


凡县官去任，则百姓、绅董必送万民伞，几几乎沿为成例。一知县去任时，阖属百姓，无有肯送万民伞者。县官方在懊恼，忽见有许多虾蟆送来一顶万民伞。县官大喜而受之。因问虾蟆道：“你们何以肯送我万民伞呢？”虾蟆道：“自大老爷莅任以来，虽没有恩德及于百姓，却还循例出示，禁食田鸡。故我等亦循例送伞，以志德政也。”他日，县官即以此伞夸示于人。某狂生见之，笑曰：“老父台可谓今恩足以及禽兽。”





大字名片


外国人之名片，大仅一二寸许；中国人之名片，大至五六寸；而官场中与外国人交涉往来之名片，则又加大，且字大如拳，不知是何命意。上海各歌妓之名片，亦崇尚大字，几满纸柬。有西友至某妓处小坐，谈笑之顷，观其名片，不禁诧曰：“汝等之名片，何以亦是大字？”妓曰：“此备以请客人之用者。”西友叹曰：“原来汝等待客人，就如官场待我辈一般。”





红顶花翎


兔游行于山林中，偶遇一鹤，兔羡之，问曰：“若之顶，何为而红也？”鹤曰：“此朝廷之一品冠制也。”兔默识之。他日，又遇孔雀，兔又羡之，问曰：“若之尾，何为而文彩斓斑也？”孔雀曰：“此朝廷之所以旌有功者，谓之花翎。”兔亦识之。一日，兔复出游，遇猎者，持鸟枪，迎头痛击，适中其颅，鲜血迸出。兔负创返奔，复遇人以箭自后射之，中尻。兔奔益急，遁入林内。适孔雀与鹤闲谈，见兔至，问何来，兔曰：“我把头磕穿了，骗来一颗红顶，到后来花翎也骗着一枝，只是屁股痛得厉害。”





平升三级


古时之狗，除守夜外，别无所用，日间惟摇尾乞怜而已。近代之狗则不然，懒惰至不能守夜，终日昂首狂驰，目无余子。或问之曰：“汝何所恃而如此之狂？”狗曰：“古时之狗，无人恭维，故夜则谨守门户，日则摇尾乞怜也。若我则已做官矣，故昂首以自鸣得意耳。”或笑曰：“狗何能做官？”狗曰：“汝岂不闻近来人言，每每说甚么‘狗官’‘狗官’么？”





赏穿黄马褂


一白狗行近粪窖之旁，闻粪味大喜，俯首耸臀，恣其大嚼。顽童自后蹴之，狗遂堕入窖中，竭力爬起，已遍体淋漓矣。乃回首自舐其身，自脊以后，为舌之所及者，皆舐之净尽。惟脊以前，仍是遍染秽物，作金黄色。于是摇头摆尾，入市以行。市人恶其秽也，皆走避之。狗乃叹曰：“甚矣，功名之足以自炫也！我今日穿了黄马褂，乡里之人皆畏我矣。”





活画乌龟形


自轮船通商以来，往来海面，鼓动海水，波涛益多。龙王不安于宫，欲遣使臣与外国人商量，设法使水族宁静。遂登殿问诸臣，谁能任交涉之事者。乌龟乃学毛遂之自荐。龙王大喜，即敕令前往。乌龟衔命而去。在路上遇见一轮船，龟欲登船致意，苦于无路可上，乃环舟觅路。正徘徊间，忽船后放出热气，不偏不倚，正射着乌龟。乌龟大惊，遁回。龙王问交涉事如何，乌龟顿首曰：“臣实无此才干，请别遣能员去办罢。”龙王又问何故回来，龟细奏前事。龙王大怒曰：“亏尔起先还挺身自荐，说是能办交涉，怎么外国人放了一个屁，你便吓的跑回来？”





财帛星君


财神之全衔，曰“都天致富财帛星君”。而世之求财者，每昧于财帛星君之为财神，转以玄坛为武财神，甚或以齐天大圣为财神，或又礼招财童子为财神，甚有以一披麻戴孝之地方鬼为财神者。而五路财神之说出，财帛星君转觉落莫非常，不觉叹曰：“我如今就同世上的皇帝一般，徒拥虚名高位，却被群小弄权，闹得我认真变了一个孤家寡人。”





观音菩萨


佛典本极深邃，绝非愚瞽之辈所可梦见。而愚瞽之辈，又偏偏最崇拜佛法。久而久之，牛鬼蛇神之神号佛号，填塞其脑气筋之中，虽水火刀兵在其前，豺狼虎豹在其后，亦不敢须臾离，可怜亦可哀也！某愚夫，每有事必呼：“救苦救难观音菩萨！”某生笑之曰：“汝何故屡呼此聋菩萨名号？”愚夫曰：“罪过，罪过！菩萨那有聋之理？”生曰：“倘使不聋，你叫了这许多，他必定答应你；他总未答应过你，可见他总未听见也，非聋而何？而且他人以眼观色，以耳听音；今渠乃曰‘观音’，可知其不能听矣。”





文殊菩萨


一人诨号“文殊菩萨”，闻其名者，皆不知其命意之所在。一日问其所素狎之友，友曰：“因其室有悍妇，故得此雅号耳。”曰：“岂文殊菩萨有悍妇者耶？”曰：“非也，因悍妇有河东狮子之称故耳。”曰：“河东狮子与文殊菩萨何干？”曰：“狮子非受文殊菩萨所骑者耶？”问者为之粲然。





臀宜受罪


臀死后，控于冥王曰：“吾之于人身，为最安分之物。然无论手殴人，脚踢人，口骂人，厥物之犯奸罪，一旦捉将官里去，官必先笞我，何也？”冥王曰：“凡人五官四肢，皆有所司：目司视，耳司听，鼻司嗅，口司言，手司取携，脚司行动，各有当尽之义务。惟汝一无所用。忝附人身，逸居无事，庞然而肥，自甘退居下流，无所用心，汝之罪本无可矣！尚欲多辩耶？”





人种二则


其一

虱庞然自大曰：“蚤生于猫狗之身，是为猫狗种；蚊出于水，谓之水种；蜰虫出于木缝，谓之木种。如是种种，皆谓之杂种。惟我生于人身，乃是真正人种。”此语一出，乃大犯众怒，群起而攻之。适苍蝇飞过，问是何故，众告之。蝇笑曰：“蚤能跳，蚊能飞，蜰虫亦善走，都各有一长。惟虱蠢然一物，绝无所长，莫说他不是人种，就是人种也不足贵。”

其二

《本草》谓田鸡为人精所化，故称之曰“人精菜”。官府又以其能啖蝗蝻，每每禁人捕食，而食之者仍众。田鸡乃讼于冥王曰：“我本是人种，而世人每每食我，不仁之甚。乞设法禁止之，以保全生命。”冥王笑曰：“尔虽然说是人种，究竟还是一个不曾成人的东西。”





手足错乱


年来报馆林立，彼此争强赌胜，莫不以信息灵通为第一要义。有多派访事者，有特设专电者，有于正报之外别出传单者，无非供人先睹为快之意。甲报主笔与乙报主笔遇，甲曰：“昨日某处某事，为敝馆捷足先登，君须逊我一筹矣。”乙大笑曰：“不图君家贵报先登，乃仗捷足之力。”甲知失言，为之大惭。





民权之现象


有曾为县令者，即罢职，乃至上海。见新学家每每叙谈民权、自由之说曰：“泰西强国，莫不重民权，惟中国无之，此中国百姓之所以苦也，亦中国国势之所以积弱也。”此罢职之县令瞠目而视曰：“汝等不讲官权，专讲民权，叫汝等去做几天官，才知道这个难处呢。且中国何尝无民权？只怕中国的民权，比外国还利害呢。”众问中国之民权安在，对曰：“我做知县时，有一班抗粮的顽户，凭你比煞，他总不肯来完钱粮，你说他的权力不大？”





思想之自由


窭人子穷到极处，终日想发财。每每自己心里打算：中了发财票，便当以若干金置产业，以若干金置衣服，以若干金为家人置金珠，以若干金供挥霍。夜间想及此事，即终夜不睡，几乎把他想痴了。有人问他：“你终日想些甚么？”窭人子以实告。人笑曰：“发财有命，如何想得来？我劝你休了这条念头罢。”窭人子怒曰：“这是我思想之自由，你如何好干预我？”





虾蟆操兵


一小鸟初学飞，在树林间几为猎枪所中，吓得心胆惧裂。从此看见洋枪，即时飞遁。一日遇见外国人操兵，高喊口号，洋枪队排列以进，小鸟又欲飞遁。老鸟曰：“此非猎者，外国人操兵耳。”小鸟观少顷，仍怯而退。及夜，栖树上。月明如昼，树下即池塘。虾蟆乘月色，成群以出，作蝈蝈鸣。小鸟惊曰：“不好了！外国人又操兵了。”老鸟曰：“那里是外国人操兵？不过学洋操的罢了。”





日疑


广东人称白昼曰“日头”，沪上人称太阳亦曰“日头”，吴下各处则称日辰为“日脚”。或乃从而疑之曰：“吾闻日为火球，既称之曰球，自是圆体；即吾人从地面上观之，亦明明见其为圆体。何以有头有脚？既有头有脚，何以吾人又不得见？倘必曰：日无有头脚，为此说者特谰言耳。则又何以万口同声，都作此语哉？”曰：“此无稽之言，不足信也。”以万口同声之言，尚得谓之无稽，无怪夫今之政府群公，不恤舆论矣。”





空中楼阁


一人喜造谣言，或谓之曰：“汝腹内想必有许多砖瓦木石及水作木作诸匠也。”讶问何故，曰：“倘无此等物事，汝焉能造出许多空中楼阁？”





猫虎问答


饥猫与饿虎相遇，猫问虎曰：“吾以不得食而饥，汝何委顿至此，岂亦乏食耶？”虎曰：“吾向以人为食，近来旷观当世，竟没有一个像人的，叫我从何得食？行将饥饿以死矣！吾乃如是，若汝向来所食者鼠耳，世上无人，岂亦无鼠耶，何亦颓唐至此？”猫叹曰：“世上非无鼠，鼠且甚多。无奈近来一班鼠辈，极会钻营，一个个都钻营到拥居高位，护卫极严，叫我如何敢去吃他？”





赤白不分


有生而盲者，故万物之状，均为生平所未睹，惟人云亦云而已。一日，闻人谈五色，盲人曰：“吾虽盲，然亦知赤与白，系同一色。”人或嗤之，盲人争曰：“倘不是一色，何以‘赤手空拳’之赤字，与‘白手成家’之白字，同一解说？”或不能与辩，因戏下一转语曰：“所以赤带白带，同为妇人之病也。”





肝脾涉讼


心为君主之官，凡五脏六腑，均归其掌管。一日，脾来告状，曰：“脾土所以司元气，不期近日肝木恃其势力，横来侵扰。亦不敢与之计较，惟有内加培养，外加防卫而已。讵肝又发泄于外，成为怒气。此明明为肝气也，而世人偏指为脾气。凡肝气发作时，人莫不指称之曰：‘某也脾气不好。’蒙此不白之冤，复败坏名誉，伏望伸雪。”云云。心乃传肝来质讯。肝曰：“我用尽气力，发为怒气。彼乃盗袭虚声，坐享名誉，我不与之计较，彼乃反告我耶？”





金鱼


金鱼游行水上，鲫鱼见之，急走避，告其同类曰：“前之游行以来者，其贵官也耶？其身上之文彩，何其显耀也！其面上之威仪，何其尊严也！双目努视，若有所怒者，吾侪其避诸。”于是伏处一旁，寂不敢动。而金鱼游行水藻间，绝无去志。无何，蟛蜞来，伸螯以箝金鱼之尾。金鱼竭力摆脱，仓皇遁去。鲫鱼诧曰：“不期这等一个威仪显赫之官，却怕这种横行不法的小幺魔箝制。”





银鱼


银鱼，一名面条鱼，离水即死。一日，龙王寿诞，水族均往叩贺。分水犀以时时入海与龙王办交涉，故是日亦往贺。行至水边，方欲下水，见水中一群银鱼，昂首谓犀曰：“吾等欲往祝龙王寿，而若游行极慢，恐赶不及。知君行极速，请附于君身以行，俾可速达，不敢忘报。”犀允之，即下水。银鱼遂成群结队，沿附犀身，自顶至踵皆满。犀乃启行。不期犀行水内时，其两角将水分开，身上绝无水到，沿附之银鱼，尽行涸死。犀至龙宫前，立定，回顾银鱼，欲呼其自行进内，讵已无一活者。犀叹曰：“这一群无知小幺魔，只知道巴结躁进，却恰好自己送了性命也。”





驴辩


主人畜二驴，一则跨以出行，一则留家使牵磨。一日，主人跨驴自远道归，出行之驴谓牵磨之驴曰：“吾已行数十里归矣，若日伏处一室，得毋闷损乎？”牵磨之驴曰：“吾亦行数十里矣，何独于汝为然？”出行之驴曰：“子欺我哉！恶有伏处一室，而能行数十里者？”牵磨之驴曰：“吾日绕磨以行，虽不出大门一步，然积计步数，岂非亦数十里耶？”出行之驴曰：“是持强辩耳，何足以与我较？”牵磨之驴怒曰：“然而秀才们看得两卷书，何以便要说‘秀才不出门，能知天下事’？”





守财虏之子


守财虏生一子，既长成，犹不使出门一步，盖恐其浪用也。故其子虽已弱冠，犹不辨牝牡，而吝啬乃有父风。一日，所畜猫忽生小猫数头，子见之，诧为异事。问人曰：“猫何故而能生子？”人笑告之曰：“此雌猫也，配以雄猫，自能生小猫矣。”子默然久之。一日，持洋钱问父曰：“此洋钱不知是雌的，还是雄的？”父曰：“洋钱有何雌雄之别？”子叹曰：“真是可惜！倘洋钱亦有雌雄之别，一一代配合之，所生小洋钱，正不知几许也。”





外国人不分皂白


或问：“皂字是何解说？”人曰：“皂，黑也。故谚有‘不分皂白’之说，犹言黑白不分耳。”问者恍然曰：“我知之矣，此不分皂白之言，盖指外国人而言也。”问何以知之，曰：“吾中国之皂荚，本是黑者，故谓之皂荚。若外国人之肥皂，显然白色，乃亦呼之为肥皂，岂非不分皂白耶？”





蠹鱼


蠹鱼蚀书满腹，庞然自大，以为我天下饱学之士也。遂昂头天外，有不可一世之想。出外游行，遇蜣螂，蜣螂欺之；遇蝇虎，蝇虎侮之。蠹鱼忿极，问人曰：“我满腹诗书，自命为天下通儒，何侮我者之多也？”人笑之曰：“子虽自命为满腹诗书，奈皆食而不化者，虽多何用？”





蚊


蚊吮人血以活，蚤亦吮人血以活。然蚊之啮人，每被人击死；蚤则到处纵跃，人不易捉获之。乃笑蚊曰：“汝枉具两翅，何竟不能自保其躯也？”蚊亦不自解，就问于蜰虫。虫曰：“子何不自量耶？子之所为，英雄之所为也，将啮人，则先扬其声。故人得以自为之备，俟子之来而击之。若夫蚤之啮人，必潜行而至，猛龁一口，即一跃而逝。人又何从而捕之？此滑贼之行径也。世风日下，滑贼幸免，而英雄途穷，大抵然矣，何独于汝耶！”





骨气


公冶长通鸟语，公冶短却能通兽语。一日，公冶短行山中，遇一虎将搏一牛。牛曰：“汝不见我两角耶？”虎曰：“汝两角有何用？”牛曰：“角者，骨之余，即此足以表见我之骨气矣。”虎曰：“尔果有骨气者，吾且敬尔，不啖尔矣。”牛乃去。又一羊来，虎审视之，曰：“是虽不及牛，然犹足表见其骨气者。”亦舍之。末一猪蹒跚至，肥肉臃肿。虎曰：“是绝无骨气者矣。”扑而食之。公冶短闻之，叹曰：“不图畜生，反知敬重骨气。”





松鼠


主人畜一松鼠，恒置襟袖间把玩之。一日，主人睡熟，群鼠出而窃食，瞥见松鼠被一链条缚住，因而群往问之曰：“若亦我等同类，何以独被人玩弄于股掌之间，宁不欲一伸其自由耶？”松鼠叹曰：“我何尝不想自由，只以尾大不掉之故，不得已而供他人之玩弄耳。”





鸦鹰问答


鸦飞必频振其翼，乃得远去；鹰飞则不然，一张翼，即迎风远飏，不必鼓荡也。鸦见而羡之，欲学焉。鼓荡其翅，翔至空中，即张翅不动，不觉飘然坠下。鹰见之，笑曰：“我之张翅不动，而能远去者，以体大故也。若小小幺魔，乃亦欲学为之，毋乃太不自量乎？”鸦怒曰：“依你这等说来，那大鹏鸟是睡在那里，也会飞去的了？”





脚权


四肢百骸，各有位置，出于天然，非可相强者也。一日，耳、目、口、鼻等开五官大会，宣言曰：“我等位置最高，何等清贵。彼脚者，位置于最卑下之地，吾等当相约，不与为伍。”众赞成。脚闻之，置不与较。他日，有人招饮，口极欲往，一饱口福。而脚不肯行。口无如之何，惟有馋涎拖一尺许而已。又他日，耳欲听，目欲视。然所以供视听者，又皆在室外，脚亦裹而不前。耳、目亦无如之何也。思悔议矣，惟鼻不从，曰：“脚虽能制汝等，惟我无求于彼，彼其奈我何哉？”脚闻之，直行至溷厕之上，立而不动。秽恶之气，扑鼻直入，秽呕欲死。肚与胃相谓曰：“他们在那里闹意见，却累了你我。”





蛇教蚓行


蛇无足而行甚速，蚓羡之，欲学焉。曰：“吾与蛇等耳，吾何为不及蛇？”遂学蛇行，苦笨滞殊甚。因伏而窥蛇之行，见其蜿蜒作势。亦学之，竭力腾挪，跳跃以起，卒不得前。不得已，就蛇执弟子礼，乞蛇教之。蛇亦不吝教诲，授以蜿蜒取势之法。而蚓百学不能肖。蛇乃细审之，叹曰：“吾虽无足，然自首至尾节节有骨。若则通身无骨者，乌能行于世上哉？”





蛾蝶结果


蝶翩翩飞舞花间，顾影自怜，日以寻香摘蕊为事。忽蚕蛾飞至，欲近与蝶语。蝶讥之曰：“吾与汝虽似同类，然吾文彩斓斑，翩翩多致，醉香饱艳，傅粉涂金；文人引入诗章，画家摹为粉本。其视汝之笨拙肥重，无所见长者，为何如也！”蚕蛾默然遂退。他日，蛾与蝶皆死，同见冥王。冥王察得蛾能布散蚕种，吐丝成帛，衣被苍生，命转生为富家子，以酬其功。蝶徒以文彩媚人，一无所长，且专以醉香迷色为事，罚令转世为娼，俾仍以媚人为业，且不失其迷醉本色。





铜讼


铸钱之铜与铸鼎之铜不相下，同讼于财神之前。铸钱之铜曰：“我与彼同为铜质，同居金类之一。渠成此庞然大物，一无所长，陈设于听事间，徒供观瞻赏玩而已，然世人每指为雅物，动以千金购求之。我为国宝，专司流通，以便商民，而世人每目我为铜臭。有功于人，反受此恶名，不平孰甚？伏求公断。”铸鼎之铜曰：“禹铸九鼎，遂成为天子传国之物，我如何不可贵？”财神叹曰：“此案吾不能断也。后世天子无鼎，却仍不失为天子，而古人未必可以不用钱。然而世风不古，往往有功于人世者，反冒不韪之名；其有令誉者，皆粉饰升平，徒有其表之辈耳。滔滔皆是，吾其奈之何哉？”





木嘲


松木谓樟木曰：“我所出之松香，其气香；汝所出之樟脑，其味辣：汝不及我多多矣。”樟木曰：“汝只被人解作板片，铺作地板，供人践踏；我却雕作神像，受人叩拜：汝如何及得我？”松木曰：“我虽受人践踏，却也有做栋梁的时候。汝虽受人叩拜，不过被通人呼作木偶；何况还有做成高底，为女子垫脚的时候呢。”





轿夫之言


某大人以捐纳致通显：初捐佐杂，既而渐次捐升至道员，俄而得记名，俄而补缺，俄而升官，俄而捐花翎，俄而加头品顶戴，历任至封疆。无非借孔方之力为之。一日，新用一轿夫，问其月需工钱若干。轿夫曰：“若专抬大人便衣出门，则工钱不必计较；若抬大人衣冠拜客，则月需十金也。”大人莫名其妙，姑留之。或问轿夫：“便衣与衣冠有何分别？”轿夫曰：“渠一身轻骨头，若便衣时，我抬之，轻如无物，故工钱可不计较；若具起衣冠来，他的顶子、翎子、补子、珠子，不知重重叠叠的多少银子，是要我抬一轿子的银子也，重压两肩，如何不要十金一月？”





孔雀篡凤


凤自以为羽族之王，凡事皆傲睨一切。孔雀讥之曰：“汝何足为王？若我称王，则庶几耳。”凤问：“汝何德何能，而欲篡我？”孔雀曰：“倮虫三百六十，人为之长，而人又为万物之灵。今世之人，每每以我尻下之毛安放在头上，以为美观，美其名曰‘花翎’。百体之中头为贵，是诸人最贵之头，尚借光我尻下之毛，足见人之头，尚不及我之尻也，吾何不足以为王？”





误入紫光阁


村学究初入城，至绅富家，见堂中悬百鸟图一轴，仙鹤、孔雀等，罗列满幅，凝神睇视，若有所思。即返乡，夸于人曰：“吾今日入紫光阁一次矣。”人问何据，答曰：“吾曾见图形紫光阁者矣，红顶花翎，确是大观。”





辱国


夜叉造反，龙王命将出师，声罪致讨，下令募带甲之士若干人。于是龟、鳖、鼋、鼍，皆应募而出。龙王视师，喜曰：“足以歼兹小丑矣！”即临阵，龟先缩头曳尾而遁，师遂大败。龙王叹曰：“吾观渠等身戴重甲，以为披坚者自可执锐，不期却是一班丧师辱国的东西！”





不开眼


俗以七月晦日为地藏王菩萨生日。且谓七月大建，有三十日，则地藏王菩萨开眼；若遇小建，则以二十九日为生日，菩萨即不开眼云云。村媪相传，视为掌故，究不知何所据而云然，殊不值识者一笑也。某年七月值小建，或又举以为言。或问曰：“地藏王何故不肯开眼？”滑稽者曰：“你看世上之人，所作所为之事，那一样是看得上眼的？所以他不如闭了眼睛干净也。”





强出头


某甲以口角细故，为地保捉将官里去，官判枷号示众。既枷出，有人见之曰：“是非只为多开口。”甲自抚其枷应曰：“烦恼皆因强出头。”





徒负虚名


世人每以鹡鸰喻兄弟。一书腐见鹡鸰，问曰：“你的兄弟都在那里？”鹡鸰曰：“我等从小就是雌雄相配的，只有夫妇，那有兄弟？世无公冶长，不知我等底细，遂误以急难之名予我耳。其实我寻觅各处，也不知谁是我兄，谁是我弟。”我闻之，叹曰：“不图五伦大义，也有徒负虚名的。”





民主国举总统之例


《本草纲目》上之各种药材，联名具奏于神农黄帝曰：“臣等温凉补泻，各有其性。乃自世上医士配合汤头以来，谬加以君臣佐使之说。忽然以此为君，忽然以彼为君，一日之间，不知被其几经颠倒错乱，用是不安于位。还请降旨，饬查核夺，以安众心。”云云。神农览奏笑曰：“这是民主国举总统之例，何足为奇？”





狗


狗最善媚人，而又极欺贫重富。故见衣衫褴褛者，则必恣其狂吠也。一日，独行郊外，四顾无人，忽遇一金钱豹迎面而来，狗遥望见之，大喜曰：“此金钱被体者，必富家郎也，吾当承迎之。”遂疾趋而前，摇尾作种种乞怜状。行既近，豹突起搏之，张口欲噬。狗大惊，返身狂奔，幸得脱，然已魂不附体矣。遇一牛，问狗何来，狗告以故。牛笑曰：“汝自不通世故。岂不闻近来世上，愈是有钱之辈，愈要吃人耶？”





猫


猫与鼠本无仇怨，而猫见鼠则必捕之，大有灭此朝食之概。鼠屡欲与猫联和，猫不允，鼠窘甚。一日，入书笥啮食，见内有一书，中载一条云：“鼠食盐百日，则化为蝙蝠。”鼠大喜，遁入盐仓，终日以盐为粮。至百日，果生双翅。试振翅，居然飞起，自顾翩翩有致，俨然蝙蝠矣。不觉大喜，鼓翼而出，栖于梁上。见猫方在堂下，蝠乃啧啧作鼠声曰：“猫乎！何不来捕我？”猫闻之，怒目上视，欲扑之，而力又不及。蝠便飞舞空中，忽上忽下，时或贴地掠过，故意逗猫。猫往来奔逐，卒不可得。蝠遥笑谓猫曰：“若前此之穷凶极恶，吾欲乞和而不可得；乃今日亦竟势穷力尽耶？”

按方书载：以巴豆饲鼠，可长至三十余斤。若是则成为庞然大物矣。苟有黠鼠，窃食巴豆，庞然遂大。猫见之，不知又将何如也？附识之，以博一粲。





手足


手、足相谓曰：“吾等或司携取，或司行动，皆有所事，而生平绝无享用，徒事奔波。惟口终日无所事事，或大言不惭，或空谈无补，甚或启羞兴戎，为全体之累，顾乃大烹以养。天之赋形，何不公乃尔？今后吾等相约：凡口之所欲者，吾等皆不为之役，手不取携，足不奔走，以困之。”议既定，是日，口欲食，手敛而不动；欲就食他处，足为之裹而不前。口固无如之何也，长叹而已。手、足于是窃喜，相谓曰：“今而后，渠当卑躬屈节，以求我等矣。”讵口绝不相求。而腹馁甚，始惟饥火中烧，继且手足瘫痪，至于不能转动。于是手、足自知其失计也。





代吃饭代睡觉


一人无论办何事，必躬必亲，一人独任，绝不肯假手他人。一日，诸事麇集，几至调排不开。而此人遂忙甚，手做、口说、眼视、耳听、心想、脚行，五官并用，四体不停。因告人曰：“我今日忙极，连吃饭睡觉的工夫都没有。”或曰：“何不请人代劳？”此人曰：“做事岂可请人作代？或者请一个人代我吃饭，或代我睡觉，倒可以商量。”





只好让他趁风头


舟行之具，帆、樯、桨、橹并重。一日，桨与橹皆不平曰：“吾等皆水行之要具，而舟人于我等之位置，皆不甚经心。若帆者，则必安放于最高之位置。帆遂扬扬自得，有惟我独尊之概。吾等盍攻之？”舵从旁劝曰：“是可以不必。渠之扬扬自得，旁若无人者，只趁一时之顺风耳。倘风色不对，他便缩头不敢出，让君等宣劳矣。”桨与橹曰：“此权当操之在尔，倘遇顺风时，汝略向旁边一摆，则风自不顺矣。”舵叹曰：“此等趾高气扬的东西，何必与他为难？你只冷着眼看他顺风有得几时？”





居然有天眼


世俗无知妇稚，有天眼之说，殊为可笑。或曰：“天眼究在何处？是何样式？”则对曰：“闪电即天眼也。”据此则闪电只有一处，是天只有一眼矣。或又笑曰：“此之谓独具只眼。”





不少分寸


甲向乙借贷若干金，言定二分息，限日清偿。讵借去之后，即避而不面。乙屡往索取无着，不得已乃致函诘责。甲乃先还十余元；过数月，又还若干元。自是以为例，积一年余，始还清借本，利息一毛不拔。告乙曰：“吾本钱分文未欠，所叨光者利息耳。”乙甚衔之，乃向甲借一件宁绸袍，借后亦避而不面。过数月，始以宁绸一尺许还之，致书谓之曰：“所借尊衣，请先还一袖。”过数月，再以三尺许还之，曰：“今兹再还一襟。”亦积二年余，始以一袍之表里料作还清。告甲曰：“所借尊衣，不少分寸，所叨光者成衣匠之工价耳。”





记壁虎


守宫，一名蜥蜴，俗呼之曰壁虎。长二三寸，四足一尾，常游于壁间。一日，壁虎偶至海滨，见鳄鱼方自水中出。壁虎见之，以其状之类己也（壁虎状极类鳄鱼，而大小悬绝），大异之，趋与语曰：“若非我同类耶？子何食而庞然如是也？”鳄鱼觑见其小也，不欲多与语，第应之曰：“吾因以人为食者。”语讫，入水去。壁虎益诧为奇事，亦欲入水从之。同类谏曰：“予之全身，乃不及其一爪，此波涛汹涌者，入则死耳。必欲从之，必先大与彼等而后可。”壁虎曰：“诚然，我当求其所以自大之术。”遂自鼓其气，肚腹之下，膨胀有加。顾其同类曰：“我之大，足与彼等否？”曰：“不如远甚。”再鼓再问，应亦加之。壁虎叹曰：“吾知之矣。彼因言以人为食者，殆先噬人而后可大乎？吾当试为之。”乃窜至人旁，窥人不察，猛噬其臂。人惊觉，捉而扑杀之。





獬豸


獬豸，神羊也，见不正之人，则以角触之。此说甚古，见《神异经》及《论衡》等书。故后世言官，以其像为章服也。迩日出一獬豸，性极驯，从来不触人。或问之曰：“吾闻汝能触不正之人，今汝驯伏不动，未曾一用其角，岂今世尽是正人耶？抑尔之失职也？”獬豸曰：“唯唯，否否。触不正之人，固吾之天职；然生于今日，则不能不大发慈悲之心矣。”人问何故，对曰：“使见不正之人即触之，从此天下无复人类矣。”





记鼠


鼠偶走入象之鼻孔，象大嚏。自是鼠即诩诩然自夸曰：“庞然如象者且畏我，何有其他？吾所畏者，惟一猫耳。猫之外，虽牛、马、骡、驴，无如我何也。”一日，主人购叭儿狗归。鼠以其非猫，且远不逮牛、马、骡、驴也，不之畏，从而狎之。叭儿狗固喜戏扑者，见鼠跳跃于其前，遽起仆之。鼠出不意，大惊，走避不及，为狗所啮毙焉。





记狗


某说部载：上古某皇帝患一疽，群医束手，病势危殆。乃谕国人曰：“有能愈朕病者，当以公主尚之。”国人无敢应者；即有应者，亦无效。所畜狗乃进为帝舐之，痛顿止。自是日使狗舐，竟得瘳。狗自是据公主室，不复出，逐之挞之，则狂吠狺狺，不可向迩。帝叹曰：“朕诏既出，不可自食其言。然以狗尚公主，辱国实甚，朕有以处之矣。”乃命工人造及大海舶，实以糗粮及服御之物，使公主与狗乘之，纵之出海。飘至一岛，公主与狗居焉，俨然夫妇矣。以上某说部之词也。同乡梁少梅见之，援笔续之曰：“自是生有子女若干人，及长即互相配合，故岛中人孳生不已。至今其人无论男女老幼皆爱狗，甚有与狗同寝处者，盖亦不忘其本来之德性也。”





角先生


香港小银圆，背有文曰“香港一毫”。故粤人称小银圆，皆以毫计，如一毫、二毫之类。市肆记账，又往往减笔写作“毛”字。上海某广东店，向用同乡人执事，旋以与客帮人交易，言语不通，兼延上海人某甲为帐房之助。甲视各帐，多二毛、三毛等字，不解所谓，以问同事。同事曰：“此广东人写法，即‘角’字也。如一毛即系一角，二毛即系二角。以后都可改写角字。”甲颔之。及月底开写帐单，客户中有毛姓者，甲竟写作“角先生台照”。





引经据典


飞禽之中，以野鸡之文彩斓斑为最华丽，亦最悦目。故野鸡亦最爱其羽毛，每夸示于同类。众鸟亦推让之。独乌鸦不服，曰：“汝之文彩，何似我之洁白？”野鸡笑曰：“他等犹可说，若之满身漆黑者，犹自以为洁白，不知何等颜色，方为黑矣？”鸦曰：“我此说并非杜撰，有诗为证的。唐人诗云：‘玉颜不及寒鸦色’。你想玉岂不是白的？尚不及我，其白可想。”公冶长闻之曰：“偏是这强词夺理的畜生，会引经据典。”





关痛痒不关痛痒


脚讼于冥王曰：“一人之身，赖吾而自立，顾何以位置我于极卑下之地？吾实不甘，乞王别有以置我。”王曰：“倘非汝居极卑下之地，则人不能自立矣。且汝苟别图位置，人或以他体图自立，汝即失自立之功。吾试为汝设一喻：譬如民主各国，皆以民权为重，是无异以民权立国也。俗有‘君民上下’之说，是民固在下者，国犹借在下之民以自立，未闻民嫌其位置之卑。汝居一身之下，亦犹是矣，何必争？”脚曰：“吾宜在下，既闻命矣。敢问痛痒无关，一无所用之头发，竟何功而居于至高之位？”冥王曰：“这个却要另外取一个譬喻：汝看看中国之中，居极高之位的人，那一个是痛痒有关，稍有所用的？”





聪明互用


做官之人，堂廉高深，不知舆情，不闻舆论；纵得知一二事，俱是由官亲幕友传述而来。而为官者，出一告示，动一公事，莫不说得历历如绘，犹如亲眼看见一般，可谓以耳为目。上海报馆林立，每晨报纸一出，万众传观。则各处新闻，各种议论，亦犹如亲耳听见一般，可谓以目为耳。耳可以为目，目又可以为耳，真是聪明互用。





蛇象相争


象最畏鼠，盖恐其自鼻孔中入，而啖其脑也。因畏鼠，遂兼畏穴，恐鼠自穴中出也。而蛇最喜钻地，每钻即成一穴。象恶之，令其勿钻。蛇不听，钻如故。象乃与之斗。蛇跃起，将象鼻缠绕数匝。象欲拂其鼻，而不可得。且蛇愈收愈紧，痛不可当。象不得已，乃哀之曰：“我被你缠扰的怕了，我也不来多事了，由你这光棍东西去钻罢。”





吃马


客有以象棋赌胜负者。就视之，黑棋之中卒，将为红炮所吃。中卒被吃，则势败。走车返，可以保护之。而可以驻车保中卒之处，已先有一黑马在。寻思良久，遽走车，自将黑马吃去。着红棋者不允，曰：“无如此着法。”着黑棋者曰：“我自家吃自家，有何不可？你那里管得我许多？”





性命没了钱还可以到手


某甲本窭人子，忽发巨财，居然席丰履厚，面团团作富家翁矣。而素性多疑，所居室保有火险。每夜必手自关门下钥，其钥为外洋上等货，且钥匙仅有一枚，甲自佩之，至明晨，始手自启钥。无间风雨寒暑，必躬必亲。盖既恐外贼之入，复恐内贼之出也。人或谓之曰：“子防贼可谓周备矣，其如火烛何？”甲曰：“我保有火险，何妨？”人曰：“火烛自有赔款，然倘夜间失火，不及启门，奈何？”甲闻言，颇以为虑，寻思得一计：径往保人寿险若干，并为其家人子女各保若干。诩诩然告人曰：“从今而后，虽火烛亦无妨矣。”人又诘之曰：“子不俱烧煞耶？”甲狂笑曰：“我已保了人寿险，纵然烧煞，我没了性命，那赔款钱总可以到手也，怕他甚么？”





空心大老官


蔬菜之类，各各因时而出，过时即无。惟葱则四季皆有，且庖厨之中，日日用之，几成为不可少之品。众蔬乃相聚而问曰：“若操何术而臻此？”葱曰：“我亦不操何术，第一味虚衷耳。”或叹曰：“可见能虚衷者，自能立于不败之地，且随处咸宜也。”或又曰：“甚么虚衷，不过是个空心老官罢了。汝不见世上之空心老官，年年如此，亦处处都有他的事么？”





无毒不丈夫


诸蔬菜被人吃的怕了，相聚议事，曰：“吾等生来味皆甘美，故人皆喜啖之。久之，恐我辈无噍类矣。从此当约定，不复作甘美之味，改为臭恶之味，庶几可以保全。”大蒜曰：“无用，无用。似我之臭味差池者，世人且称之为香而吃之，奈何？”众曰：“然则改作辣味可也。”姜与辣椒曰：“不可，不可。吾等皆辣者，何尝不供人大嚼。”众相顾无术，复拟变为苦味，而念及粤中一种苦瓜，人亦啖之如恒。计惟有束手待亡，付诸物竞天演而已。或为之献策曰：“断肠草性质狠毒，啖之肠断而死，人遂不敢食之。汝等何不都改作毒性？”诸蔬闻声叹曰：“原来如今世界，非具有狠毒之性者，不足以自存。无怪夫俗谚有‘无毒不丈夫’之说矣。”





龙


村学究读《幼学》，见“龙为百虫之长”句，深信之。明达者告之曰：“龙之为物，迹涉疑似，终不可信。古往今来，虽有是说，然究未闻有亲见龙之形者，是殆古人之寓言，何可深信？”村学究不服曰：“他为百虫之长，自然尊贵，不容易见人，亦不轻易为人所见。譬如皇帝，是天下之也长，是不肯轻易见人，人亦不轻易得见的。就是你我二人，都未曾见过皇帝。难道北京的皇帝，也是迹涉疑似，古人的寓言么？”





虎


有捐一末秩到省者，初上衙门禀到，上司偶问话，辄期期艾艾，不能出诸口，甚至颤抖不已。既退，同列笑之曰：“上司非能吃人者，何惊惶乃尔？”对曰：“他是老虎变的，我如何不怕他？”人益笑其妄，则又曰：“非妄也，吾曾读《易》矣，《易》曰：‘大人虎变’。”





羊


中国人有恒言曰：“百行孝为先。”是故君子以孝为盛德，小人以孝希善报。而劝孝之书，遂亦汗牛充栋。其实孝为天性，苟无外诱以汩其天性，世无不孝之人，原无俟夫劝者也。世风日下，其危父母之道，有十百倍于好勇斗狠者。而劝孝之书，遂亦成为不可少之物。其中甚有借喻禽畜以劝人者。《法言》云：“羊有跪乳之礼。”盖羊之骨节，生成如是，非跪不足以就乳，扬子以为礼，不过寓言耳。后人附会之，谓羊有孝思。夫羊之跪乳，既以骨节之故，出于不得已。必借此以喻人，以劝人，人将有不得已而孝者矣，一何可笑！”





榆钱


一乞丐以败筐至榆树下，拾榆钱无数，携之去，未几又来拾。见者异之，迹其所往，则于深山之中，为窖以藏之也。益异之，问其窖藏此物何用。丐者曰：“非汝所知。”拾如故。未几，观者愈众，争问之。丐者曰：“此钱也，故窖藏之耳。”人疑其癫，丐者笑曰：“吾见世之守财虏，恒窖藏有用之钱而不用，甘自菲薄，而自以为巨富，何以异于我之藏榆钱哉？而尔等不以彼守财虏为异，独于我而窃窃笑之，何耶？”





纨扇


秋风乍起，纨扇齐捐。于是诸纨扇相聚而悲，互相愁叹。竹夫人讥之曰：“人生出处，自有定时，用舍行藏，圣人有训。相对愁叹，徒作楚囚之泣，胡为者？若余亦与汝等同被弃置，固未尝有怨言也。”纨扇怒曰：“尔何知？尔不过媚人于床笫之间者耳。吾等乃堂哉皇哉，相与趋跄于冠裳揖让中者。尔何得与吾等同日而语？且尔徒具人之名，而无人之实，又复全无心肝者，自是不解愁叹。”





变形


狐狸修炼成精，即可以幻成人形，此小说家之言也。一狐信之，即日日修炼，炼至二千年，不能成人形。偶潜入城市间，见有反穿貂皮马褂者，不禁大讶。访年高有德者问之曰：“吾欲变人形，修炼二千年而不可得。今日吾偶入城市，见有明明人也，而半体已变作兽形者，敢问其修炼若干年矣？”年高有德者曰：“凡欲变其形，必先变其心。汝虽修炼二千年，而未经变成人心，故终不得成人形也。若汝今日之见，明明人也，而半体已变兽形者，此等人之心，本已变成兽心，故不必修炼，已随时可以变为兽形矣。”





论像


各小兽相聚，自夸其形状之相似者。猪曰：“我似象。”狗曰：“我似狼。”猫曰：“我似虎。”遂各以所似者相标榜：猪言象最灵，狗言狼最凶，猫言虎最猛。猴笑曰：“汝等休自夸，我最似人。任汝等所似何物，人皆能伏之，是我所似者最佳也。”众无以对。猴遂自喜，游行山谷之间，往往以此言骄其侪类。众咸厌恶之。忽一日，狮过境，群兽白猴之状于狮。狮怒曰：“他虽然像煞一个人，还不能算是人，就如此放恣了么？”





洋狗


蚊最小，而飞鸣得意。一日，在路上遇见外国狗，蚊见其庞然一物，窃念：“若此人者，必可靠以为援。”遂称之曰“大人”，而自称曰“卑职”。狗大喜，许蚊附于己身以驰骋。行至一处，遇外国人出恭，狗俟于其旁，外国人事已，就食之。蚊不禁大悔，腾翅飞起，便欲远飏。狗问何故，蚊曰：“卑职虽小，吃的还是中国百姓膏血，然他人已百般指谪，骂我无遗。方才欲跟大人学习洋务，不图大人是吃外国屎的。”





水虫


水中有一种虫，必头尾皆动，然后能行。其游行时，似翻跟斗，故俗呼之为“跟斗虫”。跟斗虫号于众曰：“我乃齐天大圣入水者，故善翻跟斗。”水族各细物信其言，咸震慑之。未几，一鱼来，将虫吃去。众初甚疑讶。旋又遇一虫，众又疑果系齐天大圣，故神通广大，虽被鱼吃入肚内，仍能复出也。趋前问讯，此虫茫然。于是众始悟曰：“原来先前那个，是说大话的轻佻东西。”





牛的儿子


祭丁之牛，例由典史先向之行礼，而后杀。一日，将祭圣，典史拜牛。此牛乃顾盼自雄，顾群牛曰：“今而后，吾方知为牛之乐，居然能坐受此官之全礼也。汝等勉之，将来亦可似我。”群牛亦窃窃羡慕。俄而，牵此牛出就屠，此牛大悔曰：“吾今而后，知无端而获非常之福者，必有非常之祸以随之。”群牛亦窃窃相议曰：“想来那个官，是此牛的儿子，因为知道他老子要杀了，所以先在法场设奠来祭他。”





蛇着甲


蚯蚓与蛇结为兄弟，出入必偕，誓富贵与共。一日，不知如何失散，遂不复相聚。久之，蚓遇一龟，便大喜，走与招呼。龟本不识蚓，不之顾。蚓怒而去，语人曰：“我的拜把兄弟做了一个武官，便不识我这贫贱之交了。可见人情势利，到处皆然。”人问蚓如何知道他做武官，蚓曰：“他从前和我一般，都像一条光棍，此时却着起甲来了。不是武官，如何着起甲来？”





孔子叹气


百鸟皆卵生，惟鹌鹑为化生。故老于猎鸟者言百鸟皆有巢，惟鹌鹑无巢也。化鹌鹑者，或蛙蛤，或田鼠，不一定，乡人每多见之。一鼠将化鹌鹑，头项已化成矣，惟腰胁以下则犹未化。适为乡人所见，急捕而闷杀之，携之入城，炫示于人。于是城中之通人学士，皆以为见所未见，咸来就观。久之，哄动远近，来观者车马相属于途。适孔子一车两马，周游天上列国，于云端中见仆仆于路者，皆文学之士，不知何故，使子路往探之。子路探得实据以返报。孔子叹曰：“这不禽不兽的东西，连气也没了，那一班自命为文士之人，却要看他样子，真是无可如何！”

按：田鼠化鹑，余曾亲见之。昔年与香山梁丽川桂生共事，丽川藏有一头，出以示我。言捉自田间，以药水制之，使不朽者。其状甚诡：鹑头自鼠尻出，鼠尾已不知如何化去，后两足化两翅，腰腹犹鼠也，而鼠头及前两足亦俨然尚在。以所见度之，则以尾化首，以首化尻，以腹化背，以背化腹者。第不知其腹中肠胃如何变化耳。想其变化之时，亦殊苦恼也。又黄雀亦是化生。大抵为一种鱼所化，水滨居民恒多见之。又闻海滨之岛，遇海潮骤涨骤落时，鲨鱼随潮起及潮落，涸于滩上，则展转化为鹿或虎。此虽未曾经见，然以鹑若雀之例例之，当亦非虚也。近日欧美格致之学大明，每持以傲我，不知其又将何以解此也？





开门揖盗


人家多失窃，乃祷之于土地菩萨。土地菩萨既受了一方香火，不得不为之查察。既而查得贼从狗窦中出入。他日，人又以失窃来祷破获，土地菩萨皱眉曰：“汝等因为防贼之故，家家养狗；因为养狗，遂开狗窦。如今我查得贼从狗窦中出入。你们赶紧塞了狗窦，自然没事了。”失窃者叹曰：“我养狗本是防贼的，谁知反是开门揖盗。”

按：前数年某大员语人曰：“从开了总理衙门之后，便天天有外国人来闹。不如把总理衙门撤了，看他再向何处去闹？”与此同一见解。





骨气


獭入水求食，遇一金鱼，即张口啖之，囫囵咽下，殊不足以解馋。复前行，遇一鳖，见鳖裙腻然，喜曰：“此足以供我大嚼矣！”向前噬之，牙触鳖甲，骤不得咽。獭不觉大疑曰：“适间吃的那东西，文彩斓斑，仪表不俗，看看好像一个读书种子，却是没有骨的；倒不如这个臭忘八，还像有点骨气。”





蛇想做官


玄武上帝座下龟、蛇二将，相聚闲谈。蛇曰：“我甚想捐一功名去做官。”龟笑曰：“看你那副尊容，是个尖头把戏；看你那身子，就犹如光棍一般。如何做得官？不如学我缩头安分点罢。”蛇曰：“你有所不知。你看如今世上做官的，那一个不是光棍出身？至于尖头把戏，更不用说了，倘使不是尖头把戏，顶子如何钻得红？差缺如何钻得优？我要钻起来，比他们总强点。且待我捐了功名，钻了路子，刮着地皮，再来学你缩头的法子未迟。”





羽毛讼


毛与羽争贵，羽曰：“必有军功者，乃得赏戴花翎，是羽贵也。”毛曰：“必官至四品以上，乃得服貂褂，带膆貂，非特赐，虽一品大员不得服，是毛贵也。”羽曰：“昭代右文轻武，凡文臣之补服皆羽属，武官之补服皆毛属，是羽贵也。”毛曰：“凡官署之垩其照壁及堂壁者皆毛属，是毛贵也。”二者争执不已，共讼于冥王。冥王不能断，乃叹曰：“不图堂堂人类，且人类中之做官者，其贵贱之间，乃以羽、毛为代表。”





水火争


水德星君与火德星君争长，水德星君曰：“以我沃火则火灭，当我长。”火德星君曰：“以我煎水则水沸，当我长。”相争不已，共讼于玉帝之前。玉帝曰：“下界新旧两党势如水火，攻击不已，闹到天下不宁。今汝等又争，岂欲党人碑树到天上么？”





涕泪不怕痛


或相聚言人身之上，最不怕冷者为面，故冬夏皆不衣；最怕冷者为屁，故一向都伏在肚内，偶然放了他出来，他便忙向鼻孔中钻进去了。或又言最不怕痛者为手臂，无论何人用何物打来，手臂必当先挡住。或曰：“否否。手臂虽不怕痛，然打得狠了，也有退缩的时候。以余观之，最不怕痛者为涕、泪。不信，你看越是打他，他越要从眼眶、鼻孔中跑出来。”





蛆


牛在田畔耕作，见龟、鳖成群而过。牛叹曰：“此等物事，绝无功于人世，却也生在世上，真是无谓。”龟、鳖曰：“吾等何尝无功于人世？须知龟板、鳖甲，都是滋阴之品呢。是我等死了尚有用，不似你一死便无用也。”牛曰：“牛溲、牛黄，亦是药品，何云无用？”旁一粪蛆曰：“若以能入药为有用，则我五谷虫，也是有用的。”牛闻之叹曰：“原来蛆也有用于人世，可见世上庸碌无能之辈，便连吃屎的东西也不如。”





虫族世界


昆虫部中也有一世界，其世界之中也有朝廷，也有国家，也有郡县，也有官吏，也与别部交涉。昆虫皇帝先是令粪蛆执政，久之，国权尽失，国势不振。昆虫皇帝大惧，下诏求贤。争奈蛆既当国，所汲引者，无非是其同类。皇帝不得已，亲拔蠹鱼，置于政府，而逐粪蛆。久之，国之腐败如故，委靡如故。皇帝叹曰：“吾初见蠹鱼出没于书堆之中，以为是饱有学问的。不期试以政事，竟与那吃屎的一般。”





走兽世界


兽能行仁政，使各兽均能平等自由，各安生业。惟猫则饥饿欲死，无可得食。一日，诸猫急纷纷向各兽辞行，名片上都写着“恭辞北上”。诸兽问：“北上何故？”猫曰：“吾等散居各处，不能得食，故欲入京以谋食耳。”或曰：“北京翰林，也不过就四两银子的馆地。汝等前去，何由得食？”猫曰：“吾闻京师为钻营的总会，想鼠辈必多。”





火石


火石与火镰，相撞相击而生火。火石曰：“此我蕴蓄之火也，于镰无与焉。”火镰亦曰：“此我击撞而出之火也，于石何与焉？”于是镰与石，各自以为是，背道而驰。一日，石欲得火，撞于他物之上，百撞不得火也；镰欲得火，击于他物之上，其不得火也亦如石。于是知相依之可贵，相与言和，复归一处，寸步不离。以为如是，则随时可得火矣。火绒闻之，趋而远避。镰与石相撞相击，火星四射，而旋起旋灭，有如电光，卒不得燃。君子于此，叹刚柔相济之功也。





水晶


水晶精莹如水，质坚而透明。乃傲于水曰：“若之决诸东方则东流，决诸西方则西流者，焉能及我之坚凝独立也？”水亦自叹望尘不及，然甚欲有以学之。一日际严冬，寒威凛冽，水尽成冰。乃大喜，告水晶曰：“吾今与尔等矣，若焉能再傲我？”水晶曰：“吾可以为材，雕镂成器。若亦能之否？”冰曰：“云胡不能？”乃投琢工，自献焉。琢工取视之，触手即化。水乃叹曰：“吾今而后，知徒有其表者之未足以为材也。”





黄白


颜色之尚，历代不同：夏尚黑，商尚白，周尚赤，近代尚黄，而西人则尚白。或谈论此中之理，有言以方位而尚者，有谓因五行生克之说而尚者。或曰：“皆非也，随其心之所好以为尚耳。近代人莫不想发财，心之所好者惟黄白物：外国人之想发财，不过想赚中国的银子，故尚白。中国人想发财，乃想赚外国人的金子，故尚黄也。”





团体


雪飘扬空中，随风飞舞，不能自主。及落至地下，乃互相凝结，成了一大块；愈是风来得紧，他愈结得坚，莫想吹得动他分毫。风伯至此，势力威权，都无所用。雪乃遥谓之曰：“你只好去欺那散涣不自由的东西，我等如今已结了团体，你还奈我何？我劝你到别处去罢。”





放生


天下有绝不可解之事，而人咸趋赴之而不疑者，放生局是也。大若牛马，小至鸡犬，皆可送至局中豢养之。此等乃谓之善事，夫亦可谓愚不可及矣。吾曾默计此等放生局，将来必养成禽兽逼人而后已。客座中偶谈及此事，吾又忽作奇想：欲捕蜰虫数千百万，送至彼局中放生。此固明明物命也，吾不知局中人将何以教我？

同治末叶，南海冯竹儒观察任上海道时，拈香城隍庙，见庙廊系一羊，仅具三足，必纵而后能行。群儿围而戏之，或投以石，或故牵之，强使行。观察怜其肢体之不全也，嘱人饲之，使终其天年。人乃慑于观察公之意旨，创为放生局之说，广募捐款，筑室于南门外，使人典守之。自是遂多以牲畜送局中放生者，殊无谓也。虽然，犹有说焉。使若牛若马等畜，彼为我供奔走、司耕耨者有年，今老而惫矣，杀之则不忍，留之则无用，送置局中，待其自毙，此犹可说也。而迷信之徒，动以病故，遂愿放生。病愈，则购一鸡，或一鹅，送局中，而以羊为最多。于是孳生不已。每经西门外，见有于义冢之上放羊者，问之，则放生局之物也。夫义冢所在地，向有放牧之禁，独于放生局之羊，乃得享此权利，毋亦贱人贵畜也欤？曰“必养成禽兽逼人而后已”，非虐谑过虑也。





送死


某纨袴拥巨资，而目不识一丁。室中又故罗列图书，以示为读书种子，故藏书颇富。并延清客数人，日坐其中，以代其应酬。一日，友人走函借书，纨袴拆视，不甚了了，以示清客。清客阅之，曰：“某君来借《宋史》也。”纨袴大怒曰：“我家没有送死的东西，叫他到别家借去。”





作俑


孔子曰：“始作俑者，其无后乎！”吾则谓始作冥镪者，亦必无后。自神道设教之说起，香烛冥镪，岁耗民财，不可以数计。然香可以解秽气，烛可以取光，当为有用之物。惟此冥镪，一无所用，购归即焚之，乃至再用，又当再买，绝无假借。彼遂以此一无所用之物，据为一大利源，以耗民财。吾以其计之毒，敢武断其无后也。





山神土地


山神与平地上之土地相见，互问其缺之肥瘠。土地曰：“我在平地上，日受万人之践踏，苦不胜言；不如足下之有山可靠，如磐石之安也。”山神曰：“这才是一家不知一家事呢！你看得我如磐石之安，须知遇了穿山甲来时，在我身上硬行穿过，闹得肠穿肚破，好不难受。若你们平地上的，先免了这个痛苦了。”土地摇头叹曰：“你的穿山甲还不常见。须知近来世上多了一种地蛀虫，差不多把我来蛀空了，不比你还难受么？”（上海方言，呼买卖地产之经纪曰“地蛀虫”。）

按：近来更多一班卖矿卖地之大地蛀虫，山神土地，更不知如何痛苦也。





雌雄风


或读宋玉赋“此大王之雄风也”句，疑曰：“风是无形无影之物，何有雌雄？”或笑曰：“自古已有雌雄风之说，汝特不知考据耳。”问有何考据，曰：“凡挟雷雨而至者，谓之雄风；月明星稀，轻云薄雾之时之风，谓之雌风。”曰：“此亦臆说耳，究不得引以为据。”曰：“恶得无据？凡与雷雨同来者，有‘雨师风伯’之说，既称为伯，自是雄的；若月白风清时之风，则又有‘风姨月姊’之称，既曰阿姨，自是雌的。”





投生


一人罪孽深重，死后见了阎王，阎王命判官议其罪。一判官拟之入畜生道中，一判官拟罚作草木。此人述曰：“草木、畜生都不敢辞。但罚做畜生，则请做犬马，不愿做猪羊；罚做草木，则宁做樗栎，不做松楠。”阎王问何故，此人曰：“犬马乃有用之畜，人不肯杀，或足以保其天年；猪羊为无用之畜，徒供口腹牺牲之用，故长大即被杀戮。若夫草木，则樗栎为无用之材，人不我伐；若做了松楠，可供栋梁之用，人又从而伐之矣。”阎王叹曰：“原来凡有血气者，皆以有用为贵；若夫安于无用，苟延岁月者，特无血气之草木为然耳。”


